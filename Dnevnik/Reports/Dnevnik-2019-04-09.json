{"url": "https://www.dnevnik.bg/sport/2019/04/09/3417285_totnum_prechupi_siti_v_dramatichniia_angliiski_duel_v/", "text": "\"Тотнъм\" постигна важна победа над \"Манчестър сити\" с 1:0 в английското дерби от  четвъртфиналите в Шампионската лига . Кореецът Хьон Мин Сон се превърна в герой за \"шпорите\" в драматичен мач, реализирайки единственото попадение в 79-ата минута. Попадението на корееца дава шанс на \"шпорите\" да мечтаят за първо класиране на полуфинал в турнира от сезон 1961-62 насам. Срещата на  \"Тотнъм стейдиъм\"  беше много интересна и с тактически дуел между мениджърите Маурисио Почетино и Пеп Гуардиола. \"Тотнъм\" беше изправен пред много трудна ситуация, но още в 13-ата минута Юго Лорис спаси дузпа на Серхио Агуеро. \"Шпорите\" играха и 35 минути без звездата си Хари Кейн, който се контузи. Победата е първа за \"Тотнъм\" над \"Сити\" от 2 октомври 2016 г. Тимът беше в серия от четири двубоя без успех и три поредни загуби.   Поражението слага край на серия от 14 поредни победи на \"Сити\" във всички турнири. Тимът на Гуардиола губи едва за втори път през 2019 г. Реваншът е на 17 април на \"Етихад\". Началните минути бяха за \"гражданите\", които бяха малко по-активни. Изненадващо \"Тотнъм\" не успя да установи домакински натиск, а прие играта в своята половина. В 11-ата минута Рахим Стърлинг опита удар, но топката срещна ръката на Дани Роуз, след което се отдалечи от вратата. Първоначално играта продължи, но реферът Бьорн Кайперс получи сигнал от видеоасистентите и използва системата VAR. Холандският съдия посочи бялата точка, а зад топката застана Серхио Агуеро. Изстрелът на аржентинеца от 11-те метра обаче беше спасен от Юго Лорис. За френския вратар това беше трета спасена дузпа през 2019 г., от общо три, които са изпълнени срещу него. След първите 20 минути устремът на \"Сити\" секна и \"Тотнъм\" успя да пренесе играта в половината на гостите. Футболистите на Маурисио Почетино започнаха да пресират много по-активно съперника си, което притесни играчите в небесносиньо. Макар и да играеха по-рядко с топката домакините имаха по-опасните ситуации. Стремежът в действията на \"шпорите\" беше бързо да развиват атаките си и да търсят удар. До почивката те оправиха два точни, като и двата бяха дело на Дани Роуз, но левият бек не затрудни Едерсон. Хари Кейн не успя да се освободи от защитата на \"гражданите\". В атака \"Сити\" показваше активност главно от Агуеро, който търсеше начин да се реваншира за пропуснатата дузпа, най-вече с удари отдалеч. Втората част започна на много високи обороти, като и двата тима имаха по една добра възможност. Първо Стърлинг стреля с левия крак, но Лорис се намеси. След това \"шпорите\" отговориха с много опасен фалцов удар на Сон, но топката не успя да намери целта. Постепенно \"Сити\" се прибра в своята половина, като просто не успяваше да задържи дълго време топката. Гостите дадоха инициативата на своя съперник, но проблемът за \"шпорите\" беше че така и не създаваха голови положения. В 57-ата минута ситуацията за \"Тотнъм\" стана още по-тежка, след като Хари Кейн се контузи и напусна терена. Голмайсторът на \"шпорите\" опита да притисне Фабиан Делф до крайната линия, но неволно левият бек на \"Сити\" стъпи върху глезена на Кейн, който поддаде. След излизането на Кейн от терена ситуацията се промени и \"Сити\" отново си върна предимството. Серхио Агуеро беше сменен от Габриел Жезуш и \"гражданите\" на свой ред се настаниха в полето на домакините. Въпреки че десет минути играта се водеше в полето на \"Тотнъм\", именно \"шпорите\" успяха да нанесат решителен удар. Това стана в 79-ата минута, когато Хьон Мин Сон изведе \"шпорите\" напред. Ериксен изведе корееца в наказателното поле, първоначално той се затвори сам, но възстанови позицията си, завъртя се и стреля под плонжа на Едерсон - 1:0. Сон отбеляза първото попадение в Шампионската лига на \"Тотнъм стейдиъм\", след като дни по-рано вкара и в първата среща на съоръжението от Висшата лига. В другата среща \"Ливърпул\" спечели срещу \"Порто\" с 2:0 и направи важна крачка към второ поредно класиране на полуфинал. Мърсисайдци вкараха и двата гола до почивката, но след нея показаха доста колебания в защита. Мърсисайдци започнаха много вдъхновено пред феновете си на \"Анфийлд\" и след само пет минути успяха да открият резултата. След атака отляво, топката стигна до Фирмино, който я продължи хубаво за Наби Кейта и халфът без да се бави стреля. Топката се отклони леко в Оливър Торес, колкото за да залъже Икер Касияс и да влезе в мрежата му. Ранното попадение допълнително скова гостите от Португалия, които дълго време не успяха да стигнат до наказателното поле на червените. Вместо това \"Ливърпул\" имаше още един отличен шанс да вкара гол. С пропуск обаче се отчете Салах. Все пак в 26-ата минута домакините вкараха втори гол, удвоявайки аванса си. Джордан Хендерсън намери с прекрасно подаване между четирима бранители Трент Александър-Арнолд. Десният бек на \"Ливърпул\" центрира простреслно към Фирмино и той нямаше как да сгреши на празна врата - 2:0. Гостите претендираха за засада, но повторенията ясно показаха, че пред топката е единствено ръката на бразилеца, което доказа, че засада няма. След като вкараха два гола футболистите на Юрген Клоп изведнъж допуснаха спад в играта си. В действията на бранителите в червено се забелязаха колебания, което веднага отвори възможности пред звездата на \"драконите\" Муса Марега. Той направи два пропуска, а в 30-ата минута гостите искаха и дузпа за игра с ръка на Александър-Арнолд. Реферът Антонио Матеу Лаос прегледа ситуацията на повторение и даде сигнал играта на продължи. През втората част \"Ливърпул\" имаше превес, особено в първите 15 минути. Тогава Салах се отчете с още един пропуск, а хубав удар отправи и Кейта, но не намери вратата. След 70-ата минута \"Порто\" усети, че няма какво да губи и се хвърли в предни позиции. Няколко пъти защитата пред Алисон беше поставена под напрежение и показа леки колебания. Гостите от Португалия имаха своите възможности, но не стигаха до ценно попадение преди реванша.", "date": "2019.04.09", "title": "\"Тотнъм\" пречупи \"Сити\" в драматичния английски дуел в Шампионската лига"}
{"url": "https://www.dnevnik.bg/gradska_sreda/2019/04/09/3417107_glavniiat_arhitekt_na_sofiia_predpochita/", "text": "Експертният съвет, назначен от главния архитект на София Здравко Здравков, избира днес на място какви да са ограничителите по трамвайното трасе на ул. \"Граф Игнатиев\". Изборът е между стоманени кабари или чугунени боларди. Целта е мостри от двата варианта да се поставят край трасето и да се прецени кой е по-подходящ. Така Столична община търси начин да не повтори грешката си с предоверяването в идеите на проектанта на ремонта. Примери за това са монтираните гранитни ограничители, приличащи на перки на акули, както и водната каменна стена. Стената беше премахната след сериозната обществена реакция, а сега е ред на перките. \"В началото всички гравитираха към кабарите, но те, поставени в градска среда, се оказа, че не се виждат, особено при сняг\", обясни след огледа Здравко Здравков. Кабарите са с диаметър 15 см и с височина 3 см. Той е потърсил и мнението на дизайнери от Съюза на слепите, на преподаватели от Университета по архитектура, строителство и геодезия (УАСГ) и неправителствени организации. Не естетиката, а безопасността на пешеходците е водещият критерий за Здравков и той подсказа, че предпочита чугунените боларди. \"Трамваят вече е безшумен и динамичният му габарит (при движение мотрисата се люлее - бел. ред.) трябва да е ясно обозначен, за да са наясно гражданите докъде достига и да няма инциденти\", аргументира се Здравков. Негов ще е изборът на ограничителя, след като получи съгласие и от главния проектант на ремонта Иво Пантелеев. Старите ограничители (перките) ще бъдат използвани на други места, обеща Здравков, тъй като били от гранит и няма да се повредят при демонтирането им. Предложените чугунени колчета тип боларди са класически и не се вписват добре в околната среда, която е по-модерна и динамична, смята проф. Валери Иванов, зам. ректор на УАСГ. Той препоръча покрай трамвайното трасе временно да се монтират няколко различни вида ограничители и после да се потърси мнението на гражданите. Подобна оценка на болардите даде и арх. Ясен Кьосев от катедра \"Градоустройство\" на УАСГ. На огледа на мострите ограничители присъства и зам. кметът по финансите и транспорта Дончо Барбалов. Той обясни, че Столична община не е одобрила \"перките\" и не ги е платила на изпълнителя. Зам.кметът е констатирал, че след дъжда има много локви по ремонтирания \"Граф Игнатиев\" в участъка при градината \"Св.Седмочисленици\". Той е уведомил строителния надзор на обекта, за да бъдат отстранени проблемите от фирмата-изпълнител.", "date": "2019.04.09", "title": "Главният архитект на София предпочита ограничителите по \"Граф Игнатиев\" да са чугунени"}
{"url": "https://www.dnevnik.bg/politika/2019/04/09/3417136_voenniiat_flot_ochakva_tri_oferti_za_dva_novi_patrulni/", "text": "Военноморските сили очакват да получат три оферти за построяването на два нови патрулни кораба, които се очаква да струват близо 1 млрд. лева. Срокът за подаване изтича на 16 април и до момента не е подадена нито една. \"До момента не са подадени никакви, защото в последния ден обикновено става, така че на 16 април мога да ви кажа колко ще бъдат. Към момента очакваме от три фирми - от \"Люрсен\" - Германия, от \"Фикантиери\" - Италия, и МТГ \"Делфин\" - България. Има индикации, че ще се случи това\", съобщи командирът на Военноморските сили контраадмирал Митко Петев пред БНР. Като фаворит в процедурата отново се сочи българската корабостроителна компания МТГ \"Делфин\". Проектната цена за придобиване на два кораба е близо 1 млрд. лв. с ДДС. Предишната процедура се провали през декември 2017 г., след като единствената фирма, подала в него документи - българската частна корабостроителница \"Делфин\",  се отказа  заради ниска цена. От компанията не коментираха официално решението си, но от МО обясниха, че то се дължи на намалената стойност на проекта, тъй като цената тогава беше 820 млн. лева, но без ДДС Години преди обявяването на конкурса премиерът Бойко Борисов обяви, че новите кораби ще бъдат построени от българска фирма. Военноморските сили поискаха предложения от осем фирми: МТГ \"Делфин\", NAVAL GROUP (Франция), Fr.Lurssen Werft GmbH & Co.KG (Германия), DAMEN (Холандия), Fincantieri (Италия), Navantia (Испания) и ThyssenKrupp (Германия). Проектът предвижда първият кораб да бъде доставен до края 2023 г., а вторият до края на 2024 г. В момента ВМС разполагат с шест бойни кораба, от които 3 са произведени в бившия СССР и 3 са белгийско производство, клас Е-71, придобити като втора ръка през 2005 г. и 2008 г. Съветските кораби не са оперативно съвместими със силите на НАТО, което прави невъзможно тяхното участие в колективната отбрана на алианса.", "date": "2019.04.09", "title": "Военният флот очаква три оферти за два нови патрулни кораба за 1 млрд. лв."}
{"url": "https://www.dnevnik.bg/analizi/2019/04/09/3417130_siakash_sum_kreposten_vuv_feodalna_durjava/", "text": "Имаше време, живеехме в демокрация. Днес обаче пред нас е застанал друг модел на власт: феодализъм. Управниците откровено живеят във феодална структура на властта. И искат да ни замъкнат и нас вътре, та да млъкнем веднъж завинаги. В България същността на изградения от властта феодализъм ясно лъсна в сагата \"Артекс\". Главният архитект на София казва, че май небостъргачът на \"Артекс\" \"Златен век\" не е законен. ДНСК контрира - всичко е наред. После се намесва Бойко Борисов: Спрете го, бре маскари! ДНСК веднага: Спираме го! Къде тук е заровено кучето? Заровено е там, където никоя контролна институция в държавата не си върши работата, тоест не контролира. Защо ли? Ами защото контрол можеш да упражняваш само в държава, населена от граждани, чийто инструмент си. И в държава, подвластна на върховенството на закона, който ще те погне, ако вместо да контролираш, покриваш далавери. Във феодалната държава е друго. В нея няма граждани, от чието име да работят институциите, спазвайки законите. В нея властта не идва от демоса, та да бъде предавана нагоре по инстанциите. Във феодалната държава картината е обърната: властта се стича отгоре надолу - от главния тартор към подопечните му тартори. И естествено никоя властова инстанция не гледа надолу, към демоса-суверен. Гледа нагоре, към тартора, който ѝ е дал парче от властта си. Подобна институция никого няма да проверява ей така. Защото какво правим, ако се окаже, че проверяваният е човек на някой тартор или, да не дава Господ, на баш тартора? До доказване на противното всички контролни институции действат на основата на допускането, че нарушителят е човек на тарторите. И едва когато главният тартор каже \"Давайте!\", те тръгват. Защото щом самият главен им е позволил, значи в аферата няма замесени негови хора. В този модел на управление властта е независима от гражданите - и обслужва себе си. Както го формулира големият германски философ Юрген Хабермас, тя е станала \"отвързан от котви екзекутив\". Никой чиновник няма чувството, че дължи властта си на гражданите. И към днешна дата повечето чиновници биха се изсмели подигравателно на твърдението, че дължат на гражданите не само властта, но и заплатите си. В техния свят и властта, и доходът идват отгоре - от тартора. И затова те са длъжни да вършат неговата, а не на гражданите работа. Затова чиновниците се отнасят с подигравка към претенциите на гражданите, не отговарят на писмата им, злорадо ги разиграват по гишета, не спазват никакви законови срокове. В страни като България, с крехко - така да го кажем - демократично наследство, този процес е доста напреднал. Не се поддавайте обаче на мечтата, че спасение ще дойде от \"Запад\". Не се подреждайте на Орлов мост да чакате освободителните армии от европейски чиновници. В последните месеци пиша официални писма до ключови институции в ЕС. Информирам ги, че в България вече има политически затворници (Десислава Иванчева). Че беше гласуван закон, според който гражданин, обявен за невинен от съда, не си получава обратно имуществото, предварително конфискувано от КПКОНПИ. Че се преследват инакомислещи и неудобни. И искам институциите на ЕС да проявят солидарност с българските граждани, подложени на увеличаващ се тормоз. Отговори - никакви. Нито от ЕНП (чийто член е ГЕРБ), нито от ПЕС, които пък би трябвало да искат да се възползват от греховете на ЕНП в България. Два пъти им писах - две оглушителни мълчания в ответ. Дори няма доскоро приетото: \"Благодарим за писмото, ще го разгледаме...\" Единствено от комисията получих отговор, че за съжаление не могат да ми помогнат. Но чак след второ мое гневно писмо. При това аз изобщо не искам да помогнат лично на мен. Нито съм арестуван, нито съм под запор. Проблемът не е лично мой. Проблемът е системен, защото удря по основата на ЕС - върховенството на закона. Днес това върховенство е отменено в една страна членка, утре - в друга. Затова аз реагирам като гражданин, като универсална фигура, загрижена за универсалното добро на Европа. Не съм молител, търсещ нещо лично за себе си. Сходни изживявания имах и с една чуждестранна фондация. Направили хората конференция за етиката в управлението. Хубаво. Похвално дори. Кой обаче е докладчик? Пламен Георгиев. Пиша възмутен до организаторите. Отговор - нула. Писали им обаче и от \"Терминал 3\". И понеже са медия, те получават отговор: Дали обвиненията, отправени срещу Пламен Георгиев, са оправдани, по никакъв начин не е изяснено по време на събитието... Тоест по време на лекцията на човека с терасата в залата не е нахлул прокурор със заповед за арест. И това прави Георгиев квалифициран да лекторства за етика и управление? Все пак написах и второ писмо, леко заплашително, на което този път получих отговор: \"По време на събитието беше убедително демонстрирано колко важно е последователно да се подобряват правната уредба и етичните правила в тази област.\" Този отговор изобщо няма да го коментирам. Поуката от цялата история: излиза май, че не съм гражданин, комуто се дължи уважение като към суверен. Молител съм. Крепостен селянин, паднал на колене пред господаря си. Ако изглеждам слаб - подминават ме като селска гара. Ако размахам тояга - получавам отговор. За всеки случай. Да не би да се окаже, че тоягата ми е достатъчно голяма, за да им причини неудобство... Всъщност всичко би било наред, ако аз наистина бях крепостен селянин, а те - аристократи с поне десет поколения зад себе си, възпитавани да управляват. В такива случаи, дори според Аристотел, аристократичната форма на управление е най-добра. Само че нито аз съм крепостен, нито управляващите, комисарите, фондационерите и партийните генерални секретари са аристократи с десет поколения история. Те не са на върха благодарение на потеклото и възпитанието си, но не са и съвсем по поръчение на гражданите - именно това е демократичният проблем на Европа. И върху него паразитират неонацистите, искащи не \"Европа на демоса\", т.е. на универсалния гражданин суверен, а \"Европа на отечествата\", т.е. на племената, подчинени на своите вождове. Има лесен изход: всички длъжности в ЕС (както чиновнически, така и партийни) от определено ниво нагоре да бъдат подчинени на европейските граждани. Трябва да мога да гласувам за състава на комисията. Трябва на отворени вътрешни избори по американски модел да мога да гласувам за генералните секретари и лидерите на \"политическите семейства\". Защото е наложително европейските (ни) служители да чувстват всеки ден, че техният господар е европейското гражданство. Нека да си припомним: Какъв е историческият отговор, който почтени, будни буржоа като нас дават на феодализма? Буржоазно-демократична революция, разбира се. Казано на по-академичен език: нов обществен договор както в България, така и в ЕС, по силата на който гражданите отново да са суверен, а правителствата, комисиите, партиите, парламентите и пр. - инструменти, а не господари на суверена. Защото демосът търпи много неща. Не търпи обаче господари.", "date": "2019.04.09", "title": "Сякаш съм крепостен във феодална държава"}
{"url": "https://www.dnevnik.bg/politika/2019/04/09/3417147_i_delian_dobre_si_podava_ostavkata_ot_parlamenta/", "text": "Делян Добрев подава оставка като народен представител в 44-ото Народно събрание, съобщиха от ГЕРБ. Добрев е взел това решение след разговор с председателя на ГЕРБ и министър-председател на България Бойко Борисов. \"С поредната фалшива новина чашата на търпението ми преля - не искам повече името ми и това на ГЕРБ да бъдат петнени\", коментира Добрев според пресцентъра на ГЕРБ. Той аргументирал личния си акт и като знак на солидарност със своите колеги, които спазили моралния стандарт на ГЕРБ и напуснали постовете си само заради съмнения. \"Фалшивата новина\" поради която Добрев подава оставка е публикация на \"Биволъ\" за имотни сделки на семейството на депутата със заглавие \"Дриймтимът на Делян Добрев в апартаментгейт с рекордно евтини жилища\". В  материала са описани имотни сделки  на майката на депутата, братовчедка му Росица Гаргова и кумът му Евгени Консулов, които са пазарували ново строителство в София на цени от 270 евро на кв. м. Сделките са осъществени 2016 – 2018 г. Изброените в публикацията лица са част от т.нар. \"Дриймтийм\", назован така от самия Добрев, след медийни публикации за кадруване в община Хасково. Във фирми свързани с Гаргови и родителите на Добрев са отишли над 100 млн. лв. от обществени поръчки, според публикация на Mediapool. Това е втората оставка на Добрев в този парламент. Депутатът и областен координатор на ГЕРБ В Хасково  обяви желание да напусне политиката след иницииран от БСП скандал за роднински назначения в община Хасково през октомври 2017 г.. Партията застана зад депутата и след мощна кампания в негова подкрепа оставката му беше отхвърлена от мнозинството в пленарната зала. Впоследствие Конституционният съд обяви, че депутатите не могат да гласуват против волята на колегата си, но междувременно Добрев промени решението си, оттегли оставката си и остава депутат. Оставката на Добрев е третата за деня в ГЕРБ. Първо  заместник областният управител на област София Томи Николов подаде оставка  пред министър-председателя Бойко Борисов, заради медийни публикации. Според разследване на \"Биволъ\" Николов си е построил незаконно къща на земеделска. След това от партийния пресцентър съобщиха, че кметът на Созопол  Панайот Рейзи подава оставка като кмет и като член на ГЕРБ . Малко по-късно Рейзи опроверга информацията пред БНР и уточни, че напуска само партийните структури и няма намерение да подава оставка като кмет. Вчера Рейзи и главният счетоводител на общината Златка Мусева  бяха отстранени от длъжност от Специализирания наказателен съд .", "date": "2019.04.09", "title": "И Делян Добрев си подава оставката от парламента (допълнена)"}
{"url": "https://www.dnevnik.bg/sport/2019/04/09/3417118_igrachite_v_nba_kategorichno_izbraha_djordan_za/", "text": "Майкъл Джордан е безапелационно най-великият баскетболист на всички времена според играчите в НБА. Това показва проучване с участието на 127 настоящи състезатели в най-силното и популярно баскетболно първенство в света. Анкетата е била проведена от 16 април до 1 май. Тя е била анонимна, като е включвала серия от въпроси - от това кой е най-великият баскетболист в историята до това кой заслужава да спечели наградата за най-полезен играч през този сезон. Цели 73% от анкетираните са посочили Джордан за най-добрия, когото баскетболът някога е виждал. Втори в подреждането с 11.9% от гласовете е настоящата голяма звезда на НБА - Леброн Джеймс. Петкратният шампион с \"Лос Анджелис лейкърс\" Кобе Брайънт е трети с 10.6%. На четвърто място е друга легенда на \"езерняците\" - Карим Абдул-Джабар. Най-резултатният играч в историята на НБА събира 1.7%. Петото място се поделя от Меджик Джонсън, Алън Айвърсън и Кевин Дюрант, които са получили по 1% от гласовете. По-рано през годината Леброн Джеймс предизвика остър дебат по темата. Той заяви, че има основание да бъде считан за най-великия играч заради легендарния обрат срещу \"Голдън стейт уориърс\" във финалите на НБА през сезон 2015-16. Тогава воденият от Джеймс \"Кливланд кавалиърс\" спечели първата си титла след първия в историята обрат от 1:3 до 4:3. При това той беше постигнат срещу отбора, който подобри един от най-паметните рекорди в НБА - за най-много победи в редовния сезон. \"Голдън стейт\" спечели 73 от 82-та си мача и надмина считаното за недостижимо постижение на водения от Джордан \"Чикаго булс\" (72) през сезон 1995-96. Наскоро и Кобе Брайънт беше попитан за мнението си по въпроса кой е най-великият в историята. Той посочи себе си на първо място, Джордан - на второ, а Джеймс - на трето. На въпроса кой заслужава да е най-полезен играч през настоящия сезон 44.3% от играчите са посочили Джеймс Хардън. Лидерът на \"Хюстън рокетс\" прави забележителна кампания, като подобри няколко рекорда и поддържа средни показатели от 36.1 точки, 7.6 асистенции и 6.6 борби на мач. Гръцкото чудо Янис Антетокумбо, който изведе \"Милуоки бъкс\" до първото място в редовния сезон, е втори в анкетата с 38.9%. Пол Джордж от \"Оклахома сити тъндър\" е трети с 12.7%. Попитани около кой играч биха изградили отбор, играчите в НБА са поставили на първо място Антетокумбо. Той е събрал 36.4% от гласовете. След него се нареждат Антъни Дейвис от \"Ню Орлиънс пеликанс\" с 10.4% и Джоел Ембийд от \"Филаделфия 76\" с 8.8%.", "date": "2019.04.09", "title": "Играчите в НБА категорично избраха Джордан за най-великия на всички времена"}
{"url": "https://www.dnevnik.bg/bulgaria/2019/04/09/3417151_vulcho_arabadjiev_izliza_ot_aresta_sreshtu_500_hil_lv/", "text": "Вълчо Арабаджиев – синът на Ветко и Маринела Арабаджиеви, излиза от ареста срещу парична гаранция от 500 хил. лв. Решението на Апелативния специализиран наказателен съд е окончателно. Вълчо Арабаджиев е обвинен за участие в организирана престъпна група за пране на пари, ръководена от родителите му. Той е зад решетките повече от 7 месеца, след като бе задържан в хотел \"Маринела\" при мащабна акция на специализираната прокуратура и Главна дирекция \"Борба с организираната престъпност\". Според магистратите вече е намаляла опасността да извърши друго престъпление, ако е на свобода. Няма риск и да се укрие, посочват в мотивите си съдиите. До момента Вълчо Арабаджиев няколко пъти обжалваше мярката си за неотклонение, като основен мотив бе влошеното му здравословно състояние. Бяха назначени медицински експертизи, но според вещите лица състоянието му може да се лекува и в ареста. В началото на март родителите му Ветко и Маринела Арабаджиеви отказаха да бъдат доброволно върнати и разследвани в България и националният съд в Мадрид ги остави постоянно в ареста докато не се насрочи дата за разглеждане на искането за екстрадицията им у нас. Ветко и Маринела Арабаджиеви бяха задържани на 7 март  в къщата на българина Георги Семерджиев, известен като Жоро Шопа, в курортно градче близо до Барселона. Домакинът им също беше арестуван по искане на Швейцария, но впоследствие освободен. Ден по-късно Семерджиев  отново беше задържан , но по искане на българските власти по обвинение за това, че е помогнал на Арабаджиеви да се укрият. В края на август българските власти обвиниха задочно съпрузите за участие в организирана престъпна група за данъчни престъпления, които включват укриване на данъци и пране на пари. По това време двамата бяха на почивка в чужбина. Тогава  при акция на прокуратурата  в хотелите на Арабаджиеви \"Маринела\" в София и \"Марица\" в Пловдив бяха открити и иззети над 10 млн. лв.", "date": "2019.04.09", "title": "Вълчо Арабаджиев излиза от ареста срещу 500 хил. лв. гаранция"}
{"url": "https://www.dnevnik.bg/evropa/2019/04/09/3417182_ungarci_suzdadoha_evropeiska_novinarska_agenciia_sus/", "text": "Малка група унгарски бизнес лидери и политици, близки до министър-председателя Виктор Орбан, основаха международна информационна агенция в Лондон, чиято цел е да развива новинарска дейност, особено в Централна и Източна Европа, предаде \"Ройтерс\". Близки до Орбан хора установяват контрол върху голяма част от медиите в Унгария през последните години, а неговата партия \"Фидес\" поставя изцяло под своя власт държавните медии, предизвиквайки международни обвинения в подкопаване на свободата на словото. Орбан обаче не успява да контролира международното медийно отразяване, което е доста по-критично към него от местните медии. Първоначалното съдържание на новата информационна агенция предполага, че тя е по-благосклонна към унгарския премиер. Документи на новата компания, наречена V4NA, показват, че тя е регистрирана в Лондон от унгарския посланик във Великобритания Кристоф Салай-Бобровницки на 31 декември 2018 г. Миналия месец главният медиен съветник на Орбан и \"сив кардинал\" Арпад Хабони придоби дял от 40 процента в новата агенция чрез своята лондонска консултантска фирма \"Данюб бизнес кънсалтинг\". Впоследствие \"Ню уейв медиа груп\", притежавана от KESMA, фондация, контролираща повечето проправителствени медии в Унгария, придоби 57-процентов дял от Салай-Бобровницки. Въпреки своята огромна роля в унгарския медиен пазар KESMA беше изключена от регулаторен надзор миналата година с аргумента, че представлява стратегически национален актив. Името V4NA отразява съсредоточаването върху страните от Вишеградската четворка - Полша, Словакия, Унгария и Чехия. Новата агенция планира да обръща внимание повече на други центрове във времето преди изборите за Европейски парламент през май. \"Нашият екип от 50 журналисти и новинарски екипи за бързо реагиране се намират там, където се случват водещите истории в Европа: Лондон, Брюксел, Париж, Берлин, Прага, Будапеща, Белград, Братислава, Варшава\", казва агенцията на своя уебсайт. По-голямата част от съдържанието на сайта е с платен достъп, но подборът на водещите заглавия отразява популизма на Орбан - един от най-яростните критици на имиграцията в Европа. \"Мигрант убива съпругата си, след като тя приема християнството\", пише в заглавие от вчера. Информация за италианския вътрешен министър и лидер на антиимигрантската партия \"Лига\" Матео Салвини, който е съюзник на Орбан, е озаглавена: \"Салвини: гражданите би трябвало да контролират Европа\". Заглавия като \"Унгарски министър за изборите за Европейски парламент: унгарските гласове също имат значение\" и \"Имиграцията е война на култури и цивилизации\" напълно съответстват на реториката на Орбан. /БТА", "date": "2019.04.09", "title": "Унгарци създадоха европейска новинарска агенция със съдържание, близко до възгледите на Орбан"}
{"url": "https://www.dnevnik.bg/razvlechenie/2019/04/09/3417085_spored_novo_izsledvane_leonardo_da_vinchi_si_e_slujil/", "text": "Задълбочено изследване на най-ранната известна рисунка на Леонардо да Винчи доказа, че той е бил амбидекстър, тоест служил си е еднакво добре и с двете ръце, предаде \"Ройтерс\", позовавайки се съобщение на флорентинската галерия \"Уфици\". Анализът на учените е разкрил неизвестна досега рисунка на Да Винчи, скрита от задната страна на оригиналното произведение. \"Това е същинска революция в полето на изследванията за Да Винчи\", заяви директорът на \"Уфици\" Айке Шмид. Откритието е направено едва месец преди 500-годишнината от смъртта на ренесансовия художник, когато музеи и галерии в цяла Европа организират разнообразни изложби и събития в памет на автора на шедьоври като \"Тайната вечеря\" и \"Мона Лиза\". Най-ранната рисунка на Да Винчи е от 5 август 1473 г. По време на създаването й художникът е бил на 21 години, а тя представлява пейзаж, на който се виждат река Арно и замъкът Монтелупо, намиращи се в покрайнините на Флоренция. Върху лицевата част на рисунката има надпис от Да Винчи с точната дата, изписан отдясно наляво, както той често е обичал да пише. От задната страна надписът е отляво надясно и е свързан с неформален договор на художника. Според изследването и двата текста са написани от Да Винчи, а той е бил в състояние да пише отлично както с лявата, така и с дясната си ръка. \"Като малък Леонардо да Винчи е бил левичар, но от ранна възраст е бил научен да ползва и дясната си ръка\", разказва Сесилия Фросинини, която се занимава с история на изкуството. Тя допълва, че от надписите може да се види, че почеркът на Да Винчи, когато пише с дясната си ръка, е много прецизен. Според изследване от миналата година  способността на Да Винчи да пресъздава реалистично триизмерния свят в картините си  вероятно се е дължала на дефект в зрението, който му е позволявал да вижда както двуизмерно, така и триизмерно. Състоянието е вид кривогледство и се нарича интермитентна екзотропия. Ако поставената почти 500 години след смъртта на художника диагноза е вярна, той е виждал света по-плосък, отколкото са го виждали оставалите хора, и това се е отразило върху работата му. ", "date": "2019.04.09", "title": "Според ново изследване Леонардо да Винчи си е служил еднакво добре и с двете ръце"}
{"url": "https://www.dnevnik.bg/zelen/2019/04/09/3417160_ekokoaliciiata_poiska_ot_premiera_da_spre_promenite_v/", "text": "След като министърът на околната среда  Нено Димов представи днес предложения за промени  в Закона за биологичното разнообразие (ЗБР), коалицията от неправителствени организации и граждански групи \"За да остане природа в България\" заяви, че настоява законопроектът да бъде отхвърлен. Природозащитниците съобщиха, че изпращат днес писмо до премиера на България Бойко Борисов с искане за незабавно спиране на \"опасните поправки\", предложени от екоминистъра. Природозащитниците посочват, че консултацията по предложените от Димов промени приключи с огромен брой отрицателни становища на научни и академични институции, природозащитни организации и граждани. \"Причините за тях са, че ред предложения противоречат на различни български закони, както и на европейските директиви за природните местообитания и за птиците\", заявяват от екокоалицията. Природозащитниците заявиха за \"Дневник\", че ако Министерският съвет одобри проекта за промени в закона, те ще започнат протести, ще сезират Европейската комисия и ще изискат спиране на Оперативната програма \"Околна среда\", защото точно с това финансиране екоминистерството е създало част от предложенията в законопроекта. Какво ще се промени за мрежата \"Натура 2000\" Според \"За да остане природа\", ако предложенията на екоминистъра бъдат приети, ще влязат в сила \"опасни прецеденти\", сред които: - Целите на защитените зони от мрежата \"Натура 2000\" ще бъдат променени в противоречие на изискванията на европейската директива за местообитанията. Това означава България да променя и да обезсилва еднолично европейските закони за природата; - Промени в обектите на опазване в зоните ще могат да се правят по еднолична преценка на министъра при липса на ясни процедури за това – така министерството на околната среда безконтролно ще предопределя смисъла и бъдещето на всяка защитена зона; - Ще се разработват задължителни \"Териториални планове за управление\", които ще обхващат всички защитени зони в обхвата на една регионална инспекция към Министерството на околната среда и водите (РИОСВ). Това означава, че един план ще включва части от зони, попадащи на територията на няколко РИОСВ. Но европейските директиви изискват мерките за опазване да се прилагат на ниво защитена зона, а не за части от зона. - Чрез премахване на отговорностите на Националния съвет по биологично разнообразие (НСБР) по отношение на политиките по \"Натура 2000\" предложенията ще изключват научната основа за създаване и управление на мрежата \"Натура 2000\". В сега действащия НСБР членуват както представители на администрацията, така и на научни и академични държавни и граждански организации в областта на биоразнообразието, към които има конкретни изисквания за научна експертиза. Той ще се замени с консултативен съвет, за който липсват изисквания за научна експертиза в областта на биоразнообразието; - Участието на НПО в процесите за \"Натура 2000\" се предлага да бъде ограничено, като се поставят дискриминативни изисквания. След наказателни процедури и присъда за Пирин - грешка и с \"Натура\" От \"За да остане природа\" напомнят също, че промените в закона са инициирани от министъра на околната среда и водите Нено Димов, който беше и министърът, предложил на Министерския съвет да вземе решение през декември 2017 г. за промяна в плана за управление на Националния парк \"Пирин\" с цел застрояване в нарушение на три български закона. Това решение беше оспорвано до окончателното му  отменяне от Върховния административен съд  през декември 2018 г. \"Разликата този път е, че става дума не за една защитена територия, а за цялата екологична мрежа\", обобщават от екокоалицията. \"Проблемите в законопроекта ще доведат до отслабване на режимите за опазване на \"Натура 2000\" мрежата и нейното обезсмисляне\", заявява съобщението на \"За да остане природа\". \"Промените биха улеснили строежи и злоупотреби в опазени природни обекти. \"Натура 2000\" в България е създадена по силата на европейски закони за природа (повече за \"Натура 2000\" -  тук ), които страната се е задължила да спазва и прилага като член на ЕС. Целенасочен натиск и нарушаване на \"Натура 2000\" ще доведе до поредната наказателна процедура срещу България\", добавят природозащитниците. Според тях започналите нови наказателни процедури в областта околна среда (виж  тук  и  тук ) показват, че министърът на околната среда и водите отказва да спазва европейските задължения на България в областта на околната среда.", "date": "2019.04.09", "title": "Екокоалицията поиска от премиера да спре промените в Закона за биоразнообразието"}
{"url": "https://www.dnevnik.bg/sviat/2019/04/09/3417208_brjuksel_izkustveniiat_intelekt_ne_biva_da_raboti_bez/", "text": "Изкуственият интелект не може да работи, без човек да може да промени решението му – това е част от изискванията на Европейската комисия за развитието на сферата. Принципите, по които ще се развива изкуствен интелект в ЕС, бяха оповестени в доклад на експертната група на високо равнище, създадена миналата година. Ето какви са те: : Системите с изкуствен интелект трябва да дават възможност за развитие на справедливи общества, като подкрепят активната роля и основните права на човека и не намаляват, ограничават или отклоняват неговата автономност. : Надеждният изкуствен интелект изисква алгоритми, които са достатъчно сигурни, надеждни и стабилни, за да се справят с грешки или несъответствия по време на всички етапи от жизнения цикъл на системите. : Гражданите трябва да имат пълен контрол върху собствените си данни, а данните, отнасящи се до тях, не трябва да се използват в техен ущърб или по начин, който е дискриминационен спрямо тях. Проследимостта на системите с изкуствен интелект трябва да бъде гарантирана.  При системите с изкуствен интелект следва да се отчита целият спектър на човешките способности, умения и нужди и да се осигурява достъпност.  Системите с изкуствен интелект трябва да се използват в подкрепа на положителните социални промени, устойчивостта и екологичната отговорност. : Трябва да се въведат механизми, чрез които да се гарантира отговорността и търсенето на отговорност при системите с изкуствен интелект и резултатите от тях. Еврокомисарят за цифровия единен пазар Андрус Ансип заяви: \"Етичното измерение на изкуствения интелект не е луксозна опция или екстра. Единствено доверието ще позволи на нашето общество да се възползва пълноценно от технологиите.\" При представянето на принципите българският еврокомисар Мария Габриел отбеляза, че те дават отговор на два ключови въпроса. Първият е как човек може да контролира системите на изкуствения интелект и да има независимост от тях. Вторият е как многообразието от данни, които алгоритмите използват, да води до верни резултати. \"Хората трябва винаги да са информирани, ако са в контакт с алгоритъм, а не с човек. Всяко решение, взето от изкуствен интелект, след това трябва да бъде проверено и обяснено. В края на този процес трябва да има човек, който да може да промени решението на системата и да носи отговорност за това\", подчерта Мария Габриел. Европейската комисия инвестира значителни средства в изкуствен интелект. Само за периода 2018-2020 г., обемът на отделените средства е нараснал със 70%, достигайки 1.5 милиарда евро. От 2020 г. инвестициите ще са по 1 милиард евро на година. Така заедно с привлечените от частния сектор средства общата сума ще достигне 20 милиарда евро до 2020 г.", "date": "2019.04.09", "title": "Брюксел: Изкуственият интелект не бива да работи, без човек да може да го спре"}
{"url": "https://www.dnevnik.bg/bulgaria/2019/04/09/3417240_elena_ioncheva_osudi_boiko_borisov_za_5_hil_lv_zaradi/", "text": "Журналистът и депутат от БСП Елена Йончева спечели на втора инстанция в Софийския градски съд (СГС) делото за клевета, което заведе срещу премиера и лидер на ГЕРБ Бойко Борисов. Той е осъден за плати на Йончева 5000 лв. обезщетение за неимуществени вреди, които е причинил със свое публично изказване, съобщиха от съда. Магистратите частично са отменили  решението на първата инстанция  – Софийския районен съд (СРС), с която политическа партия ГЕРБ бе осъдена да плати обезщетението солидарно с Борисов. Искът на Йончева е за 20 хил. лв., но пълният му размер бе отхвърлен и от СРС, и от втората инстанция. Решението не е окончателно и може да бъде обжалвано пред Върховния касационен съд. През 2018 г. СРС реши, че премиерът Борисов и партия ГЕРБ трябва солидарно да изплатят на Йончева 5000 лв. заради неверни и клеветнически твърдения по неин адрес от премиера по време на предизборната кампания през 2017 г. Тогава Борисов в свое изявление каза, че правителството е било принудено \"да плаща милиони за интервюта на журналистката\". Елена Йончева веднага заведе дело и го спечели, а адвокатите на Борисов обжалваха.", "date": "2019.04.09", "title": "Елена Йончева осъди Бойко Борисов за 5 хил. лв. заради клевета"}
{"url": "https://www.dnevnik.bg/sport/2019/04/09/3417247_sustezanie_za_biagane_v_sofiia_shte_predizvika_jenite/", "text": "Състезание за бягане в София ще предизвика жените през юни. Bioderma Women’s Run ще се проведе на 22 юни, като стартът ще е до Националния дворец на културата. Целта на организаторите от спортен клуб \"Бегач\" е да се привлекат жените към бягането. В момента в България жените, които участват в състезания по бягане, са едва 30% в сравнение с Европа, където са 55%, посочват организаторите. Стремежът е да се промени тази статистика, като се покаже, че бягането може да бъде забавно и е достъпно за всеки. Основната дистанция на състезанието е 3 км. Трасето продължава през моста на влюбените с обиколка в Южния парк 2 зад музея \"Земята и хората\". Организаторите са предвидили отделно класиране в категория \"Мама и аз\", където майките ще имат възможност да се състезават отборно със своите деца на възраст до 12 години включително. Ще има и жури от модни експерти, което ще избере трите участнички с най-оригинален костюм. Децата от 4 до 12 години ще могат да се включат в лекоатлетическа тренировка и детско бягане. Бягането е едно от най-естествените движения за човека и то се отразява еднакво благотворно и на мъжете, и на жените, посочват от \"Бегач\". И припомнят, че наред с борбата за всички други права жените е трябвало да се борят за правото си да бягат. Катрин Сиутзър е първата жена, която през 1967 година бяга в Бостънския маратон, но за да бъде допусната, се налага да се регистрира с мъжко име. 50 години по-късно тя бяга същия маратон, вече безпрепятствено. През 1997 година е организирано първото женско бягане в Париж с 1500 участнички. Две десетилетия по-късно те вече наброяват 40 000. Победителката от състезанието в София на дистанцията 3 км ще получи два самолетни билета до Париж, осигурени от Air France. Регистрацията за участие става на  сайта на събитието . Една пета от средствата от такси за участие в състезанието ще бъдат дарени на сдружението \"Деца с онкохематологични заболявания\". Кампанията \"Заедно сме в училище без граници\" ще даде шанс на децата болни от рак да продължат учебния процес по време на лечението си, ще им помогне в усвояването на учебния материал и в успешното представяне на изпитите за завършване на учебната година. Проектът ще обхване над 100 деца в училищна възраст, които се лекуват в клиниките по детска онкохематология.", "date": "2019.04.09", "title": "Състезание за бягане в София ще предизвика жените през юни"}
{"url": "https://www.dnevnik.bg/evropa/2019/04/09/3417105_skandal_s_dom_za_vuzrastni_hora_tlaska_finlandcite_kum/", "text": "Финландците - жители на една северна страна, свикнала с висока степен на държавни социални грижи, бяха шокирани да чуят, че домове за възрастни оставят пациентите си цяла нощ в подгизнали памперси - скандал, който може да помогне на левицата да се върне на власт след 20 години в опозиция. С едно от най-бързо застаряващите населения в света, Финландия е на предната линия на проблем, засягащ повечето западни страни - как обществото може да си позволи да се грижи за непрекъснато нарастващ дял на стари и болни хора. Финландия прогнозира, че социалните и здравните й разходи ще скочат до 26.5 млрд. евро годишно през 2035 г. от 18.7 милиарда през 2018 г. Това увеличение би повишило подобни разходи като дял от БВП до 9.6 процента през 2035 г. от 7.9 процента през 2018 г. Премиерът центрист Юха Сипиле се надяваше да компенсира увеличението с орязване на услугите и ускоряване на приватизацията. Но задачата за реформиране на системата за здравеопазване се оказа непосилна и десноцентристкото правителство на Сипиле  подаде оставка . Парламентарните избори са насрочени за 14 април. Общественото безпокойство за социалните грижи се оказа късмет за опозиционната Социалдемократическа партия (СДП), която води в социологическите проучвания от почти една година - с 20.1 процента от гласовете според най-новата анкета на обществената телевизия ЮЛЕ. Партията обещава да вдигне данъците, да наложи ограничения на приватизацията в здравеопазването и да повиши със 100 евро всички държавни пенсии, по-ниски от 1400 евро месечно. Тревогите за бъдещето са особено остри в места като Форсса - град със 17 хил. жители в Югозападна Финландия, който повече от 150 години е бил зависим от текстилната си индустрия. Тя е в упадък от 80-те години насам и много от по-младите жители са напуснали града заради липсата на работа. \"У дома няма никого. Съпругът ми почина, а децата се пръснаха по света\", казва 87-годишната Раили Хухтала в държавния дом за стари хора, където се мести, след като остава частично парализирана поради инсулт преди няколко години. Подобно на Хухтала, все повече възрастни в страната нямат семейство край себе си, което да се грижи за тях. Досега данъкоплатците успяваха да плащат за денонощна грижа, но това може да не е така за бъдещите поколения. \"Положението във Финландия е различно например от Южна Европа, в смисъл че ние като социално общество сме дълбоко убедени, че държавата ще задоволи нуждите ни от грижи\", каза Аннукка Куисмин, шеф на службите за грижи за възрастни в региона на Форсса. Лидерът на СДП Анти Ринне твърди, че държавата може да си позволи да се грижи за своите възрастни, но основният му опонент, финансовият министър Петтери Орпо, нарече икономическите му политики \"безотговорни\". Социологическите проучвания показват, че Националната коалиция на Орпо е втора с 15.8 процента, а националистите от партията \"Финландците\" са трети с 15.1 процента от гласовете. Според Туомо Туря, директор на изследванията в агенция \"Талоустуткимус\", популярността на правителството първоначално е пострадала от налагането на мерки спрямо безработните, които ги принуждават да търсят временна работа или обучение, за да избегнат орязване на социалните услуги. \"След това дойде провалът на реформата на системата за здравеопазване и социални услуги и спорът за прага (за минималния осигурителен доход) за социалните услуги за възрастни\", каза Туря. Скандалите с домовете за възрастни задълбочиха проблема. Няколко частни дома за възрастни бяха затворени от властите след разследвания на смъртни случаи и небрежност. В един от тях във Форсса, управляван от компанията \"Аттендо\" (Attendo), властите установиха, че има прекалено малко сестри, в резултат от което възрастните пациенти лежали с мокри памперси през цялата нощ. \"Аттендо\" твърди, че е предприела действия да подобри услугите си, включително наемайки повече персонал, който да помага за почистването и кетъринга, за да позволи на сестрите да се съсредоточат върху медицинските грижи. Някои гласоподаватели обаче си направиха собствени изводи от кризата и прехвърлиха върху социалдемократите надеждата си, че те ще защитят финландските държавни социални грижи. \"Тъй като съм откърмена в социалдемократическата традиция, аз се надявам и вярвам, че те ще решат тези проблеми по-добре от настоящото правителство\", каза 61-годишната Леа Макела, която ръководи местна асоциация на пенсионери във Форсса. По думите на Макела кризата с грижите за възрастни е подтикнала много застаряващи хора да се страхуват от старостта. \"Собствената ми майка е на повече от 90 години и като я гледам, доста се тревожа дали ние изобщо ще имаме адекватна грижа и лечение, когато станем на 90\", каза тя пред \"Ройтерс\". Друг гласоподавател, 73-годишният Ханну Рекунен, каза, че се тревожи, защото броят на сестрите е орязан с цел съкращаване на разходите. \"Аз също се надявам социалдемократите да се представят добре на изборите и, изглежда, така ще стане\", каза той. /БТА", "date": "2019.04.09", "title": "Скандал с дом за възрастни може да помогне на левицата да спечели властта във Финландия"}
{"url": "https://www.dnevnik.bg/politika/2019/04/09/3417205_tri_ostavki_na_gerb_za_den_i_vtori_opit_za_delian/", "text": "Три оставки на политици от ГЕРБ бяха подадени в рамките на деня като продължение на скандала с новите апартаменти на политиците. Едно  Първата оставка за деня беше на  заместник областния управител на област София Томи Николов  заради медийни публикации. Според разследване на \"Биволъ\" Николов си е построил незаконно къща на земеделска земя. Оставката му идва след  публикация на \"Биволъ\" . В нея се казва, че Томи Николов и жената, с която живее - Ивелина Джартова, която е член на Столичния общински съвет от ГЕРБ, са си построили къща незаконно. Тя се намира върху земеделска земя в село Сеславци в столичния район \"Кремиковци\", на който Николов е бил кмет от 1999 до 2007 година. Имотът е отреден за озеленяване и върху него не се допуска строителство. Земята е на хълм в края на селото и е купена от Николов и Джартова за 700 лв. на 24.11.2009 г. от частно лице. В публикацията се описват и покупка от 1999 г. Николов, който по това време е кмет на район \"Кремиковци\", и бившата му съпруга купуват от общината апартамент в кв. \"Хаджи Димитър\" за 7000 лв. През 2004 г. синът на Томи Николов – Александър, е включен в списъка на крайно нуждаещите се за жилище и две години по-късно се нанася в общински апартамент от 87 кв.м в идеалния център на София, на ул. \"Искър\" 19. Той става собственик на апартамента година по-късно само срещу 27 000 лв., въпреки че според общинската наредба той трябва да е бил наемател поне 5 години, преди да може да го купи. Само година след сделката апартаментът е дарен на бащата, който го продава за 234 хил. лв. Две След това от партийния пресцентър съобщиха, че кметът на Созопол  Панайот Рейзи подава оставка като кмет и като член на ГЕРБ . Малко по-късно Рейзи опроверга информацията пред БНР и уточни, че напуска само партийните структури и няма намерение да подава оставка като кмет. Вчера Рейзи и главният счетоводител на общината Златка Мусева  бяха отстранени от длъжност от Специализирания наказателен съд . Те са обвинени в присвояване на над 2 млн. лв. от бюджета на общината. Според прокуратурата Рейзи и Мусева са сключили 34 договора за строително-монтажни работи, а някои от документите са фалшифицирани. Някои от свидетелите, които вече са разпитани, са казали пред разследващите, че се страхуват от кмета. Три  Третата оставка за деня е на депутата Делян Добрев. \"С поредната фалшива новина чашата на търпението ми преля - не искам повече името ми и това на ГЕРБ да бъдат петнени\", коментира Добрев според пресцентъра на ГЕРБ. Той аргументирал личния си акт и като знак на солидарност със своите колеги, които спазили моралния стандарт на ГЕРБ и напуснали постовете си само заради съмнения. \"Фалшивата новина\", поради която Добрев подава оставка, е публикация на \"Биволъ\" за имотни сделки на семейството на депутата със заглавие \"Дриймтимът на Делян Добрев в апартаментгейт с рекордно евтини жилища\". В  материала са описани имотни сделки  на майката на депутата, братовчедка му Росица Гаргова и кума му Евгени Консулов, които са пазарували ново строителство в София на цени от 270 евро на кв.м. Сделките са осъществени 2016 – 2018 г. Изброените в публикацията лица са част от т.нар. \"Дриймтийм\", назован така от самия Добрев след медийни публикации за кадруване в община Хасково. Във фирми, свързани с Гаргови и родителите на Добрев, са отишли над 100 млн. лв. от обществени поръчки според публикация на Mediapool. Първата оставка на Добрев Това е втората оставка на Добрев в този парламент. Депутатът и областен координатор на ГЕРБ В Хасково  Делян Добрев  обяви желание да напусне политиката след иницииран от БСП скандал за роднински назначения в община Хасково през октомври 2017 г. Партията застана зад депутата и след мощна кампания в негова подкрепа оставката му беше отхвърлена от мнозинството в пленарната зала. Впоследствие Конституционният съд обяви, че депутатите не могат да гласуват против волята на колегата си, но междувременно Добрев промени решението си, оттегли оставката си и остана депутат. В четвъртък премиерът Бойко Борисов препоръча шефът на антикорупционната комисия (КПКОНПИ) и другите, замесени в скандала с покупка на имоти на цени под обичайните за пазара  да подадат оставки или да излязат в дълъг отпуск , докато органите направят съответните проверки. Това са поредните оставка по скандала с \"новите апартаменти на управляващите\" след публикации за имотните сделки на властта от \"Свободна Европа\", \"Биволъ\" и \"Капитал\". Борисов се зарече да наказва Президентът Румен Радев дори свика Консултативния съвет за национална сигурност (КСНС) за противодействие на корупцията по високите етажи. След като нито една партия не подкрепи декларацията, предложена от Радев,  той  призова българите за нетърпимост и непримиримост  към всички прояви на корупция и към бездействието на държавните институции. В свое  изявление след КСНС вчера Борисов  подчерта, че вече има няколко оставки в ГЕРБ, и добави, че, ако се наложи, още един министър ще си отиде (единственият министър, чието име се появи в скандала с имотите, но все още е на поста си, е министърът на туризма Николина Ангелкова – бел. ред.). Борисов коментира и изказване на заместника си в ГЕРБ Цветан Цветанов, който заяви, след като освободи постовете в парламента: \"Не се чувствам наказан, защото няма кой да ме накаже.\" \"Как може да каже, че няма кой да го накаже – може да го накаже Господ, може да го накаже парламентът, мога да го накажа и аз. Към моите съм изключително строг\", увери министър-председателят. Борисов си взима партията от Цветанов Едно от обясненията на дъжда от оставки в ГЕРБ според анализатори е, че Борисов си взима партията от Цветан Цветанов, който като заместник-председател се занимаваше с партийното строителство и изборите от създаването и. \"В различен контекст се виждат искрички Борисов - Цветанов и Фандъкова - Цветанов, които са резултат от взаимно огорчение в ГЕРБ. Цветановският стил на политика дава грешки и това се видя при решенията и за преференциите, и за задълженията на вероизповеданията. Борисов беше оставил вътрешния терен на Цветанов, което доведе до грешки заради липсата му на досег с общественото мнение. Сега обаче отново е на терена и, изглежда, е взел нещата на ръчно управление - среща се с тютюнопроизводители, обеща военно училище\", е мнението на Първан Симеонов. Предистория на апартаментния скандал Първа подаде оставка министърът на правосъдието  Цецка Цачева , а след нея това направиха заместник-министрите на енергетиката  Красимир Първанов  и на спорта  Ваня Колева . Най-голямата жертва за ГЕРБ от скандала беше  оставката на председателя на парламентарната група на ГЕРБ Цветан Цветанов  след публикация за новия му апартамент в столичния квартал \"Изток\",  купен от \"Артекс\" на по-ниски от пазарните цени . Председателят на Комисия за противодействие на корупцията и за отнемане на незаконно придобитото имущество Пламен Георгиев  отказваше да отговаря на въпроси  за несъответствия при обявени от него жилищни придобивки и записано в документи за сделките и излезе в отпуск. Зам. главният прокурор и директор на Националната следствена служба  Борислав Сарафов също е проверяван , но не е в отпуск. На данъчната администрация в София е възложена ревизия на сина на Сарафов, за да се установи има ли съответствие между получените доходи и имущественото състояние. Според публикация в сайта \"Биволъ\" синът на шефа на Националната следствена служба Борислав Сарафов, който е роден през 1997 г., има апартамент, ателие и гараж на обща стойност 540 хил. лв. Те са придобити през 2018 и 2019 г. Така с днешните оставки \"жертвите\" на имотния скандал станаха седем. Върховната касационна прокуратура и антикорупционната комисия  започнаха и проверка  как министърът на туризма Николина Ангелкова и депутатът от БСП Валери Жаблянов са придобили имотите си в София.", "date": "2019.04.09", "title": "Три оставки на ГЕРБ за ден и втори опит за Делян Добрев да напусне парламента (обобщение)"}
{"url": "https://www.dnevnik.bg/sport/2019/04/09/3416460_tri_angliiski_otbora_davat_start_na_chetvurtfinalnite/", "text": "С мачове на три от четирите английски представителя днес в 22.00 часа започват четвъртфиналите на Шампионската лига. \"Тотнъм\" посреща \"Манчестър сити\" на новия си стадион, а финалистът от миналия сезон \"Ливърпул\" е домакин на \"Порто\". В Ливърпул  \"Ливърпул\" и \"Порто\" се изправят един срещу друг за втора поредна година. През 2018 г. английският и португалският клуб се срещнаха в осминафиналите. Тимът на Юрген Клоп спечели разгромна победа с 5:0 като гост в първия мач, а реваншът завърши при нулево равенство. \"Ливърпул\" и \"Порто\" имат шест мача помежду си в европейските клубни турнири. \"Мърсисайдци\" са спечелили три от тях, три срещи са завършили наравно, а головата разлика е 12:2. Двата отбора бяха заедно в груповата фаза на Шампионската лига през сезон 2007-08. \"Ливърпул\" спечели с 4:1 на \"Анфийлд\", а двубоят в Порто завърши 1:1. Другият им сблъсък е през сезон 2000-01 в четвъртфиналите на Купата на УЕФА. Първата среща в Португалия завърши 0:0, а реваншът - 2:0 за \"Ливърпул\", който впоследствие спечели турнира. И двата отбора се представят силно през настоящия сезон. \"Порто\" спечели 16 точки от 18 възможни в групите на Шампионската лига, като вкараха 15 гола и допуснаха шест в мачовете с \"Шалке\", \"Галатасарай\" и \"Локомотив\" (Москва). В португалското първенство \"драконите\" водят много оспорвана битка за титлата с \"Бенфика\". Шест кръга преди края на сезона двата отбора имат равен брой точки на върха в класирането - по 69. За \"Порто\" предстои и финал за Купата на Португалия със \"Спортинг\" на 25 май. Те вече изиграха един финал през 2019 г. - за Купата на лигата, като тимът от Лисабон спечели драматична победа с дузпи, след като губеше с 0:1 до последните секунди на редовното време. \"Ливърпул\" също води ожесточена борба за титлата на домашната сцена. Шест кръга преди края на сезона във Висшата лига тимът на Клоп има две точки аванс пред шампиона \"Манчестър сити\", който обаче е изиграл мач по-малко. В Лондон \"Тотнъм\" и \"Манчестър сити\" ще изиграят три много възлови мача в рамките на 11 дни. Серията започва тази вечер на новия \"Тотнъм стейдиъм\", който беше откри миналата седмица с победа срещу \"Кристъл палас\". Тя прекъсна серия от пет поредни мача без успех за \"шпорите\", в това число четири загуби. Следващата сряда е реваншът между \"Тотнъм\" и \"Сити\" на \"Етихад\". На 20 април двата отбора отново се срещат в Манчестър в двубой, който може да има ключово значение в битката за титлата във Висшата лига. \"Манчестър сити\" има шанс да направи един от най-великите сезони във футбола. Тимът на Пеп Гуардиола е изправен пред историческо постижение - спечелването на титлата, двете национални купи и Шампионската лига.  \"Гражданите\" вече триумфираха с Купата на лигата, а в събота  се класираха за финала за Купата на Англия , където ще играят с \"Уотфорд\". Нито един отбор в съвременната история на футбола не е успявал да спечели четири големи турнира в рамките на един сезон. Т. нар. \"златен куадрупъл\" се е отдавал само на един отбор в цялата история - \"Селтик\". Тимът от Глазгоу триумфира с титлата, Купата на Шотландия, Купата на лигата и Купата на европейските шампиони през сезон 1967-68. \"Почти невъзможно е да се спечелят всички трофеи. Това е истината. Никой не го е правил досега, така че защо трябва да се очаква от нас\", заяви Гуардиола след класирането за финала за Купата на Англия. Според букмейкърите обаче \"гражданите\" са фаворит №1 както в Шампионската лига, така и във Висшата лига. \"Сити\" и \"Тотнъм\" никога не са се срещали на европейската сцена. Тимът от Манчестър има само два сблъсъка с английски отбори - срещу \"Ливърпул\" в четвъртфиналите на Шампионската лига миналия сезон и срещу \"Челси\" в полуфиналите за Купата на носителите на купи през 1971 г. И в двата случая \"гражданите\" отпадат, след като допускат по две загуби. \"Тотнъм\" има три сблъсъка с английски отбори, като и трите са доста отдавна. През 1963 г. \"шпорите\" побеждават \"Манчестър юнайтед\" с 2:0 в Лондон, но губят реванша с 1:4 и отпадат в първия кръг на Купата на носителите на купи. През 1972 г. \"Тотнъм\" печели Купата на УЕФА след победа с 2:1 и равенство 1:1 срещу \"Уулвърхемптън\" във финала. Година по-късно \"шпорите\" сдават трофея в полуфиналите, след като си разменят по една победа с \"Ливърпул\", но отпадат заради гол на чужд терен.", "date": "2019.04.09", "title": "Три английски отбора дават старт на четвъртфиналните битки в Шампионската лига"}
{"url": "https://www.dnevnik.bg/sviat/2019/04/09/3416569_ruanda_-_stranata_na_hiliadite_hulmove_i_luji/", "text": "В Руанда улиците имат тротоари, зелените площи са окосени, а найлоновите торбички - забранени. Двайсет и пет години след геноцида тя е пример за успех в Африка, страна на хилядите хълмове и лъжи. Руанда е малка страна, разположена далеч от морето в източната част на Африка, притисната между големи държави като Конго, Уганда и Танзания. Наричат я \"страната ни хилядите хълмове\". Хълмове, по които растат чай и кафе, които Руанда изнася наред с редките метали. От години икономиката расте устойчиво със среден темп от 6% до 7%, корупцията е ниска, броят на завършилите университет - голям, а над 60% от депутатите в парламента са жени. От самозадоволяваща се икономика в износител на услуги, от насилие и бедност към сигурност и все по-голямо благосъстояние. Такава е историята, която президентът  Пол Кагаме  с удоволствие разказва за страната си. Режимът му е оценяван като ефективен, но също така и като репресивен и антидемократичен. Това не променя факта, че както инвеститорите, така и другите африкански лидери изпитват голямо уважение към Руанда. Тук присъстват не само компании като Heineken, която има пивоварна на брега на езерото Киву. Автомобилостроителят Volkswagen неотдавна построи завод за 16 милиона евро близо до столицата Кигали. Днес Руанда е пример, от който мнозина искат да се поучат, въпреки че до не толкова отдавна името на страната да бе свързвано най-вече с насилие в невъобразими мащаби. На 6 април 1994 година, преди 25 години, тогавашният президент  Хувенал Хабяримана  е убит при нападение срещу самолета му и все още не се знае кой е отговорен за престъплението. В последвалите часове започват масови убийства. Хути, които са мнозинството от населението, нападат малцинството тутси. За 100 дни  умират до един милион души, както тутси , така и хути. Днес е табу тези думи изобщо да бъдат използвани. \"Всички ние сме руандийци, един народ\", казват хората по улиците. \"Извършители и жертви днес мирно продължават живота си заедно\", казва правозащитника Герд Ханкел от Хамбургския институт за социални изследвания, който е публикувал редица книги за Руанда. \"Правителството успя да създаде мирно съвместно съществуване за хората\", допълва той. Около годишнината от геноцида в цялата страната се провеждат помирителни церемонии. Страна на хилядите хълмове и правила Междувременно от това печели дори туризмът. При посещение в столицата Кигали задължително се спира край мемориала на геноцида, който е едновременно музей и масов гроб - под черните гранитни плочи в градината почиват останките на над 250 000 жертви. Всяка година един милион туристи идват, за да научат нещо за историята и да посетят мъгливите гори, езера и национални паркове на Руанда. Който иска, може за 1500 долара да наблюдава планински горили в свободно състояние, а Руанда полага усилия да примамва и пътуващите по бизнес задачи. Огромен купол грее в множество цветове над хълмовете и долините на Кигали. Конгресният център, завършен преди три години, е гордостта на младите руандийци, за които той е символ на прогрес. Под купола могат да се съберат 2600 души, а точно срещу него е разположен луксозният хотел Radisson Blu. Руанда се надява да стане водеща дестинация за конференции в Африка, като привлече организации за развитие, инвеститори и правителствени лидери, които да се събират тук, за да обсъждат проблемите на Африка. Блестящият конгресен център е част от визията, която Пол Кагаме е разработил за страната си. \"Правителството иска Руанда да се превърне в център за услуги за Африка\", посочва Герд Ханкел, а самият Кагаме дори говори за \"африкански Сингапур\". По примера на Сингапур  Руанда трябва да бъде чиста. Столицата Кигали вероятно е най-подреденият град на континента. Дори кирпичените къщи често имат малки градинки с трева и зелени чемширени плетове. Това би трябвало да помага срещу насекоми, а по този начин и срещу разпространението на болести като маларията. Веднъж месечно жителите на Кигали и останалата част от Руанда се срещат за \"умуганда\" - ден, официално отреден за чистене и социализиране. Заедно със своя президент те строят къщи за бедните или почистват улиците. Президентът на Зимбабве Емерсън Мнангагва неотдавна също възприе тази традиция. Правителствена инициатива \"Произведено в Руанда\"  В Кигали кошчетата за боклук са част от обичайния облик на улиците. Правителството забрани найлоновите торбички преди години и при влизане в страната граничните служители понякога дори проверяват джобовете на туристите за найлонови торбички. Многобройните правила донесоха на Руанда нов прякор: \"страна на хилядата правила\". \"За разлика от съседните страни в Руанда тези правила се спазват\", убеден е Ханкел. Правителството работи много ефективно, посочва Щефан Либинг, председател на сдружението за Африка на германската икономика. \"Компаниите не идват, защото Руанда е толкова важна като пазар, а защото правителството и администрацията работят надеждно\", разказва той. Ефективната дейност зависи най-вече от една личност - президента  Пол Кагаме , чийто възход във властта е тясно свързан с гражданската война. Кагаме бе водач на една от бунтовническите групи на тутси - Руандийския патриотичен фонд. Преди 25 години бунтовническата армия след седмици кървави боеве завзе столицата Кигали и по този начин сложи край на насилието. От 2000 година вече  61-годишният Кагаме  е президент и възнамерява да остане такъв. Той пренаписа конституцията по такъв начин, че теоретично да може да остане на власт до 2034 година. При последните избори той получи 99% одобрение. Политолозите определят стила му на управление като \"патримониализъм, насочен към развитие\". \"Трайният икономически растеж и развитие са висшата цел на правителството, всички останали цели са й подчинени. Опозиция няма, критиците биват потискани. От гледна точка на медийната свобода и свободата на изразяване има значителни разминавания между стандартите, които ценим в Европа, и реалната действителност в Руанда\", отбелязва Либинг. Това не плаши компаниите. Кагаме може и да е авторитарен, но поне не е корумпиран. Той има славата на модерен лидер и иска да привлече много компании. Все още дори в Руанда близо една трета от държавния бюджет зависи от помощите за развитие. Страната обаче има слава на любимец на кредиторите, включително заради зеления си чист имидж. Сега това би трябвало да примами инвеститорите. От четири години правителството се опитва да наложи инициативата \"Произведено в Руанда\", с която иска да засили местното производство. Какво означава това може да се види в Нямирамбо, една от най-старите части на столицата Кигали. Тук домовете са пъстри и изрисувани с графити, малки кафенета, фризьорски салони и магазинчета са се настанили в тесните къщи. Местните обаче пазаруват основно на пазара. От едната страна на улицата мъже и жени продават дървени въглища, разделени с по няколко евкалиптови листа, за да мирише по-добре. Вътре е шумно и оживено, тракат шевни машини, кудкудякат кокошки, жени продават плодове и зеленчуци или носени маратонки от Европа. На една сергия има само чорапи, всичките втора употреба. Ако зависи от Пол Кагаме, всичко това вече няма да го има. От началото на годината правителството официално забрани вноса на дрехи втора употреба, като вместо това властите искат да примамят самите производители на текстил. В Кигали е създадена специална икономическа зона и за износа на стоките, произведени там, не се плащат мита. В зоната завод има и китайският производител на текстил C&H. Част от дрехите, които се произвеждат тук, трябва да бъде насочена и към африканския пазар. Кагаме отделя голямо внимание на отношенията с Китай. Китайски компании строят пътища и мостове в Руанда, а едва миналата година китайските президент Си Цзинпин почете страната с официално посещение. Дали обаче общият план за развитие на Руанда като център на производството на текстил ще проработи, все още е доста съмнително. Всъщност страната искаше заедно с Кения, Уганда и Танзания да затрудни вноса на дрехи втора употреба. САЩ обаче упражниха натиск, докато всички правителства освен руандийското отхвърлиха тези планове. Сега през границите в Руанда могат да продължат да влизат евтини вносни дрехи. Поради тази причина е спорно дали проектът е успешен. И точно това е проблемът, подчертава Герд Ханкел. \"Авторитарните режими като режима на Кагаме, са осъдени на успех. Всичко от година на година трябва да става все по-добро\", според експерта. За Руанда обаче това може и да не е винаги вярно, тъй като растежът е разпределен неравномерно. \"Развитието не достига до всички от обществото, мнозина все още живеят под границата на бедността\", допълва той. Хората в страната го казват по друг начин: \"Понякога Руанда е и страната на хилядите лъжи\". /БТА", "date": "2019.04.09", "title": "Руанда - страната на хилядите хълмове и лъжи"}
{"url": "https://www.dnevnik.bg/morski/2019/04/09/3416504_lekarite_ot_varnenskata_ochna_bolnica_ottegliha/", "text": "Медицинският персонал на специализираната очна болница във Варна оттегли  молбите си за колективно напускане, депозирани преди месец . Това се случи, след като досегашният управител на болницата Руслан Тошев подаде оставка по време на вчерашното заседание на общинския съвет в града. Като причина за крайното си решение лекарите от болницата бяха посочили  драматичното състояние, в което се намира базата на общинската болница . За да останат на работа, те поискаха да бъдат осигурени поне 1.3 млн. лв., необходими за спешни ремонти в лечебното заведение, до 7 април. В крайна сметка обаче се оказа, че оставката на Тошев е била достатъчно условие, за да оттеглят молбите за напускането си. По време на извънредно заседание на комисията по здравеопазване към общинския съвет във Варна преди месец зам.-управителят на болницата проф. Христина Групчева каза, че тя би трябвало  да премине в управление на Медицинския университет във Варна . Групчева е и ръководител на катедрата по очни болести в университета. Това предложение обаче раздели съветниците. \"Считам, че всичко, което се случва, става заради апетити към имота на здравното заведение, който е около 5 дка, каза общинския съветник Димитър Карбов (Атака). Преминаването на болницата към Медицинския университет ще даде възможност на мястото да се построи сграда с апартаменти\". Според Ивайло Митковски (ДСБ) обаче предаването на болницата в управление на Медицинския университет бил най-добрият вариант за нейното спасяване.\"Нещата с очна болница са стигнали дотам, че тя явно не може да остане в този вид, каза той. Основният проблем на общинското здравеопазване във Варна са политическите назначения\". Към края на м.г. задълженията на общинската болница  която до неотдавна бе едно от водещите лечебни заведения в страната в сферата на офталмологията, надхвърляха 400 хил. лв. През януари по време на първото си заседание за годината общинските съветници решиха на болницата да бъде отпусната помощ от 93 хил. лв. от бюджета за 2019 г. С тях трябваше да бъдат покрити част от задълженията й към доставчици за лекарства и медицински консумативи. Така решението на проблемите със състоянието на базата й обаче беше отложено, а това стана причина за решението на медицинския персонал да напусне. \"Медицинският университет във Варна многократно е отправял предложения до ръководството на община Варна, каза за \"Дневник\" в средата на миналия месец ректорът на университета проф. Красимир Иванов. Тъй като до момента не сме запознати с решението му и поради декларираното нежелание на студенти и преподаватели да ползват сградата на Очна болница - Варна, университетът е в процедура за пребазиране на образователната, научната и клиничната дейност на катедрата по очни болести и зрителни науки на територията на Медицинския университет.\" Според Ивайло Митковски през последната година се е наложило общинският съвет да гласува отпускането на средства за покриване на задълженията на лечебните заведения, чиято собственост управлява – очната и акушеро-гинекологичната. \"Не помня скоро да се е случвало нещо такова, каза Митковски. Това показва, че нещо става в общинското здравеопазване. Нямаме визия за развитието му и това е от много години\". Най-важните въпроси, които трябва да получат бързи отговори, са дали община Варна е в състояние да вложи средства за подобряването на сградния фонд и условията на работа в болницата, или е готова  да я предостави за управление на Медицинския университет , каза още Митковски. Вчера председателят на общинския съвет Тодор Балабанов (ГЕРБ) обяви, че до седмица ще свика заседание на здравната комисия за бъдещето на болницата, в което трябва да участват и представители на Медицинския университет.", "date": "2019.04.09", "title": "Лекарите от варненската очна болница оттеглиха молбите си за колективно напускане"}
{"url": "https://www.dnevnik.bg/evropa/2019/04/09/3416458_ispanskata_partiia_podemos_ot_zvezda_na_krainolevite/", "text": "Испанската партия \"Подемос\" (\"Можем\") беше изгряваща \"звезда\" на европейската крайна левица цели четири години, но вътрешните борби и неспособността да еволюира я превърна в бледо подобие на новосъздадената някога партия във време, когато се готви за едни от най-непредвидимите избори в историята на Испания. В най-добрия случай тя може да се окаже след изборите на 28 април младши партньор на воденото от социалистите правителство, но подобен резултат ще изисква подкрепа и на други партии, които вероятно ще се борят да надделеят. Упадъкът й подчертава предизвикателството в Испания и другаде в Европа за формиране на устойчиви правителства в момент на поява на нови партии, разбиващи политическото статукво. \"Подемос\" допринесе за установяването на този модел като европейска тенденция в парламентарните избори през 2015 г. Основана само година преди това от движението срещу строгите икономии и срещу европейската дългова криза, тя спечели 20 процента на тези избори. Тя се нареди на трето място след консерваторите от Народната партия (НП) и Испанската социалистическа работническа партия (ИСРП), като наруши монопола им във властта, съществуващ откакто в Испания бе възстановена демокрацията в края на 70-те години. Сега подкрепата за \"Подемос\" е спаднала до около 12 процента, а нейната привлекателност избледня след скандали и разделение за това, доколко твърдолинейна трябва да е партията, която поддържаше правителството на малцинството на ИСРП през последните 10 месеца и участва в някои местни съвети. \"Станахме за срам заради нашите вътрешни борби, нашите водачи и поведението ни\", каза лидерът й Пабло Иглесиас на митинг през март и добави: \"Държахме се както всяка друга политическа партия\". Анкетите показват, че нито една партия не може да си осигури абсолютно мнозинство на изборите на 28 април. \"Подемос\" остава една от петте партии,  включително крайнодясната \"Вокс\" , които имат шанс да влязат в управляващата коалиция. Но надеждите й да стане партньор на социалистите в правителството ще зависят от способността на отиващия си премиер Педро Санчес да убеди също и скептичните баски и каталунски националисти да се присъединят към коалицията. През 2015 г. \"Подемос\" се издигна на вълната на недоволството от мерките за строги икономии, а протестиращи изпълваха площад \"Пуерта дел Сол\" в Мадрид в продължение на седмици в дълговата криза и вдъхновиха подобни движения другаде в Европа и в САЩ. Тогава тя получи 350 хил. гласа по-малко от ИСРП, което е без прецедент за нетрадиционна партия. Но тези избори не доведоха до ясно мнозинство в парламента, а когато бяха произведени нови шест месеца по-късно, \"Подемос\" изгуби един милион гласа, когато първоначалното въодушевление премина. Оттогава партията се раздробява. През януари съоснователят на \"Подемос\" Иниго Ерехон я напусна, за да основе друго движение, стъпка, която политическите анализатори свързват с неуспеха му да запази широката подкрепа за партията като контрапункт на по-крайнолевите позиции на Иглесиас. Без повече \"разбиване на системата\" Санчес не казва нищо за възможни следизборни коалиции. Но докато неговата ИСРП води в допитванията, възможностите му да си осигури втори мандат изглеждат до голяма степен зависими от това как ще се представи \"Подемос\", особено след като десноцентристката \"Сиудаданос\" отхвърли възможността за коалиция. Вариантите пред десницата изглеждат също ограничени, а друга очертаваща се възможност са повторни избори. Дилемата как да се управлява фрагментирана и навлязла в безизходица политическа система е нещо, по което Испания си прилича с няколко свои съседи. Политическите системи бяха разстроени от Италия и Франция чак до Гърция като вторична последица от дълговата криза през 2009-2014 г. и продължаването на мерките за икономии. В Гърция събитията се развиха по друг начин за изправилата се срещу икономиите левица. Основната й изразителка - партията СИРИЗА управлява от 2015 г. и измести традиционните социалисти от ПАСОК чрез приемането на ограниченията, наложени от спасителните планове и промяната от радикална към реформистка. Вместо това \"Подемос\" избра по-твърда линия. \" (В случая с Гърция) изпихме горчивата чаша, но се разочаровахме и се върнахме към прагматизма\", каза Теодор Кулумбис, политически анализатор от Атина. Но без да е в правителството, \"Подемос\" бе принудена също да прави компромиси чрез представителите си в местните съвети и като съюзник на ИСРП. \"Партията става нормална, когато влезе във властта\", каза Хосе Фернандес-Албертос, политически анализатор от Испанския национален изследователски съвет, и добави: \"Избирателите виждат, че вече няма как да разбие системата\". Ако успее да влезе в правителството, \"Подемос\" вероятно ще усети спад на влиянието си заради намаляване на гласовете за нея, но все още може да окаже въздействие, както и преди, като упражни натиск върху ИСРП по въпроси, като например повишаване на минималната работна заплата. \"Ползата от нея е да задържи социалистите вляво\", каза Фернандес-Албертос. В съседна Португалия Левият блок спечели също от позицията си срещу мерките за икономии през дълговата криза, но загуби подкрепа, когато стана съюзник на управляващите Социалистическа партия през 2015 г. Това правителство на малцинството, подкрепяно също от Португалската комунистическа партия, постигна стабилност, като потенциално дава на Санчес и Иглесиас модел за подражание. Но ИСРП и \"Подемос\" заедно едва събират 40 процента от гласовете, което е далеч от мнозинство и поражда нуждата бързо да привлекат повече подкрепа другаде. Рафаел Майорал, член на ръководството на \"Подемос\" каза, че партията все още се радва на голяма подкрепа и заяви пред \"Ройтерс\": \"Ние сме популярна сила, която защитава работещите хора от всички социални слоеве\". Това обаче не й попречи да се раздробява. На местните избори в Мадрид следващия месец тя ще излезе с три различни платформи. /БТА", "date": "2019.04.09", "title": "Испанската партия \"Подемос\": oт \"звезда\" на крайнолевите до \"патерица\" на социалистите"}
{"url": "https://www.dnevnik.bg/sport/2019/04/09/3410081_domuschiev_kupuva_ot_domuschiev_televizionnite_prava_v/", "text": "Ако сте собственик на футболен клуб в България, бихте искали да получавате възможно най-много пари от продажбата на телевизионните права за Първа лига. Ако сте собственик на телевизия обаче, бихте искали да купите телевизионните права на възможно най-ниска цена. Но ако сте едновременно и собственик на клуб, и собственик на телевизия? Такъв става случаят на Кирил и Георги Домусчиеви, след като Комисията за защита на конкуренцията (КЗК)  даде зелена светлина за покупката на \"Нова телевизия\" . И двамата братя вече затварят цялата верига на телевизионните права в българския клубен футбол. Когато сделката за придобиването бъде напълно финализирана, Кирил Домусчиев вече ще е собственик на \"Лудогорец\", член на изпълнителния комитет на Българския футболен съюз, собственик на  фирмата \"Футбол про медиа\", която купи телевизионните права от БФС , и собственик на \"Нова броудкастинг\", която купи правата от \"Футбол про медиа\" с договор до 2021 г. Така той разширява изключително много влиянието си в българския футбол. Това не е по вкуса на всички от останалите клубове. В същото време обаче състоянието на пазара е такова, че са минимални възможностите за някаква промяна. Преплитането на интереси поставя и много важни въпроси, на които засега няма желаещи да отговарят. Какъв е бизнесът с тв правата Телевизионните права са ключов източник на средства за водещите първенства в европейския футбол. В България сумите от това перо осигуряват по-незначителен процент от общите приходи на клубовете, но въпреки това са от голямо значение за отборите. Настоящият договор за телевизионните права беше сключен през 2016 г. Тогава \"Футбол про медиа\"  купи правата до сезон 2020-21 срещу 30 млн. лева . Впоследствие тя ги препродаде на \"Нова броудкастинг груп\", като от компанията отказаха да разкрият стойността на сделката. Така не е ясно каква печалба има фирмата от посредничеството. \"Дневник\" изпрати въпроси до Домусчиеви по темата чрез пресслужбата на \"Лудогорец\", но до момента няма отговор. Без отговор останаха и въпросите до \"Нова броудкастинг\". В момента договорът за тв правата е в края на третата от общо петте си години. Според него за първите два сезона сумата беше 5.5 млн. лева, за настоящия е 6 милиона, а за последните две години ще е по 6.5 млн. лева. От тях 10% са за БФС, а останалото се разпределя между клубовете. Изпълнителният директор на \"Футбол про медиа\" Атанас Караиванов очаква догодина да има преговори за нова сделка. От сегашната гледна точка не са много вариантите за желаещи да придобият тв правата на Първа лига. Реално възможности за подобен ход имат \"Нова броудкастинг\", \"Би Ти Ви медиа груп\" и мобилният оператор А1 за платените си канали \"Макс спорт\". Според източници на \"Дневник\" последните две обаче засега нямат интерес към българския футбол. Президентът на \"Славия\" и член на изпълнителния комитет на БФС Венцислав Стефанов обаче заяви пред \"Дневник\", че А1 е заинтересован. Според него и \"Булсатком\" би могъл да се включи в играта. На практика към момента изглежда много вероятно правата да останат в \"Нова броудкастинг\". Това пък би повдигнало въпроса дали има смисъл от посредничеството на \"Футбол про медиа\". \"Тази тема не мога да я коментирам, защото не зависи от мен. Моята работа е да следя договорът с БФС да се изпълнява коректно\", каза Караиванов пред \"Дневник\". По думите му Кирил Домусчиев е бил воден от желанието българският клубен футбол да се излъчва по телевизията и затова през 2012 г. е създадена фирмата. \"Остават ни две години от договора, като желанието ни е да се запази пълното отразяване на мачовете и да се увеличи това на двубоите от Втора лига. С клубовете нямаме проблеми - те осъзнават, че на този етап това е максимумът, който може да се постигне. Логично е догодина да се търси нов договор, за да има сигурност и за клубовете, и за телевизията\", каза Караиванов. Според Караиванов е трудно да се очакват повече приходи в следваща сделка въпреки променения формат на първенството със създадената преди три години Първа лига. \"Ако говорим за телевизионни права за клубовете, сме много по-добре от всички около нас без Румъния, защото Румъния е три пъти по-голяма от България. Тук клубовете взимат повече пари от Хърватия, Сърбия, Македония, Албания и т.н. Справяме се добре и се надявам да се справяме още по-добре, защото това е важна част от бюджета на клубовете\", каза президентът на БФС Борислав Михайлов наскоро. \"Първенството е прилично и интересно. Но мнението ми е, че сега няма развитие - нито като рейтинг, нито като посещаемост на стадионите. Не може при билети по 2 или 5 лева стадионите да са празни, а клубовете да искат 20-30 млн. лева от телевизионни права\", смята Караиванов. И добави, че освен парите по сделката телевизията има високи разходи по осъществяването на излъчването. Телевизията, освен че плаща сумите по договора, трябва да осигури бюджет и за излъчването. \"Нова броудкастинг\" работи със свързваната с депутата от ДПС Делян Пеевски IMS, която осигурява екипа от режисьори, оператори и монтажисти. Самата телевизия осигурява коментаторите и репортера на пистата. Ключов момент от бизнес модела с тв правата беше, че през 2015 г.  българското първенство попадна в платените канали в пакета \"Диема екстра\" , което предизвика много реакции. \"Оттук нататък за феновете на българския футбол идват още по-добри времена с платения канал \"Диема спорт\", каза тогава Караиванов. Четири години по-късно мачовете отново се излъчват по платените канали, ацената на услугата вече е близо два пъти по-висока - 7 лева на месец. От \"Нова броудкастинг\" отказват информация за броя на абонатите на платения пакет \"Диема екстра\". Данните, предоставени от Nielsen Admosphere - България, за \"Дневник\", показват, че сред десетте най-гледани спортни събития по платените канали в пакета за календарната 2018 г. има осем мача от Първа лига с рейтинг между 4.27% и 3.14% (съответно между 289 хиляди и 212 хиляди души). Най-гледаното събитие е боксовата галавечер в София, на която Кубрат Пулев победи Хюи Фюри, а другото събитие в десетката е гостуването на \"Лудогорец\" срещу \"МОЛ Види\" в Шампионската лига. При платените канали рекламни блокове няма, като единствено се пускат реклами на фирми, които са партньори на футболното първенство, обясняват от Nielsen Admosphere България. При липсата на отговори и официални данни е трудно да се прецени колко приблизително са разходите и приходите от излъчването на мачовете т.е. дали сделката е добра и за медиата. Не е ясно и каква сума плаща за правата \"Нова броудкастиг груп\", за да се види печалбата на фирмата на Домусчиев. Как се роди фирмата посредник \"Футбол про медиа\" беше създадена в разгара на кризата в българския футбол през есента на 2012 г. Тогава А група остана \"на тъмно\", като  клубовете настояваха да получат неизплатени суми от предишни сделки . Братя Домусчиеви, чийто проект с \"Лудогорец\" беше в началото на пътя си, създадоха фирмата чрез своята \"Адванс пропъртис\". Ключово участие имаше и вече бившият собственик на \"Левски\" Тодор Батков, а с по-малък дял се включиха тогавашните собственици на ЦСКА Димитър Борисов и Иво Иванов чрез \"Титан пауър Ес Пи Ви 2\". \"Футбол про медиа\"  сключи първата си сделка за телевизионните права през ноември 2012 г.  и ги продаде на Тв+ и БНТ, като според \"Капитал\" стойността е била 2 млн. лева. След това дойде сделка за една година с ТВ7 на стойност 5 млн. лева. Още в началото имаше недоволство, като изпълнителният директор на \"Черноморец\" по това време - Пламен Киряков, видя конфликт на интереси заради ролята на Кирил Домусчиев. От 2015 г. Домусчиеви станаха еднолично собственици на \"Футбол про медиа\". Кой реди програмата Темата за приходите от договора за тв правата обаче не е единствената, която може да предизвика въпроси покрай преплитането на интересите около Домусчиев. В последните години няколко пъти изборът на дати или часове за мачове са създавали вълнение и неодобрение сред привържениците и ръководството на някои клубове. Чести критики е имало от ЦСКА и \"Левски\", особено когато мачовете са били в часове, приемани от запалянковците като неудобни. Недоволство е имало и от Венцислав Стефанов. Предишните сезони той често критикуваше остро Домусчиев по темата за тв правата и излъчването на мачовете. \"Всичко се решава не от телевизията, а от фирмата на Домусчиев. Мачовете са в 21 ч., а знаете, че навсякъде в Европа се играе в 13-14 ч. Кой ще си доведе детето на мач толкова късно\",  каза Стефанов пред \"Дневник\" в края на октомври 2016 г . Напоследък той смекчи тона и от публичните му изяви се създаде усещане за затопляне на отношенията с Домусчиев. \"Има преплитане на интересите и затова трябва да има диалог. Не смятам обаче, че телевизията може да бъде основният определящ за програмата. На Кирил Домусчиев му е ясно за какво става въпрос и се надявам да не прекрачи границите\", заяви сега Стефанов пред \"Дневник\" и прехвърли топката към \"Футбол про медиа\". Караиванов обясни, че подреждането на програмата става на срещи с участието на хора от БФС, \"Футбол про медиа\" и \"Нова броудкастинг\". \"Моят интерес е клубовете да са доволни. Разбира се, винаги може да има някой, който не се чувства удовлетворен, но и ние трябва да се съобразяваме с много фактори. Стараем се отборите с по-голяма публика да имат гостувания в почивните дни. Също има значение дали някой стадион не е зает с друго събитие\". Големите промени, които дойдоха с \"Футбол про медиа\", бяха свързани със завишаването за изискванията към стадионите. БФС задължи клубовете да оправят терените си и да разполагат с осветление. Заради това имаше няколко отбора, които играеха на други стадиони, включително и в други градове (например \"Монтана\" в Ловеч и \"Дунав\" в Разград). Изпълнителният директор на БФС Борислав Попов заяви, че във футболния съюз все още не е правена оценка дали има конфликт на интереси, като се изчаква становището на КЗК (изказването му беше направено в деня, в който комисията се произнесе). На въпрос дали е възможно преплитането на интереси да доведе до напрежение той отговори: \"Напрежението във футбола никога не свършва\".", "date": "2019.04.09", "title": "Домусчиев купува от Домусчиев телевизионните права в българския футбол"}
{"url": "https://www.dnevnik.bg/sviat/2019/04/09/3416770_britanskiiat_parlament_prie_zakon_koito_zabraniava/", "text": "Британският парламент прие закон, който цели да принуди правителството да поиска от лидерите на ЕС нова отсрочка на Брекзит, за да се избегне развод без споразумение на 12 април, съобщава БТА, като се позовава на световните агенции. Законът беше одобрен от Камарата на лордовете и Камарата на общините късно снощи. Днес парламентът ще обсъди колко да бъде удължен срокът на напускане на ЕС. Премиерът Тереза Мей иска Брекзит да бъде отложен до 30 юни. Правителството се беше противопоставило на този законопроект, защото той може да ограничи неговото поле за маневри в преговорите с лидерите от ЕС, отбелязва АФП. Приет по инициатива на депутатите, законът фактически преобръща нормалния ред, по който парламентът обсъжда и приема законопроектите, предложени от правителството. Това означава, че днес Мей трябва да внесе в парламента предложение за новия краен срок за Брекзит, което да бъде одобрено от депутатите. След това тя ще отправи съответното искане към ЕС на срещата на Европейския съвет в сряда, който на свой ред може да приеме или отхвърли постъпилото предложение. Вчера премиерът заяви, че сега е налице избор между възможностите Великобритания да напусне Европейския съюз със сделка или изобщо да не го напусне. ", "date": "2019.04.09", "title": "Британският парламент прие закон, който забранява Брекзит без сделка"}
{"url": "https://www.dnevnik.bg/analizi/2019/04/09/3416554_marokanci_s_evropeiski_pasporti_sa_nai-mnogobroinite/", "text": "Най-малко 2000-2500 са мароканските младежи в списъците на международните терористи. Това е около 9-11% от всичките регистрирани терористи в света. Според проучване на в. \"Елиф пост\", представено на конференция на Европол в Севиля, около 1500 са мароканците, които са се присъединили към \"Ислямска държава\" и към \"Джебхат ал-Нусра\" в Сирия. Други 500 души участват във войните в Ирак, Афганистан, Либия и Йемен. Според статистиките на Европол, между 300 и 500 са мароканците, които се намират в европейски затвори по обвинения в тероризъм. При това липсват данни за намиращите се в марокански затвори лица, осъдени по обвинения в принадлежност към крайно радикални и джихадистки течения. Според теренни проучвания обаче общият брой на мароканските джихадисти в Сирия и Ирак е около 4000 души. Мароканския министър на вътрешните работи Мохамед Хасад твърди, че 128 са завърналите се граждани на Мароко след участие в сирийския и иракския \"джихад\", като дейността им се разследва от компетентните органи. Други 200 души са загинали в битките в тези две държави. Според министъра броят на европейските мароканци, сражаващи се в Близкия изток, е около 2000 души. Мароканските имигранти са на първо място Всичко това е свързано и с Европа и бежанския проблем, който е в основата на обществено-политически сътресения и подхранва недоволството от политиките на \"отворени врати\" и на прием на мигранти. Според статистически данни на страните членки гражданите с марокански произход съставят мнозинство сред имигрантите от Близкия изток и Северна Африка, получили европейски паспорти. Последният доклад на Евростат сочи, че броят на мароканските граждани, получили гражданство в периода 2012-2014 г., е достигнал 86 500 души от общо 985 хиляди имигранти, получили гражданство в страните от ЕС. Над 35% от тях са станали граждани на Испания, 29% - на Италия, 19% - на Франция, и по 17% - на Белгия и Холандия. За същия период в Белгия от 34 хиляди души, получили гражданство измежду новите имигранти, 6000 са мароканци, което съставя 17%. По такъв начин мароканците са повече от турците и италианците, получили белгийски паспорти през същата година. В Испания, която е сред петте европейски държави по брой на получилите гражданство имигранти (225 хиляди души), броят на натурализираните мароканци е 16 805 души. По такъв начин те заемат трето място след колумбийците и еквадорците.Само в столичния район Брюксел, където е най-голямата концентрация на хора с марокански произход, броят на постоянно живущите мароканци преди 6 години надхвърли 400 000 души. Във Франция броят на получилите гражданство мароканци през последните пет години, през която се предоставят подобни данни (бел.ред . - в страната има много строги закони срещу разкриването на етническата или религиозната принадлежност на гражданите), е 16 539 души (т.е. повече от алжирците и турците) Това е с 25% повече отпреди пет години. В Италия от общо 100 712 получилите гражданство имигранти мароканците са 17 000 души; те заемат първото място, следвани от албанците и индийците с по 13 хиляди души. В Холандия получилите гражданство мароканци са 3 882 души измежду общо 25 882 имигранти, получили гражданство и отново са начело, следвани от турците и иракчаните. Трендовете на религиозния фанатизъм Според американската изследователка Фиш Сктивил от Вашингтонския институт ислямските фанатици имат множество убежища в страните на пребиваване, като голяма част от тях са успели да се прехвърлят в Сирия. Що се отнася до самото Мароко, там техният брой е сравнително малък поради твърдата политика на управляващите по отношение на радикалите от Мюсюлманските братя, довела и до голям брой арести. Поради това те предпочитат да се укриват в съседни държави като Алжир и Сирия. Бившият затворник от Гуантанамо Ибрахим бен Шакрун, известен с прозвището си Абу Ахмед ал-Мухаджир, е избрал Сирия като своя база. Същият обяви за създаването на Движението за ислямски Левант – джихадистка организация, включваща марокански ислямисти. Според експерта по джихадистки движения Абдалла Рами тази групировка не цели рекрутирането на бойци в Сирия, а създаването на джихадистка структура в самото Мароко. По такъв начин Бен Шакрун се утвърди като лидер на мароканска салафитска организация. Според доклад на Вашингтонския институт по проблемите на Близкия изток главната заплаха за Мароко е свързана с големия брой мароканци, които са се включили в редиците на джихадистките организации в Сирия и Ирак. В споменатия доклад се казва още, че наред с идеологическите мотиви за присъединяването на мароканци към джихадистките организации, важна причина за това са заплатите, които джихадистите получават редовно, както и правото на част от плячката в зоната на сраженията. Тези финансови фактори са решаващи за бедните младежи. Според експерти именно тежките икономически условия са в основата на засилената миграция на мароканците. Етапите на мароканския джихадизъм Според различни оценки, между които тези на центъра \"Алиф Пост\", привличането на марокански младежи към радикалните ислямистки формации се е ускорило под въздействието на поредицата от войни и размирици в Близкия изток. Първоначално ролята на въпросните формации е била незначителна.  , когато се сформира т.нар. Световен джихад. В него взема участие и джихадистки контингент от Мароко. След разгрома на съветската окупация голяма част от участвалите във войната муджахидини се завръщат в родината си.  на марокански джихадизъм се проявява по време на войната в Босна в първата половина на 90-те години на ХХ век. Марокански джихадисти наред с доброволци от други арабски и ислямски държави, участват на страната на босненците-мюсюлмани в сраженията срещу сърбите. Според доклад на Центъра \"Карнеги\" войната в Босна е разкрила степента на влияние на джихадизма сред мароканските младежи, в това число и на граждани на европейски държави, които са демонстрирали готовността си да се включат във всяка битка за правата вяра по света.  на мароканския джихадизъм се надига след терористичните атентати срещу Америка от 11 септември 2001 г. През този период известен брой магребски религиозни фанатици се присъединяват към \"Ал Кайда\" в Афганистан. В горецитирания доклад се казва, че това събитие бележи качествен поврат в мароканския джихадизъм чрез присъединяването към Бен Ладен на мароканци от страната, както и от европейските държави, чиито жители са. Повечето от тях за пръв път прекрачват границата между даренията за \"правата вяра\" и въоръжената борба в рамките на световния джихад.  на мароканския джихадизъм е свързана с войната в Сирия. Наблюдателите отбелязват, че мароканските джихадисти са се отличавали с доброволно участие в самоубийствените атентати и в командването на отделните подразделения на терористичните групировки и предимно в \"халифата\" на Абу Бакр ал-Багдади. Първите контакти на марокански радикали с международното салафитско движение от типа такфирия, представлявано главно от \"Ал Кайда\", датира от 1996 г. Оттогава е и писмото от магребските имигранти в Белгия в подкрепа на Бен Ладен. В него се осъждат действията на гражданите от марокански произход за участието им в т.нар. \"Мароканска група за религиозна пропаганда и борба\", довели до атентата на мадридската гара \"Аточа\" от 11 март 2004 г. Европейските джихадисти от марокански произход са от два типа. Едната група са имигрантите студенти, пристигнали в Европа да следват или избягали от политическите гонения в страната си. От техните редици се набират имамите, докато друга част от тях заемат граждански длъжности в съответните държави. Втората група са второ и трето поколение европейски граждани и са натурализирани граждани на съответните държави. Респективно те са получили и местно образование. Специалистите по социална антропология и политически ислям са раздвоени относно мотивите за присъединяването на европейските араби и мюсюлмани към световния джихад. Някои от тях считат, че културните обяснителни модели не изчерпват това явление. Според други представителите на второто и третото поколение заселници от арабско-мюсюлманския ареал не са наследили тясната връзка на родителите си с тяхното отечество, поради което се идентифицират с исляма и световната мюсюлманска общност. Така принадлежността към радикалните групировки допринася за затвърждаване на тяхната религиозна идентичност. Към тези фактори се добавя и недоволството на младите хора от тяхното маргинализиране, съчетано със засилването в редица западни държави на ислямофобските и расистки настроения срещу арабите и мюсюлманите като цяло. Трета група младежи са се радикализирали под въздействието на лични неблагополучия или като стремеж към самоутвърждаване, подхранен от илюзорни мечти за героизъм, приключения и богатство. Както твърди Николай Сухов от Института по изтокознание на Руската академия на науките, рекрутирането на джихадисти е улеснено и от невъзможността на голяма част от мароканските младежи да се интегрират в европейските общества и да се нагодят към стандарти, които не съответстват на тяхното религиозно възпитание в рамките на семейната среда. На друго мнение е бившият шеф на Групата за координиране на контратероризма във Франция Жак Буйнас, според когото създаването на терористични групи сред мароканските общности в Европа се дължи преди всичко на суровите мерки на правителството на Мароко срещу ислямистките групировки, които са изправени пред невъзможността да развиват дейността си в тази държави. Затова те се пренасочват към Европа, използвайки демократичните свободи на континента.", "date": "2019.04.09", "title": "Мароканци с европейски паспорти са най-многобройните \"чужденци\" в \"Ислямска държава\""}
{"url": "https://www.dnevnik.bg/sport/2019/04/09/3416514_fotogaleriia_kogato_avstraliiskiiat_futbol_gostuva_v/", "text": "В събота се проведе първият мач по австралийски футбол (футбол по австралийски правила) в България. В историческата приятелска среща играха българският \"София магпайс\" (в черно и бяло) и хърватският \"Загреб хоукс\".", "date": "2019.04.09", "title": "Фотогалерия: Когато австралийският футбол гостува в... Требич"}
{"url": "https://www.dnevnik.bg/evropa/2019/04/09/3416776_triabva_da_namalim_danucite_i_to_burzo_zaiavi/", "text": "Френският премиер Едуар Филип обеща вчера бързо намаляване на данъците и държавните разходи в отговор на недоволството, изразено чрез  протестите на \"жълтите жилетки\" , предадоха ДПА и \"Асошиейтед прес\", цитирани от БТА. Филип представи  резултатите от тримесечен дебат,  организиран от президента Еманюел Макрон в отговор на протестите, така че обикновените хора да изразят мнението си за френската икономика и демокрация. По думите на Филип дебатът ясно е очертал посоката - \"трябва да намалим данъците, и то бързо\". Същевременно обаче, отбеляза той, трябва да бъдат намалени държавните разходи. Очаква се Макрон да представи редица икономически мерки следващата седмица. Филип изтъкна също, че е необходимо обновяване на връзките между Париж и регионите, предаде \"Ройтерс\". Движението на \"жълтите жилетки\", което започна заради планирано вдигане на екологичен данък върху горивата през ноември, прерасна в по-широк протест срещу политиката на Макрон, която според протестиращите е в полза на богатите и на големите компании. Държавният секретар за екологичния преход Еманюел Варгон каза, че над 500 хил. души са отговорили онлайн на дебата, който включва сайт с преки препоръки, и са били проведени над 10 хил. срещи по места. Над 600 хил. страници писмени препоръки от местните дебати и от книги за оплаквания, оставени на разположение на гражданите в кметствата, са сканирани и дигитализирани от френската национална библиотека. Официалният анализ, представен от Филип, сочи широка подкрепа за борбата срещу климатичните промени, но не чрез налагане на данъци. Има искане и за по-честно облагане с данъци, каза анализаторът Фредерик Мишо, като много от направилите предложения призовават подоходният данък да обхваща и нископлатените работници, които в момента са изключени от него. Също така се настоява за връщането на данък \"богатство\", отменен при управлението на Макрон, както и за намаляване на данък добавена стойност, особено при стоките от първа необходимост. /БТА", "date": "2019.04.09", "title": "Трябва да намалим данъците и то бързо, заяви френският премиер"}
{"url": "https://www.dnevnik.bg/sport/2019/04/09/3416850_prihodite_ot_sponsori_v_sporta_za_2018_g_sa_dostignali/", "text": "Рекордна стойност е достигнало спонсорството в спорта през 2018 г., обяви Европейската асоциация за спонсорство (ESA) в годишния си доклад. Според данните от него средствата са 20.07 милиарда евро. След като през миналата година се проведоха големи събития като зимните олимпийски игри в Пьонгчанг и световното първенство по футбол в Русия, е отчетен ръст от 8.7%. За трета поредна година ESA отбелязва в доклада си, че спонсорите в спорта инвестират все повече пари. През 2016 г. сумата беше 18.17 милиарда, докато през 2017 г. - 18.46. Най-голям ръст има в страни като Германия (7.3%) и Великобритания (9.1%). Рекордната стойност, която е отчетена, е съчетание от всички сделки, отнасящи се до европейския пазар, както и за паневропейски събития. Добавя се и делът на Европа в събития от световен мащаб.", "date": "2019.04.09", "title": "Приходите от спонсори в спорта за 2018 г. са достигнали 20 млрд. евро"}
{"url": "https://www.dnevnik.bg/bulgaria/2019/04/09/3416780_policiiata_shte_osiguri_dostup_do_terasata_na_plamen/", "text": "Министърът на вътрешните работи Младен Маринов заяви преди \"Нова телевизия\", че полицията ще окаже съдействие на инспекторите на столичния район \"Слатина\", които трябва да направят проверка на терасата на шефа на антикорупционната комисия (КПКОНПИ) Пламен Георгиев. Вчера се разбра, че от общината са имали информация още от 2012 година, че на терасата от 186 кв.м е имало постройки без нужните документи, но  проверката не е била допусната от предишния собственик. \"Ако поискат от нас съдействие, ще им помогнем. Ако законово им се пречи, а им се налага да влязат за проверка в сградата, тогава МВР може да се намеси\", уточни Маринов. Кметът на район \"Слатина\" Наталия Стоянова уточни вчера, че се надява Пламен Георгиев да не постъпи като предишния собственик и да осигури достъп за проверката. В петък  съсед на шефа на антикорупционната комисия,  пожелал анонимност, заяви пред Би Ти Ви, че никой от съсобствениците в сградата няма достъп до терасата на покрива на блока, за която се влиза през апартамента на Георгиев. Младен Маринов каза още, че към момента няма задържан за отправените заплахи срещу Пламен Георгиев, заради които той е с охрана от миналата седмица. \"Не мога да разкрия класифицирана информация от кого са заплахите. Когато обаче един човек изпълнява такава длъжност, би следвало държавата да му гарантира сигурността. Този човек, независимо кой е, заслужава държавата да го охранява\", заяви Маринов и добави, че само главният прокурор има правомощия да провери Георгиев. Пламен Георгиев е в отпуск по предложение на премиера Бойко Борисов, докато прокуратурата проверява законността на имотните му сделки. Преди дни пред журналисти  той отказа да отговори  на многократно зададения му въпрос колко души ползват терасата. В последните седмици Георгиев е поредната фигура от властта, за която има разкрития от сайта \"Свободна Европа\", \"Антикорупционния фонд\", сайта \"Бивол\" и \"Капитал\" за имотни сделки на цени под средните за пазара и разминаването между цената на сделката за апартамента и данъчната му оценка.", "date": "2019.04.09", "title": "Полицията ще осигури достъп до терасата на Пламен Георгиев, ако се налага"}
{"url": "https://www.dnevnik.bg/evropa/2019/04/09/3416778_merkel_othvurli_prizivite_za_prinuditelno_izkupuvane/", "text": "Германският канцлер Ангела Меркел и лявоцентристките й съюзници отхвърлиха призивите за принудителна продажба на жилищата, собственост на компании, в отговор на повишаващите се наеми и цени на жилищата в германските градове, предаде \"Асошиейтед прес\". Активисти, защитници на по-ниските наеми, в Берлин  започнаха кампания в събота , с която да принудят градските власти да изземат над 250 хил. апартамента на стойност милиарди. Германският правителствен говорител Щефен Зайберт каза вчера, че според канцлера това не е правилното решение. Той допълни, че ключът към жилищата на достъпни цени не е изземането, а наличието на достатъчно апартаменти. Андреа Налес - лидер на социалдемократите, по-малкия партньор в коалицията на консерваторите на канцлера Ангела Меркел, каза, че експроприацията не е \"неправилно решение\". Десетки хиляди души излязоха в събота по улиците на Берлин на протест срещу непрекъснато растящите наеми и недостига на жилища в германските градове. По-малки демонстрации имаше в Мюнхен, Кьолн и Дрезден.  Гневът на хората  е насочен срещу частните фирми, притежаващи жилища и отдаващи ги под наем. При частните фирми през 2013 г. жилищата са били по-скъпи от общинските средно със 70 евроцента на квадратен метър, а през 2017 г. - 1.30 евро, сочат данни на Германския икономически институт. В Берлин организаторите на протестите обявиха петиция за референдум в подкрепа на идеята общинските власти да изземат апартаменти от частни компании-собственици, които притежават над 3 хил. жилища. Те настояват цената на сделката да бъде определяна, като се отчетат интересите на обикновените хора, а не пазарната стойност. Основният обект на недоволство е най-големият частен собственик на жилища в Берлин - компанията \"Дойче вонен\" (Deutsche Wohnen), която има 111 500 апартамента в столицата с приблизителна пазарна стойност около 15.2 милиарда евро. Повечето от тях компанията купи от градските власти през последните десетина години. Ако искането за изземване на жилищата на частни компании стане реалност, това може да засегне не само жилища на \"Дойче вонен\", но и на още няколко компании - тоест близо 243 хил. апартамента на стойност над 36 милиарда евро. Германският закон позволява експроприацията като спешна мярка, но според берлинските власти принудителното изземване ще струва на и без това силно задлъжнялата провинция над 30 милиарда евро (33.6 милиарда долара), отбелязва ДПА. /БТА", "date": "2019.04.09", "title": "Меркел отхвърли призивите за принудително изземване на апартаменти от компании"}
{"url": "https://www.dnevnik.bg/na_put/2019/04/09/3416772_na_put_iz_tainstvata_na_indiia_otkus/", "text": "Книгата \"Търсене из тайнствена Индия\" не е наръчник по йога за духовно извисени личности. Не е и пътепис, предназначен за запалени авантюристи. Тя е много повече. Авторът се отправя на зрелищно пътешествие – както през физическото, така и в духовното пространство. Напуска комфортния си дом и сигурната си работа в Англия, за да се потопи в противоречивата, шумна, мръсна, религиозна, изумителна атмосфера на Индийския субконтинент. Откъсът от книгата, която е вече на пазара, е предоставен от Издателство \"Вакон\". В този човек имаше нещо, което приковаваше вниманието ми като магнит. Не можех да отместя погледа си от него. Първоначалната ми озадаченост и цялото ми недоумение от това, че останах напълно незабелязан, бавно се изпариха, докато едно странно обаяние започна все по-силно да ме приковава. Чак на втория час обаче започнах да усещам, че в ума ми се настанява някаква промяна, на която не можех да устоя. Въпросите, които толкова внимателно си бях подготвил във влака, започнаха да отпадат един по един. Сега ми се струваше, че вече няма никакво значение дали ще ги задам и дали ще разреша проблемите, които досега ме вълнуваха. Знаех единствено, че близо до мен се стича една непоклатима река от спокойствие, че цялото ми същество е просмукано от усещане за мир, а мозъкът ми, който обикновено бе разкъсван от мисли, започва да се укротява. Колко нищожни изглеждаха тези въпроси, които така настойчиво си задавах! Колко незначителни изглеждаха загубените години! Съвсем ясно осъзнах, че умът сам си създаваше проблеми и след това се измъчваше в опити да ги реши. Това беше съвсем непозната идея за съзнанието на човек, който досега винаги бе отдавал толкова огромно значение на разума. Повече информация за книгата ще намерите  тук .", "date": "2019.04.09", "title": "На път из тайнствата на Индия (откъс)"}
{"url": "https://www.dnevnik.bg/evropa/2019/04/09/3416782_velikobritaniia_opredeli_data_na_evrovota_ako_napusne/", "text": "Говорител на британското правителство каза, че Обединеното кралство определя 23 май за дата на провеждане на европейските избори. Той допълни, че Обединеното кралство изразява надежда, че няма да се наложи  да организира действително този вот , предаде \"Франс прес\", цитирана от БТА. \"Намерението на британското правителство продължава да е страната да напусне Европейския съюз със споразумение и да приеме необходимото законодателство за това преди 22 май, за да не се налага да участваме в изборите, които тогава ще бъдат анулирани\", каза говорителят. Той уточни, че предприетата стъпка за определяне на дата се изисква от закона, допълва \"Ройтерс\". \"Това не прави тези избори неизбежни, защото напускането на ЕС преди датата на изборите автоматично премахва задължението да участваме в тях\", допълни говорителят. Снощи британският парламент  прие закон , който цели да принуди правителството да поиска от лидерите на ЕС нова отсрочка на Брекзит, за да се избегне развод без споразумение на 12 април. Това означава, че днес Мей трябва да внесе в парламента предложение за новия краен срок за Брекзит, което да бъде одобрено от депутатите. След това тя ще отправи съответното искане към ЕС на срещата на Европейския съвет в сряда, който на свой ред може да приеме или отхвърли постъпилото предложение. Премиерът Тереза Мей иска Брекзит  да бъде отложен до 30 юни . В неделя тя заяви,  че сега е налице избор  между възможностите Великобритания да напусне Европейския съюз със сделка или изобщо да не го напусне.", "date": "2019.04.09", "title": "Великобритания определи дата на евровота, ако напусне ЕС по-рано, няма да го проведе"}
{"url": "https://www.dnevnik.bg/bulgaria/2019/04/09/3416822_prokuraturata_razsledva_kmet_za_prodajba_na_zemi_v/", "text": "Специализираната прокуратура е започнала разследване на кмета на село Чупрене Ваньо Костин, съобщиха от държавното обвинение. Заедно със служители на антикорупционната комисия и жандармерията днес сутринта е започнала проверка на документацията, съхранявана в сградата на селското кметство. Досъдебното производство на Специализираната прокуратура е образувано през ноември 2018 г. Костин е разследван за незаконна продажба на общински земи на дружества, свързани с негови роднини - баща, майка, брат и съпруга. Според прокуратурата земите попадат в територията на  бъдещия ски комплекс \"Миджур\" , чието изграждане в близост до Чупрене предстои. В момента се извършват претърсвания, изземвания и разпити на свидетели.", "date": "2019.04.09", "title": "Прокуратурата разследва кмет за продажба на земи в територията на бъдещ ски комплекс"}
{"url": "https://www.dnevnik.bg/evropa/2019/04/09/3416821_brjuksel_globi_djeneral_elektrik_s_52_mln_evro_za/", "text": "Американският конгломерат \"Дженерал електрик\" (General Electric) трябва да плати глоба от 52 милиона евро (58 милиона долара) за предоставяне на невярна информация на ЕС, когато е кандидатствал за придобиването на производител на части за вятърни турбини през 2017 година, съобщи вчера Европейската комисия, цитирана от ДПА и \"Франс прес\". Това означава, че еврокомисията не е разполагала със всички факти, когато е разглеждала случая, посочва в прессъобщение еврокомисарят по въпросите на конкуренцията Маргрете Вестагер. Когато \"Дженерал електрик\" информира Брюксел през януари 2017 година за плановете си да придобие \"Ел Ем уинд\" (LM Wind), конгломератът твърди, че не разработва вятърна турбини с мощност над 6 мегавата за офшорно приложение. Това не е вярно, посочва комисията, тъй като скоро след това става ясно, че \"Дженерал електрик\" предлага 12-мегаватова офшорна вятърна турбина на потенциални клиенти. \"Дженерал електрик\" оттегля молбата си и отново я внася с пълната информация през февруари. Така през март еврокомисията одобрява придобиването, но започва разследване на процеса по кандидатстване. Обявената вчера глоба не засяга полученото одобрение за придобиване, отбелязва Европейската комисия, но отразява наличие на нарушение по време на процеса на кандидатстване. /БТА", "date": "2019.04.09", "title": "Брюксел глоби \"Дженерал електрик\" с 52 млн. евро за предоставена невярна информация"}
{"url": "https://www.dnevnik.bg/bulgaria/2019/04/09/3416824_zaharieva_poseshtenieto_na_turskiia_vunshen_ministur/", "text": "Посещението на турския външен министър Мевлют Чавушоглу в България, което трябваше да се състои днес, е отложено за по-добро време. Това заяви българският му колега Екатерина Захариева в ефира на Би Ти Ви. Дипломатическо напрежение между двете държави се появи, след като Чавушоглу инициира разговор с Екатерина Захариева по повод  Закона за вероизповеденията  и след това заяви в Турция, че се е намесил при приемането на поправките. Думите му дойдоха дни преди провеждането на местни избори в страната, на които управляващите загубиха контрола над големите градове и богатите провинции. Изказването му предизвика реакция от София и  демарш пред турския посланик. Няколко дни след това от  турското министерство  на външните работи публикуваха  изявление , в което се казва, че \"злонамерени кръгове изопачават думите на турския външен министър\", за да увредят отношенията на Анкара и София.  Днес Захариева за пореден път определи изказването като \"неприемливо\". Тя допълни, че е разговаряла с колегата си за кратко по време на посещението си във Вашингтон, където той е уверил, че думите му не са били преведени правилно. \"Така че да кажем, че това беше някакъв тип извинение\", каза Захариева. Министърът уточни,че не говори турски, но изказването е било гледано от няколко човека в Министерството на външните работи. Тя направи коментар и за  вчерашния Консултативен съвет за национална сигурност , който беше свикан за мерките срещу корупцията във властта. \"Болката на БСП е, че ръководството на антикорупционния орган се избира от парламента, не от президента, а първите абзаци от проекта, предложен от президентската институция, съвпадат с тези на БСП\", заяви министърът. Захариева подчерта, че  не е имало никакво бранене на статуквото , каквото изказване имаше от лидера на БСП Корнелия Нинова. \"Това е пълен абсурд. На българина му писна, когато имаме проблем, да казваме, че ще приемем нов закон, ще създадем нов орган. Предложението беше да се направи оценка на действащия. Все пак от една година действа\", каза Захариева и акцентира, че я притеснява закон да се пише \"на коляно\" преди изборите.", "date": "2019.04.09", "title": "Посещението на турския външен министър в България е отложено, заяви Захариева"}
{"url": "https://www.dnevnik.bg/sport/2019/04/09/3416683_maratonut_v_phenian_-_mejdu_sporta_prikljuchenieto_i/", "text": "Маратонът в Северна Корея може да е сред най-трудните за записване, но намаляването на напрежението на Корейския полуостров върна чуждестранния интерес към него. Участниците могат да се регистрират само по един начин - чрез туристическата агенция Koryo Tours, създадена от британеца Николас Бонър. В неделя за шести път в състезанието бяха допуснати чужденци, като техният брой беше почти 1000, като се върна към нивото от 2017 г. Преди година имаше отлив на желаещи чужденци основно заради политическото напрежение покрай ядрените опити. Маратонът има своя официална страница на английски, в която са описани различни предложения за допълнителни разходки. Има дори свои профили във \"Фейсбук\" (819 последователи) и \"Инстаграм\" (413 последователи). В рекламно видео от декември 2017 г. се представят емоциите от бягането на един по-необичаен маратон. \"Стадионът беше препълнен. Сякаш бяхме на състезание от световна величина. Това беше напълно нереално. Приличаше на олимпийските игри\", сподели впечатленията си след проведения преди дни маратон сноубордистката Айми Фулър, която участва в създаването на документален филм за олимпийския канал на МОК. Състезанието започна с обичайна за Северна Корея гледка - пълни трибуни на стадиона и хиляди хора, ръкопляскащи и развяващи знаменца. На всеки от пунктовете за освежаване по трасето, което е с бронзов лиценз от Международната федерация по лека атлетика, имаше жени в традиционни дрехи. Политически настроения винаги са съпътствали маратона в Пхенян, като на гостите е обещана туристическа разходка на известни паметници и музеи, които величаят силата на страната и лидерите ѝ. В последните месеци се видяха знаци за промяна в поведението на страната в политически план. Ключови бяха  двете срещи на лидера на Северна Корея Ким Чен-ун с президента на САЩ Доналд Тръмп , където тема беше спирането на ядрената програма на комунистическата страна. Отношенията между Северна и Южна Корея също се подобриха значително. Двата отбора излязоха под  общ флаг  на зимните игри в Пьонгчанг преди година, а сега  обсъждат обща кандидатура за игрите през 2032 г . \"Ще го направя отново. Бягането си заслужаваше напълно. Срещнах се толкова много различни страни. Спортът наистина няма граници\", добави Фулър.", "date": "2019.04.09", "title": "Маратонът в Пхенян - между спорта, приключението и пропагандата"}
{"url": "https://www.dnevnik.bg/bulgaria/2019/04/09/3416831_kratki_novini_svlachishte_zatrudniava_dvijenieto_po/", "text": "статия, но е важно да бъдат отбелязани. В бургаската английска гимназия \"Гео Милев\" ще се изучава китайски Обучението се въвежда от септември, става известно от съобщение до медиите. Бъдещите възпитаници на гимназията ще могат да изучават китайски като втори чужд език в три паралелки. Общо 78 гимназисти ще бъдат първите приети в профил \"Английски и китайски езици\" за учебната 2019/2020 г. Почти година ръководството на АЕГ \"Гео Милев\" работи по идеята за новия профил. На национално ниво интересът към китайския език се увеличава всяка година и вече над 2 хил. ученици в България изучават езика, но до този момент в Бургас няма профилирано гимназиално обучение. Цецка Цачева се отказа от депутатското си място Ралица Добрева от Плевенски избирателен район, която трябваше да отстъпи мястото си на Цачева, ще остане народен представител, става известно от съобщение на Централната избирателна комисия (ЦИК). Бившият министър на правосъдието Цецка Цачева  подаде оставка  след като сайтът \"Биволъ\" и Антикорупционният фонд разкриха, че тя заедно със зам.-председателя на ГЕРБ Цветан Цветанов и депутата Вежди Рашидов са си купили апартаменти на цени под средните за пазара в столичния квартал \"Изток\" от фирмата \"Артекс инженеринг\". Решението на ЦИК се позовава на постъпило на 5 април в деловодството на парламента заявление от Цачева, с което тя заявява, че \"не желае да бъде обявена за народен представител от листата на ГЕРБ от Плевенския избирателен район\". Това е станало в деня, в който в пленарната зала депутатите гласуваха оставката й и  избраха на нейно място  бившия председател на правната комисия Данаил Кирилов. Мястото на Данаил Кирилов в парламента ще бъде заето от Лиляна Радева Тя е от 23-ти изборен район - София, съобщава Централната избирателна комисия. Решението на Комисията е взето на 8 април, след постъпило писмо за промени в Министерския съвет, прието на 5 април тази година.  Данаил Кирилов беше назначен за правосъден министър , след като Цецка Цачева подаде оставка. Причината беше разкрие за имотна сделка не цени  под средните за пазара .  Свлачище затруднява движението по пътя София - Самоков То е станало в района на ВЕЦ Пасарел, съобщава \"Нова телевизия\". Движението е само в една лента. Възможно е процесът да е активиран от дъждовете, които започнаха в понеделник вечерта. За днешния ден е в сила жълт код за валежи в 16 области в страната. Държавата ще плаща на 250 души да пътуват до работното си място Нови 250 безработни ще могат да получават пари от държавата, ако работното им място е отдалечено на повече от 50 км от дома. Бюрата по труда ще покриват половината от разходите им за междуселищен транспорт, по 200 лв. месечно се предвиждат за възстановяване на част от наема на квартира, такса за ясла или детска градина на децата и интернет услуги. През миналата година 130 души са се възползвали от помощта - 40 са получили пари за транспорт, а 87 - за наем, интернет и детска градина.  ", "date": "2019.04.09", "title": "Кратки новини: Пожар в локомотива на бързия влак Бургас - София"}
{"url": "https://www.dnevnik.bg/razvlechenie/2019/04/09/3416838_madona_shte_pee_na_finala_na_evroviziia_v_izrael/", "text": "Поп звездата Мадона ще гостува с изпълнение на финала на конкурса за песен \"Евровизия\"в Израел следващия месец, обявиха нейните представители в понеделник, предаде \"Ройтерс\". Организаторите на концерти Live Nation Israel и представителите от САЩ на изпълнителката потвърдиха появилите се в изралеските медии твърдения, че 60-годишната Мадона ще изпее две песни в Тел Авив по време на тридневния конкурс \"Евровизия\" през май, в който участват музиканти и изпълнители от над 40 държави от целия свят, но България тази година няма да е сред тях. В средата на октомври миналата година БНТ обяви, че след 12 участия на конкурса  ще пропусне изданието следващата година . Като причина бяха посочени разходите за подготовката на българския участник, които значително надхвърлят разумните разходи, които обществената телевизия би могла да си позволи, а освен това държавите участнички си поделят и част от разходите за самото провеждане на конкурса. До всеки от двата полуфинала в Тел Авив, които са на 14 и 16 май, ще стигнат по 18 държави. От тях ще бъдат избрани само десет, които ще участват в големия финал на 18 май. Израел бе избрана да бъде домакин на конкурса, след като местната изпълнителка Нета Барзилай спечели миналогодишния конкурс в Португалия с песента Toy, което й донесе международна слава. Традиция е държавата победител да е домакин на финалите на следващата година. Израелското домакинство вече предизвика призиви от страна на пропалестински активисти, които водят кампания с компании, изпълнители и правителства с цел те да се разграничат от Израел. Мадона посети Израел със своите световни турнета през 2009 и 2012 г. и е последовател на мистичната форма на юдаизъм, наричана кабала. От няколко месеца тя работи и по нов албум, чието заглавие все още не е известно.", "date": "2019.04.09", "title": "Мадона ще пее на финала на \"Евровизия\" в Израел"}
{"url": "https://www.dnevnik.bg/sport/2019/04/09/3416833_federaciiata_na_ribolovcite_predupredi_za_opasno/", "text": "Българската федерация по риболовни спортове (БФРС) предупреди за опасно източване на много язовири по време на размножаването на рибата. Председателят на организацията Георги Михайлов заяви, че са получени много сигнали за държавни язовири като \"Александър Стамболийски\" и \"Жребчево\", които \"в момента се източват до критични нива\". \"Причина са вецовете, които имат подписани договори за използване на определено количество вода. В резултат на това на много места в момента цари маловодие, което затруднява много размножаването на рибата. Заради източването хвърленият хайвер остава на сухо и умира\", посочи Михайлов. Той обясни, че от маловодието се възползват най-вече бракониерите. По думите му за тях става по-лесно преграждането на ръкавите с мрежи и изгребването на рибата, която се концентрира за размножаването си. \"Това си е чиста проба кражба, улеснена от недалновидното управление на големите държавни водоеми\", каза председателят на федерацията. \"Достатъчно се напатихме и от водноелектрическите централи по реките, довели на места до пресушаване на стотици метри речни корита и до унищожаване на ценни запаси от балканска пъстърва. Помните, че в предишните години БФРС противодейства най-енергично на екологични катастрофи като тази на река Въча, където е едно от състезателните ни трасета. Въпросното трасе се зарибява от БФРС със значителни количества пъстърва, която няма как да приемем, че е обречена гибел\", продължи той. Федерацията ще поиска среща с Министерството на околната среда и водите, Изпълнителната агенция по рибарство и аквакултури, Националната електрическа компания и други държавни органи, както и неправителствените организации, имащи отношение към проблема. \"Ние не сме против добива на електроенергия, но не и с цената на унищожаването на хайвера на рибата\", посочи той. \"Вероятно би могло да се намери компромисно решение и в язовирите през пролетта да има достатъчно вода, както беше допреди съвсем скоро. Едва ли има пречки ежегодната профилактика на водноелектрическите централи в държавните водоеми да се провежда в периода април-май и нивото на водата да се поддържа достатъчно високо за размножаването на рибата. Убедени сме, че на една подобна среща ще се намери адекватно за всички решение\", добави Михайлов. Наскоро имаше проверка на министъра на околната среда Нено Димов след  сигнал за източване на Шабленското езеро . Тя показа, че  \"това се прави от години и не противоречи на плана за управление на защитената местност\" .", "date": "2019.04.09", "title": "Федерацията на риболовците предупреди за опасно източване на язовири"}
{"url": "https://www.dnevnik.bg/evropa/2019/04/09/3416841_es_e_gotov_da_obsudi_mitnicheski_sujuz_s/", "text": "ЕС е готов да обсъди с Великобритания възможността за митнически съюз след Брекзит, каза главният преговарящ на блока Мишел Барние, цитиран от \"Политико\". Той бе на посещение в Дъблин, където се срещна с ирландския премиер Лио Варадкар преди утрешната ключова среща, на която лидерите на ЕС ще обсъдят допълнително отлагане на Брекзит. Барние отбеляза, че ако  разговорите  между британския премиер Тереза Мей и лидера на опозиционната Лейбъристка партия Джеръми Корбин стигнат до споразумение да се поиска митнически съюз с ЕС, Брюксел е готов да работи \"бързо\" за тази цел. \"Много пъти преди съм казвал, че можем да бъдем много по-амбициозни за бъдещите си отношения с Обединеното кралство, Политическата декларация дава възможност за серия от резултати, включително митнически съюз\", допълни той. Някои лидери от ЕС изразиха резерви за даването на отсрочка, без да има по-голяма яснота от Лондон как евентуално отлагане би помогнало за намирането на консенсус. Варадкар отбеляза, че Ирландия е готова да бъде търпелива и е отворена за удължаване на крайния срок. Двамата с Барние са обсъдили и последиците за Ирландия от евентуален Брекзит без сделка. \"Ако Обединеното кралство излезе от ЕС без сделка, позволете ми да бъда много, много ясен, ние няма да обсъждаме нищо с Обединеното кралство, докато няма споразумение за Ирландия и Северна Ирландия, както и за правата на гражданите и финансовите задължения\", подчерта Барние. Миналата седмица  Мей изпрати писмо  до председателя на Европейския съвет Доналд Туск, в което иска отлагане на Брекзит до 30 юни. Повече за ползите и проблемите за Великобритания от оставане в митническия съюз четете  тук .", "date": "2019.04.09", "title": "ЕС е готов да обсъди митнически съюз с Великобритания след Брекзит"}
{"url": "https://www.dnevnik.bg/sport/2019/04/09/3416844_madrid_shte_priema_turnir_ot_seriite_masturs_do_2031_g/", "text": "Мадрид ще продължи да приема тенис турнир от сериите \"Мастърс\" 1000 поне до 2031 г., обяви градската управа, след като подписа нов договор с промотъра MTP. Новото споразумение между двете ще влезе в сила от 2022 г. с параметри близки до настоящите, съобщава испанската преса. MTP (Madrid Trophy Promotion) ще плати 3.5 милиона евро за първата година и не по-малко от 2.5 милиона за следващите години. Очаква се кметът на Мадрид Мануела Кармена да даде пресконференция, за да обяви подробности около сделката. Според испанското издание ABC като част от споразумението MTP се ангажира да направи модернизация на парка Мансанарес, където е разположен тенис центърът. Общината също е предложила да помогне финансово. Ще бъдат изградени нови съоръжения в Каха Магика, както е по-известен комплексът, който е домакин на турнира. Централният корт \"Маноло Сантана\" е с капацитет 12 442 места, а другите два - \"Аранча Санчес Виарио\" и Естадио 3, съответно с 2923 и 1772 места. Общината в Мадрид беше планирала модернизация на комплекса, който беше построен преди 10 години, в случай че градът беше спечелил домакинство за олимпийските игри през 2020 г. \"Мадрид оупън\" е единственият турнир от сериите \"Мастърс\" в Испания. Заедно с мастърсите в Монте Карло и Рим, както и турнира АТП 500 в Барселона, той е сред най-важните преди \"Ролан Гарос\". През тази година турнирът в Мадрид ще се проведе между 3 и 13 май.", "date": "2019.04.09", "title": "Мадрид ще приема турнир от сериите \"Мастърс\" до 2031 г."}
{"url": "https://www.dnevnik.bg/bulgaria/2019/04/09/3416848_stolichna_obshtina_shte_podpomaga_sobstvenici_na/", "text": "Столичната община да може да подпомага собственици на сгради - паметници на културата, които искат да ги реставрират, като изработва вместо тях или им съдейства при подготовката на проекта за ремонта, придвижва документите през институциите и осигурява авторски надзор. За тази цел тази година са планирани 300 000 лв., а един проект може да е на стойност до 75 000 лв. Това предвижда програма \"Културно наследство\" на Столичната община, представена вчера от кмета Йорданка Фандъкова. Проектът за програма трябва да мине през одобрението на Столичния общински съвет. А кметът на София изрази надежда през есента да бъдат внесени и първите обекти за подпомагане. Собствениците на сгради - паметници на културата, ще получават освен готов проект също и сметка колко ще им струва ремонтът, както и разрешение за строеж от общината. Документите ще бъдат придвижвани и през Националния институт за недвижимо културно наследство. Не се предвижда общината да отпуска пари, а ще инвестира в услуги и административно подпомагане. След изработването на проекта собствениците имат ангажимент в срок от 3 години да го реализират. Ако не го направят, те трябва да възстановят изразходваните от общината средства. По програмата могат да кандидатстват всички собственици на сгради, които са недвижими културни ценности от категориите \"национално значение\", \"местно значение\", \"ансамблово значение\" и \"за сведение\", на територията на Столичната община. Дейностите включват фасадна реставрация, консервационно-реставрационни дейности, укрепвания. \"Досега тези собственици бяха налагани с тоягата. Сега търсим и моркова\", коментира главният архитект Здравко Здравков. Той добави, че проектантите ще бъдат избрани с обществена поръчка. По закон това трябва да са хора със специална квалификация, което ще гарантира и добри проекти. Критериите за подбор на желаещите собственици ще бъдат избрани допълнително. Те ще бъдат разработени от програмния съвет на програмата, в който ще влизат и общински съветници. Ще бъдат подготвени също договорите и правилата за отпускането на помощта. Основният критерий за подпомагане ще е състоянието на сградите.  Фандъкова отбеляза, че са над 1400 са недвижимите културни ценности от различни епохи на територията на Столичната община. До момента в централна градска част са възстановени 118 сгради със статут на единична културна ценност. По данни на общината към момента около 40 сгради, които са паметници на културата, имат нужда от ремонт. Кметът съобщи още, че общината била започнала процедура за възстановяване с общински средства и  на къщата на арх. Георги Фингов на столичната улица \"Шипка\" 38 . Действията на общината обаче накарали собственика да започне проектирането. Сградата от години се руши и собствениците й не предприемат нищо за възстановяването й, след като беше отхвърлена идеята им в задния двор да се появи висока и масивна нова сграда. Сега главният архитект съобщи, че вече има одобрен нов проект за възстановяване на къщата и то трябвало да започне скоро. Според Здравков тя ще бъде добър пример и \"бяла лястовица\" за това как трябва да се извършва подобна реставрация. Столичната община отново даде срок на  собствениците на Захарната фабрика , която вече е в окаяно състояние, да започнат възстановяването й. Този път една-две седмици. След това отново ще бъдат наложени санкции, каквито и досега са налагани, но без резултат. А сградата вече почти пада. Фандъкова съобщи още, че общината е наложила глоби в размер над 700 хил. лв. на недобросъвестни собственици на сгради паметници на културата.", "date": "2019.04.09", "title": "Столичната община ще подпомага собственици на сгради - паметници на културата, да ги реставрират"}
{"url": "https://www.dnevnik.bg/evropa/2019/04/09/3416877_smurt_na_jena_sujivi_debata_za_evtanaziiata_v_ispaniia/", "text": "Арестът на 69-годишен испанец по обвинения в убийство, след като помогнал на терминално болната си съпруга да сложи край на живота си, съживи дебата за евтаназията в Испания три седмици преди извънредните избори, пише \"Ройтерс\". Икономиката доминираше предишните избори в страната, но социалните въпроси постепенно придобиха по-голямо значение. Анхел Ернандес се предаде на властите в сряда и призна, че е дал на 61-годишната Мария Хосе Караско фатална доза барбитурати. На следващия ден той бе освободен. Сега го чакат процес и между две и 10 години затвор, ако бъде осъден. Проучване през 2017 г. показа, че 84% от испанците подкрепят евтаназията. Все още обаче има сериозна съпротива в католическата страна и както консервативната Народна партия, така и крайнодясната \"Вокс\" продължават да се против декриминализирането й. Премиерът социалист Педро Санчес каза по време на предизборен митинг в неделя, че ако спечели мнозинство в парламента, евтаназията ще бъде призната за право. Миналата година неговото правителство на малцинството внесе законопроект, който щеше да направи Испания четвъртата европейска страна, декриминализирала евтаназията и асистираното самоубийство. Народната партия и \"Сиудаданос\" обаче го блокираха. Лидерът на \"Сиудаданос\" (\"Граждани\") Алберт Ривера каза в неделя в телевизионно интервю, че сега подкрепя евтаназията и законопроект за \"достойна смърт\", гарантиращ добри палиативни грижи, и призова Народната партия да преосмисли позицията си. Нейният лидер Пабло Касадо обаче отхвърли тази възможност и отправи критики към социалистите, че опитват да използват случая на Ернандес в предизборната си кампания. \"Вокс\", която е против абортите и гей браковете и се очаква за пръв път да спечели места в парламента, също продължава да поддържа съпротивата си срещу евтаназията. В телевизионно интервю нейният лидер Сантиаго Абаскал каза: \"Ние не подкрепяме слагането на край на живота на когото и да било (и) не трябва да позволяваме на един съпруг да убие съпругата си\". Караско е страдала от множествена ссклероза в продължение на повече от 30 години. Във видео, излъчено от местни телевизии, което записал миналата седмица, Ернандес казва на жена си: \"Молила си ме за това толкова много пъти, повече пъти, отколкото е необходимо, но аз бях уверен, че (законопроектът) за евтаназията ще бъде одобрен Така че настояваш ли, че искаш да се самоубиеш?\" Караско отговаря: \"Да. Колкото по-скоро, толкова по-добре\".", "date": "2019.04.09", "title": "Смърт на жена съживи дебата за евтаназията в Испания"}
{"url": "https://www.dnevnik.bg/bulgaria/2019/04/09/3416862_durjavata_pravi_putishta_bez_da_garantira/", "text": "Заради \"пълния дефицит на кадри\" в държавната администрация няма компетентни по пътна безопасност, а приоритет на държавата е да изгражда колкото може повече пътища, без да може да се гарантира сигурността по тях. Това казва в интервю за в.  \"Сега\"  Богдан Милчев, бивш шеф на КАТ - София, а сега председател на управителния съвет на Института за пътна безопасност. Обяснява, че в момента пътната агенция прави път, а КАТ би трябвало да санкционира агенцията или общината, ако той не отговаря на изискванията за безопасността. КАТ обаче не разполага с такива проектанти, инженери, одитори по пътна безопасност, които да могат компетентно да реагират. \"Между двете ведомства има стокхолмски синдром\", обяснява той. Според него неспособността на държавата да осигури пътна безопасност се прикрива със статистика, която показва, че национално има лек спад на жертвите на пътя, докато в София, където най-много се инвестира в пътища, има \"нечуван ръст\" от 37%. Корупцията под формата на подкуп на пътя не е най-големият проблем. По-големият е липсата на справедливост, посочва още Милчев. Дава пример с това, че липсата на санкции за шофьори, които карат в бус лентите, за да изпреварят трафика, дава повод на останалите също да се питат защо да не направят така или пък да минат също на червено, или да карат пили. \"Не е тайна за никого, че ръководството на МВР е неспособно към този момент да мотивира своите служители да работят по Закона за движение по пътищата\", коментира Милчев. Обяснява, че служителите на КАТ били силно демотивирани да работят, след като било въведено задължителното заснемане на проверките на пътя от 2014 г. От думите му се разбира, че няма достатъчно камери, нито кой да гледа записите. Това довело до рязък спад на установените нарушения. ", "date": "2019.04.09", "title": "Държавата прави пътища без да гарантира безопасността им, казва бивш шеф на КАТ"}
{"url": "https://www.dnevnik.bg/biznes/2019/04/09/3416889_prez_fevruari_turgoviiata_s_hrani_se_sviva/", "text": "През февруари оборотът в търговията на дребно, изчислен въз основа на календарно изгладени данни, остава почти без изменение в сравнение със същия месец на предходната година, показват данните на Националния статистически институт. Спрямо януари оборотът намалява с 0.6%. Спрямо година по-рано през месеца се свива търговията на дребно с фармацевтични и медицински стоки - с 9.2%, и търговията на дребно с хранителни стоки, напитки и тютюневи изделия - със 7.9%. По-съществен ръст е регистриран при търговията на дребно чрез поръчки по пощата, телефона или интернет - с 16.2%, търговията на дребно с автомобилни горива и смазочни материали - с 13.2%, търговията на дребно с битова техника, мебели и други стоки за бита - с 11.8%, и търговията на дребно с разнообразни стоки - с 11.5%. В сравнение с януари се наблюдава по-значителен спад на оборота спрямо предходния месец при: търговията на дребно с битова техника, мебели и други стоки за бита - с 5.6%, с фармацевтични и медицински стоки - с 5.1%, и с хранителни стоки, напитки и тютюневи изделия - с 1.3%. Увеличение е отчетено при търговията на дребно с разнообразни стоки - с 0.9%.", "date": "2019.04.09", "title": "През февруари търговията с храни се свива"}
{"url": "https://www.dnevnik.bg/sport/2019/04/09/3416876_v_chelsi_ochakvat_eden_azar_da_napusne_prez_liatoto/", "text": "Мениджърът на \"Челси\" Маурицио Сари смята, че дори и цената от 100 милиона паунда, поставена на Еден Азар, няма да го задържи в тима след лятото. Белгиецът е свързван с трансфер в \"Реал\" (Мадрид), а според Sky Sports звездата на сините е сигурен напускащ. В понеделник Азар вкара и двата гола за победата над \"Уест Хем\" с 2:0, която върна тима на третото място в таблицата. \"Челси\" е в серия от три поредни победи и има 66 точки, с две повече от \"Тотнъм\" и три от \"Арсенал\". Преследвачите на сините са и с мач по-малко. \"За сегашния пазар 100 милиона паунда са прекалено малко. Това е ниска цена, така че аз не виждам как ние бихме могли да сменим Азар с друг играч. Аз съм безсилен да направя нещо по този въпрос и от клуба са съгласни с мен. Ако Еден иска да се изправи пред ново предизвикателство, ще бъде много трудно да го задържим\", обясни Сари след мача с \"чуковете\". По време на срещата феновете на \"Уест Хем\" пяха рефрен \"Той заминава за Мадрид\" по адрес на \"Челси\" и Азар, а белгиецът, който беше определен за играч на мача, трябваше да отговаря вярно ли е. \"Те грешат, аз съм фокусиран единствено върху изявите си в \"Челси\" до края на сезона. Единственото, за което мисля, е да завършим в топ 4 и да спечелим Лига Европа. Имаме още много работа и след това ще видим какво ще става\", каза Азар. От началото на сезона белгиецът има 19 гола и 12 асистенции в 42 мача. Той играе за \"Челси\" от 2012 г., когато беше купен от \"Лил\" за 35 милиона евро. Азар има 342 мача и 108 гола за сините, като е на 10-о място сред реализаторите на клуба в историята му.", "date": "2019.04.09", "title": "В \"Челси\" очакват Еден Азар да напусне през лятото"}
{"url": "https://www.dnevnik.bg/evropa/2019/04/09/3416884_frenskiiat_parlament_odobri_danuka_za_tehnologichnite/", "text": "Долната камара на френския парламент подкрепи снощи въвеждането на нов данък, засягащ технологичните гиганти \"Гугъл\" (Google), \"Епъл\" (Apple), \"Амазон\" ( Amazon) и \"Фейсбук\" (Facebook), въпреки критиките на САЩ, предаде ДПА. Законът е внесен от министъра на икономиката Брюно Льо Мер. Данъкът от 3 процента ще засегне компании, чиито дигитални приходи в световен мащаб възлизат на 750 милиона евро (845 милиона долара), като от тях над 25 милиона евро са реализирани във Франция. Той ще обхваща комисионите, които интернет платформите взимат при продажби, направени чрез тях, и приходите от таргетирани реклами и продажба на данни на потребителите, но няма да засяга преките продажби от компания на потребител. Брюно Льо Мер каза, че Франция проправя пътя по този въпрос и е сигурен, че много други страни ще последват нейния пример. Вашингтон се противопостави  на новия закон с мотива, че това е дискриминация срещу мултинационалните компании с централи в САЩ. Законът бе приет, след като подобен закон, предложен от Франция и Германия на европейско равнище през март,  срещна опозиция  от Ирландия, Швеция и Дания. Испания също планира да въведе подобна ставка в размер от 3 процента, а  Австрия обяви миналата седмица , че ще продължи с въвеждането на такъв данък, но в размер 5 процента. Според Европейската комисия компании като \"Фейсбук\", \"Амазон\" и \"Гугъл\" плащат доста по-малко от традиционните промишлени компании и компании за услуги. През март 2018 година еврокомисията обяви оценка, според която дигиталните компании плащат на практика данък от 9.5 процента спрямо 23.2 процента при компаниите с традиционен бизнес модел. /БТА", "date": "2019.04.09", "title": "Френският парламент одобри данъка за технологичните гиганти"}
{"url": "https://www.dnevnik.bg/bulgaria/2019/04/09/3416894_stolichni_uchenici_shte_dariat_hrani_vreme_i_toplina/", "text": "\"Дари храна, дари любов\". Или \"Да помогнем на възрастните заедно\". Около това се обединяват ученици от столичната Национална природоматематическа гимназия. Дни преди Великден те ще събират хранителни продукти, които след това да занесат на възрастни хора из малките села в област Монтана. Освен храни от първа необходимост децата разказват, че искат да занесат на възрастните хора, живеещи често доста изолирано и самотно, също малко от своето време, компания, топлина. Искат да седнат да си поговорят с тях и \"да внесем топлина в дните им\". Учениците от природоматематическата гимназия взимат пример от свои съученици от друго столично училище, което вече три години има подобна инициатива из селата във Видинско. Знаем колко е зле положението в Монтанско, миналата година наши приятели обикаляха селата около Монтана. И казаха, че хората много са им се радвали, давали им домати, плодове от градините си. Разказаха ни, че за възрастните ще е достатъчно просто да видят млади хора, да поговорят с тях, че това истински ще ги зарадва, казват доброволците на инициативата. За да занесат и някаква материална помощ, учениците събират пакетирани хранителни продукти. Всеки, който иска и може да се включи, може да занесе брашно, олио, боб, леща, захар, консерви, пакетирани сладки храни и др. Продуктите ще се събират на 13 април в Национална природоматематическа гимназия \"Акад. Любомир Чакалов\", кв. \"Лозенец\", на ул. \"Бигла\" 52 между 10:00 и 17:00 часа. А учениците се надяват, ако тази кампания е успешна, да я превърнат в регулярна - на всеки шест месеца или най-малко да е всяка година.", "date": "2019.04.09", "title": "Столични ученици ще дарят храни, време и топлина на възрастни хора в Монтанско"}
{"url": "https://www.dnevnik.bg/politika/2019/04/09/3416899_kmetut_na_sozopol_panaiot_reizi_podava_ostavka_i/", "text": "Кметът на Созопол Панайот Рейзи подава оставка като кмет и като член на ГЕРБ, съобщиха днес от партийния пресцентър. Малко по-късно обаче той опроверга информацията пред БНР и уточни, че напуска само партийните структури и няма намерение да подава оставка като кмет. От пресцентъра на ГЕРБ обявиха днес, че Рейзи е заявил решението си за оставка пред премиера и председател на политическата сила Бойко Борисов, като на срещата е присъствал и заместник-председателят на ГЕРБ и кмет на Бургас Димитър Николов. Според очевидци, на срещата в Министерски съвет Рейзи е обявил пред Борисов и Николов, че напуска и кметското място. Рейзи е аргументирал решението си с желание да не остават съмнения, че по някакъв начин може да бъде възпрепятствано разследването срещу него. \"Панайот Рейзи посочи, че с този свой личен акт иска отново да покаже високия морален стандарт в ПП ГЕРБ, според който представителите на партията в законодателната, изпълнителната и местната власт напускат своите постове дори само заради съмнения за нарушения на закона\", пише в прессъобщението. \"Подал съм си оставката само като председател на ГЕРБ в Созопол, но не и като кмет. Няма как да подам като кмет на този етап! Подал съм си оставката от партията. По този начин се различавам от партията. Постоянно атакуват всички мои досегашни съпартийци, когато се издънят, че по този начин създаваме черно петно на партията. Затова аз реших да си подам оставката от председател на структурата в Созопол, а за кмет, на този етап, няма за какво да я подавам, защото аз съм преценил, че вина нямам за това, за което в момента съм в досъдебно производство\", каза Рейзи пред радиото. Вчера Рейзи и главният счетоводител на общината Златка Мусева  бяха отстранени от длъжност от Специализирания наказателен съд . Според съдиите двамата могат да попречат на разследването, като укрият или унищожат важни документи или като опитат да влияят на свидетели по делото, които предстои да бъдат разпитвани. Те са обвинени в присвояване на над 2 млн. лв. от бюджета на общината. Според прокуратурата Рейзи и Мусева са сключили 34 договора за строително-монтажни работи, а някои от документите са фалшифицирани. Някои от свидетелите, които вече са разпитани, са казали пред разследващите, че се страхуват от кмета. Панайот Рейзи и Златка Мусева донесоха вчера в съда документи, които показват, че от днес двамата излизат в платен годишен отпуск до началото на юни. Според специализирания съд обаче това не е достатъчно, тъй като отпускът може да бъде прекъснат по всяко време и те могат да се върнат на работа. Решението на съда не е окончателно и може да бъде обжалвано на 16 април. На излизане от залата Рейзи каза, че е в отпуск и ще обжалва. В петък кметът на Созопол  обяви, че ще се кандидатира за нов мандат , въпреки че е обвинен от прокуратурата. Според него обвинението \"не е предизборен отстрел\" и ако се стигне до дело, ще докаже, че е невинен.", "date": "2019.04.09", "title": "Кметът на Созопол Панайот Рейзи напусна ГЕРБ, но остава кмет (допълнена)"}
{"url": "https://www.dnevnik.bg/biznes/2019/04/09/3416911_dobivnata_promishlenost_raste_nai-mnogo_prez_fevruari/", "text": "Промишленото производство през февруари расте с 6.6% спрямо година по-рано, показват календарно изгладените данни на Националния статистически институт. В сравнение с януари сезонно изгладените данни сочат ръст 1.5%.  На годишна база ръст на промишленото производство, изчислен от календарно изгладените данни, е отчетен в добивната промишленост - с 16.3%, и в преработващата промишленост - с 9.1%, а спад - в производството и разпределението на електрическа и топлоенергия и газ - с 5.2%. По-значително увеличение в преработващата промишленост спрямо съответния месец на предходната година се наблюдава при производството на превозни средства, без автомобили - с 31.7%, печатната дейност и възпроизвеждането на записани носители - с 25.3%, ремонта и инсталирането на машини и оборудване - с 24.7%, производството на електрически съоръжения - с 23.5%. Най-голямо намаление е отчетено при производството на тютюневи изделия - с 42.2%, и при производството на облекло - с 8%. Спрямо януари ръст има в преработващата промишленост - с 1.9%, а намаление е отчетено в добивната промишленост - с 4.4%, и в производството и разпределението на електрическа и топлоенергия и газ - с 1.4%. По-значителен ръст в преработващата промишленост се наблюдава при производството на метални изделия, без машини и оборудване - със 17.2%, печатната дейност и възпроизвеждането на записани носители - с 8.6%, производството на компютърна и комуникационна техника, електронни и оптични продукти - със 7.5%. По-съществено намаление е регистрирано при: производството на текстил и изделия от текстил, без облекло - с 12.9%, производството на химични продукти - с 6.6%, производството на хартия, картон и изделия от хартия и картон  - с 5.3%.", "date": "2019.04.09", "title": "Добивната промишленост расте най-много през февруари"}
{"url": "https://www.dnevnik.bg/biznes/2019/04/09/3416916_stroitelstvoto_na_sgradi_raste_dvucifreno_prez_fevruari/", "text": "През февруари строителството на сгради расте двуцифрено в сравнение със същия месец на предходната година, показват данните на Националния статистически институт. Сградното строителство отбелязва ръст 13.3%. При инфраструктурното ръстът е едва 3.5%.  В сравнение с януари ръстът при строителството на сгради е с 2.4%, а при инфраструктурното строителство - с 0.3%  За година календарно изгладените данни за строителната продукция показват нарастване с 9.2%, а спрямо януари - с 1.5%.", "date": "2019.04.09", "title": "Строителството на сгради расте двуцифрено през февруари"}
{"url": "https://www.dnevnik.bg/razvlechenie/2019/04/09/3416901_folti_tauurs_be_obiaven_za_nai-velikiia_britanski/", "text": "Поредицата от 70-те години \"Фолти Тауърс\" отново бе обявен за най-великия британски телевизионен ситком от група комедийни експерти, събрани от Radio Times, предаде \"Гардиън\". Той получава същата титла и след гласуването през 2017 г.. Комедийният сериал, който първоначално е излъчван в ефира на BBC2 в годините между 1975 и 1979 г., а в България преди време зрителите имат възможността да го гледат по БНТ, разказва за крайбрежен хотел в Торки, управляван от много некомпетентен и раздразнителен хотелиер на име Базил Фолти. Неговата роля изпълнява Джон Клийз, познат като един от членовете на \"Монти Пайтън\". Макар поредицата да има заснети едва два сезона, популярността на неговите 12 епизода е голяма и често се излъчват негови повторения. Един от авторите му, Кони Буут, смята, че сериалът е успешен, защото позволява \"инфантилна ярост и агресия\" да разцъфти дори и сред \"доброто възпитано английско общество\". Някои от репликите на героя Базил Фолти дори са станали част от комедийния фолклор. В един от епизодите например клиент на хотела се оплаква, че е не е доволен, на което собственикът отговаря: \"Е, хора като Вас никога не са, нали?\" В друг епизод един от гостите го пита дали някъде сервират френска кухня, а той отговаря: \"Да, във Франция, мисля. Изглежда, им харесва там. А и плуването определено ще изостри апетита Ви. По-добре побързайте, защото приливът започва след шест минути.\" Неотдавна Клийз обяви, че е е бил късметлия да работи в BBC, когато решенията са се взимали от хора, които всъщност са създавали програмата. Той отдава дължимото и на своите колеги от екрана, както и на продуцента Джон Хауърд Дейвис, който режисира първите шест епизода на \"Летящия цирк\" на \"Монти Пайтън\". Кону Буут допълва в свое интервю: \"Уникален е с това, че е фарс с всички сюжетни изненади и прецизността, която стилът изисква. А и не пречи, че звездата на шоуто е почти двуметров комедиен гений; ако беше по-нисък, не мога да си представя как щеше да се получи.\" \"Отец Тед\" за живота на трима безделни ирландски свещеници и техния домакин, както и \"Аз съм Алън Партридж\" са съответно на втора и трета позиция. Веднага след тях се нарежда историческият ситком на Ричард Къртис и Бен Елтън \"Черното влечуго\" с участието на Роуън Аткинсън. На пето е поредицата \"Армията на татко\", създадена преди половин век.", "date": "2019.04.09", "title": "\"Фолти Тауърс\" бе обявен за най-великия британски ситком"}
{"url": "https://www.dnevnik.bg/biznes/2019/04/09/3416907_arteks_shte_objalva_v_suda_spiraneto_na_zlaten_vek/", "text": "Ако строителството на сградата \"Златен век\" на компанията \"Артекс\" действително бъде спряно, дружеството ще обжалва акта в съда. Това съобщи арх. Пламен Мирянов - младши пред БНР, който е управител на компанията \"Артекс инженеринг\". За това, че строителството на 34-етажната сграда спира окончателно, се разбра след среща вчера на премиера Бойко Борисов с инициативен комитет от кв. \"Лозенец\", който протестира срещу осъществяването на проекта. В компанията все още не са получили документа и го очакват до понеделник. \"Улицата диктува решенията и това е единственото обяснение на факта, че не бяхме поканени на тази среща\", коментира Мирянов. Той подчерта, че компанията ще претърпи щети от нарушени взаимоотношения с банките, от съкращаването на 300-400 работници и от неустойки по вече сключени договори, ще бъде накърнен и имиджът й. \"Цената ще се плати не от лицата, издали незаконни актове, а от гражданите\", заяви той. \"Дори да се приемат в следващите дни нови закони, имаме право да поискаме ново разрешение и пак ще действа подробният устройствен план за района, който разрешава 34 етажна сграда,\" каза Мирянов в отговор на въпрос дали компанията е склонна да намали етажността, както настояват протестиращите. Представителят на строителния надзор на обекта Ива Милова добави, че основите са изградени с разчет за 34 етажа. Мирянов за пореден път подчерта, че компанията е убедена, че разполага с всички законни строителни книжа и валидно разрешение. В същото предаване арх. Борислав Игнатов, председател на Камарата на архитектите, добави, че такъв тип казуси произтичат от неуредиците в законодателството и е крайно време Законът за устройството на територията да бъде заменен с нов кодекс, който по-устойчиво и подробно урежда тази материя. \"Институциите не могат да се произнесат кое е законно и кое не и кое кога се е случило и защо\", добави той. \"Резултатите от вчерашната среща (на протестиращите с премиера Бойко Борисов - бел. ред.) са много лош показател. Не е възможно министър-председателят да се заминава с обекти, каквито и да са те, не може една държава да опира всеки път до министър-председателя\", добави председателят на Камарата на архитектите. В отговор на въпрос за политическите връзки на \"Артекс\", чиито клиенти са висши представители на ГЕРБ, арх. Мирянов отговори: \"Всичко доказа, че нямаме връзки.\"", "date": "2019.04.09", "title": "\"Артекс\" ще обжалва в съда спирането на \"Златен век\""}
{"url": "https://www.dnevnik.bg/biznes/2019/04/09/3416950_bioproizvoditeli_izliazoha_na_protest_poiskaha/", "text": "Биопроизводители излязоха на протест пред сградата ма Министерството на земеделието и храните и поискаха оставката на земеделския министър Румен Порожанов, съобщава БНТ. Недоволството им е заради нова наредба за биологичното производство, с която се въвеждат много високи изисквания както към производителите, така и към фирмите, които ги сертифицират. Въпреки че документът се обсъждаше половин година, крайният вариант според тях ще доведе до фалит целия сектор. Протестиращите настояват за създаване на консултативен съвет по биоземеделие, в който проблемите да бъдат обсъждани. Приети в края на миналата година промени в наредба предвиждат, че ако само в една партида биопродукция бъде открито дори минимално количество от неразрешени за биопроизводството вещества, контролният орган веднага трябва да започне процедура по отнемане на сертификата на цялото стопанство. Според производители е възможно въпросното замърсяване да е единичен случай и да се дължи на външен източник, а не на опит за измама от фермера. Текстовете обаче не правят разлика. За създалата се ситуация биопроизводителите са информирали Международната федерация на движението за биологично земеделие и Главна дирекция \"Земеделие\" на Европейската комисия. \"Диалог винаги има, но оставка няма\". Това каза министърът на земеделието, храните и горите Румен Порожанов по време на извънреден брифинг в Министерски съвет, съобщава \"Фокус\". Министерството на земеделието, храните и горите отрича обвиненията на биопроизводителите.", "date": "2019.04.09", "title": "Биопроизводители излязоха на протест, поискаха оставката на земеделския министър"}
{"url": "https://www.dnevnik.bg/evropa/2019/04/09/3416954_rusiia_e_narushila_pravata_na_aleksei_navalni_reshi/", "text": "Европейският съд по правата на човека реши днес, че Русия е нарушила правата на руския опозиционен лидер Алексей Навални, като го е поставила през 2014 г. под домашен арест и е ограничила политическата му активност, съобщи \"Ройтерс\". Навални бе поставен през февруари 2014 г. под продължил няколко месеца домашен арест, докато бе разследван за присвояване на средства. Привържениците му заявиха, че случаят е политически мотивиран. Според съда в Страсбург заповедта за домашен арест не е била обоснована и строгите ограничения за комуникация с външния свят, наложени на Навални, са били непропорционални на обвиненията срещу него. Съдът отбеляза, че \"очевидно отношението към него е било такова, за да бъдат ограничени публичните му дейности\". \"Победа\", написа Навални в \"Инстаграм\" след решението. \"Сигурен съм, че това решение ще има важни последици за всички в Русия, които постоянно са подлагани на този вид беззаконие.\" Активистът - адвокат по професия, бе сезирал пет пъти съда във връзка със седем ареста от руската полиция от 2012 до 2014 г. по повод антиправителствени политически протести, припомня \"Франс прес\", цитирана от БТА. Чеитирийсет и двегодишният опозиционер бе задължен да носи електронна гривна и му бе забранено да разговаря с когото и да било, освен със семейството, близките и адвокатите си, да пише и получава кореспонденция, да общува с медиите и чрез интернет. Някои от тези мерки бяха смекчени през август и октомври 2014 г. През януари 2015 г. Навални заяви, че слага край на домашния си арест, тъй като не е получил писмено уведомление, че мярката се удължава отново, както предвижда законът. Той счупи електронната си гривна и отиде в своя офис, без да бъде арестуван или санкциониран. На 6 юни 2014 г. той подаде иск в ЕСПЧ, като изтъкна, че арестът му е бил \"безполезен и произволен\", политически мотивиран. В становището на съда се казва, че по отношение на Навални са били нарушени членове 5, 10 и 18 от Европейската конвенция за правата на човека, засягащи по-специално свободата, сигурността и свободата на изразяване. ЕСПЧ осъди Русия да изплати на Навални 20 хил. евро като обезщетение за нанесени морални вреди.", "date": "2019.04.09", "title": "Русия е нарушила правата на Алексей Навални, реши съдът в Страсбург"}
{"url": "https://www.dnevnik.bg/sport/2019/04/09/3416930_maradona_e_globen_sled_kato_posveti_pobeda_na_maduro/", "text": "Диего Марадона е глобен, след като посвети победа на своя отбор \"Дорадос\" на президента на Венецуела Николас Мадуро, обяви мексиканската федерация. В края на миналия месец тимът на аржентинеца се наложи с 3:2 срещу \"Тампико мадеро\". На пресконференцията след мача Марадона посвети успеха на своя приятел Мадуро и на Венецуела. От мексиканската федерация не посочиха стойността на глобата. Уточнява се, че тя е наложена заради нарушаване на етичния кодекс, касаещ частта със запазване на политическа неутралност. В изказването си Марадона изрази съпричастност към изпадналата в икономическа криза страна и критикува президента на САЩ Доналд Тръмп. Наскоро доклад на ООН показа, че 24% от населението на Венецуела, или около 7 милиона души,  се нуждаят от хуманитарна помощ, а недохранването и болестите в страната се увеличават .", "date": "2019.04.09", "title": "Марадона е глобен, след като посвети победа на Мадуро"}
{"url": "https://www.dnevnik.bg/kultura/2019/04/09/3416888_kak_se_tancuva_ljubovta/", "text": "Новият спектакъл на едно от най-известните имена в съвременния танц ще бъде показан в рамките на фестивала One Dance Week буквално дни след неговата премиера в Германия. Израелският хореограф Шарон Еял и нейната танцова компания L-E-V ще гостуват в Пловдив с \"Глава Трета\" (Chapter 3) на  , съобщават организаторите от One Dance Week. Премиерата на \"Глава трета\" в Германия е насрочена за 26 септември, така че българската публика ще може да види заглавието, преди то да поеме на обиколка по световните сцени. \"Глава трета\" е логично продължение на предишните два спектакъла на Шарон Еял OCD Love и Love Chapter, в които тя се захваща с темата за любовта. В него основната тема е тази за превъзмогването на раздялата, а Еял за пореден път си сътрудничи с мултимедийния дизайнер Гай Бехар, с когото през 2013 г. създават L-E-V. Музиката в спектакъла е дело на един от пионерите на електронната музика в Израел - Ори Лихтик. Той също е от \"обичайните заподозрени\", що се отнася до основния екип на постановките на Шарон Еял. Критиката определя OCD Love (\"Обсесивно-компулсивно разстройство Любов\") като \"завладяващо анатомично изследване на най-интимните човешки чувства\". Спектакълът е вдъхновен от стихотворение на американския слам поет Нийл Хилбърн - човек с обсесивно компулсивно разстройство, който губи любовта си поради своите мании, тревожност и натрапчиви мисли. Love Chapter 2 (\"Любов Глава Втора\") води зрителите в мрачната бездна на раздялата, изолацията, чувството на личността за разпадане на съставни части, изтощението и загубата. \"Спектакъл, в който не знаете точно къде се намирате и не сте съвсем сигурни какво трябва да чувствате. Физическото присъствие на сцената е впечатляващо, екстремно и красиво материализиране на силата на човешката емоция\", пише \"Фигаро\". Шарон Еял се занимава с танци от ранна детска възраст, но добива популярност с работата си в Batsheva Dance Company. Когато тя е привлечена като изпълнител в израелската танцова компания, неин артистичен директор е Охад Нахарин - друго водещо име в съвременния танц. Нахарин се заема със създаването на новия танцов език \"Гага\", в който импровизацията е основен източник на движението. Шарон Еял и до днес използва тази танцова техника в компанията си L-E-V. Спектакълът ще се играе на 5 октомври на сцената на Дома на културата \"Борис Христов\". Билетите за него се продават в системата на  EpayGo  и на касите на EasyPay.", "date": "2019.04.09", "title": "Как се танцува любовта"}
{"url": "https://www.dnevnik.bg/politika/2019/04/09/3416976_zamestnik-oblastniiat_upravitel_na_sofiia_tomi_nikolov/", "text": "Заместник областният управител на област София Томи Николов подаде оставка пред министър-председателя Бойко Борисов, съобщиха от Министерския съвет. В мотивите си към нея той е посочил медийни публикации и необходимостта от тяхното изясняване. Оставката на Николов е приета от премиера. Оставката му идва след  публикация на \"Биволъ\" . В нея се казва, че Томи Николов и жената, с която живее - Ивелина Джартова, която е член на Столичния общински съвет от ГЕРБ, са си построили къща незаконно. Тя се намира върху земеделска земя в село Сеславци в столичния район \"Кремиковци\", на който Николов е бил кмет от 1999 до 2007 година. Според действащия Общ устройствен план на Столичната община този имот е отреден за озеленяване и върху него не се допуска строителство. Изключение правят инженерни мрежи и алеи, пише \"Биволъ\". Земята е на хълм в края на селото и е купена от Николов и Джартова за 700 лв. на 24.11.2009 г. от частно лице. През 1999 г. Николов, който по това време е кмет на район \"Кремиковци\", и бившата му съпруга купуват от общината апартамент в кв. \"Хаджи Димитър\" за 7000 лв. През 2004 г. синът на Томи Николов – Александър, е включен в списъка на крайно нуждаещите се за жилище и две години по-късно се нанася в общински апартамент от 87 кв.м в идеалния център на София, на ул. \"Искър\" 19. Той става собственик на апартамента година по-късно само срещу 27 000 лв., въпреки че според общинската наредба той трябва да е бил наемател поне 5 години, преди да може да го купи. Само година след сделката апартаментът е дарен на бащата, който го продава за 234 хил. лв. Другият син на бившия кмет - Мариян Младенов, дава на общината два апартамента в кв. \"Ботунец\" срещу имот на околовръстния път до с. Кривина. След това Мариян продава за 600 000 евро част от имота на \"Газпром\" за бензиностанция, а другата част дарява на брат си. В четвъртък премиерът Бойко Борисов препоръча шефът на антикорупционната комисия (КПКОНПИ) и другите, замесени в скандала с покупка на имоти на цени под обичайните за пазара,  да подадат оставки или да излязат в дълъг отпуск , докато органите направят съответните проверки. Това е поредната оставка по скандала с \"новите апартаменти на управляващите\" след публикации за имотните сделки на властта от \"Свободна Европа\", \"Биволъ\" и \"Капитал\". Първа подаде оставка министърът на правосъдието  Цецка Цачева , а след нея това направиха заместник-министрите на енергетиката  Красимир Първанов  и на спорта  Ваня Колева . Най-голямата жертва за ГЕРБ от скандала беше  оставката на председателя на парламентарната група на ГЕРБ Цветан Цветанов  след публикация за новия му апартамент в столичния квартал \"Изток\",  купен от \"Артекс\" на по-ниски от пазарните цени . Председателят на Комисия за противодействие на корупцията и за отнемане на незаконно придобитото имущество (КПКОНПИ) Пламен Георгиев  отказваше да отговаря на въпроси  за несъответствия при обявени от него жилищни придобивки и записано в документи за сделките и излезе в отпуск. Зам. главният прокурор и директор на Националната следствена служба  Борислав Сарафов също е проверяван , но не е в отпуск. На данъчната администрация в София е възложена ревизия на сина на Сарафов, за да се установи има ли съответствие между получените доходи и имущественото състояние. Според публикация в сайта \"Биволъ\" синът на шефа на Националната следствена служба Борислав Сарафов, който е роден през 1997 г., има апартамент, ателие и гараж на обща стойност 540 хил. лв. Те са придобити през 2018 и 2019 г. Върховната касационна прокуратура и Антикорупционната комисия  започнаха и проверка  как министърът на туризма Николина Ангелкова и депутатът от БСП Валери Жаблянов са придобили имотите си в София. Президентът Румен Радев дори свика Консултативния съвет за национална сигурност (КСНС) за противодействие на корупцията по високите етажи. След като нито една партия не подкрепи декларацията, предложена от Радев,  той  призова българите за нетърпимост и непримиримост  към всички прояви на корупция и към бездействието на държавните институции.", "date": "2019.04.09", "title": "Заместник областният управител на София Томи Николов също подаде оставка след имотни сделки"}
{"url": "https://www.dnevnik.bg/sviat/2019/04/09/3417047_bulgarite_v_chujbina_sa_izpratili_u_doma_nad_4_mlrd_lv/", "text": "През миналата година българите, работещи и живеещи в чужбина, са изпратили обратно в страната рекордните почти 2.4 млрд. долара (2.13 млрд. евро). Това се равнява на 3.8% от БВП на България, а сумата е прогнозна и е изчислена на базата на данни от МВФ, официалната национална статистика и националната банка. Извън тези парични преводи има и пренасяне на пари в брой, но техният размер не се посочва. В същото време растат и средствата, които се изнасят от България от работещи тук. Те са достигнали 221 млн. долара, което не само е преминаване на психологическия праг от 200 млн. долара, но и е ръст от над 11% при 199 млн. долара за 2017 г. Все пак това са само 0.3% от БВП на България. Новината съобщи Световната банка в най-новия си  доклад за средствата от емигранти , които влизат или излизат от националните икономики. В разпространения в понеделник доклад се казва, че за 2018 г. те за страните с ниски и средни доходи те са достигнали рекордните 529 млрд. долара, което е увеличение с 9.6% спрямо 483 млрд. за 2017 г. Заедно с преводите към държавите с високи доходи общият обем на средствата, които са се движили в световната икономика през миналата година, е 689 млрд. долара. През 2019 г. тези връщани в родината средства в страните с ниски и средни доходи вероятно ще достигнат 550 млрд. долара и ще се превърнат най-големия външен източник на финансиране за тези икономики. Като основна причина за чувствителната промяна се посочва подобряването на положението със заетостта в САЩ и ръста на икономиките от Персийския залив, където работят милиони хора, предимно от Азия. Индия остава водещият получател на такива средства ($79 млрд.), следвана от Китай ($67млрд.), Мексико ($36 млрд.), Филипините ($34 млрд.) и Египет ($29 млрд.) В нашия район (Европа и Централна Азия) ръстът за 2018 г. е бил около 11% - до $59 млрд. (което е рязко забавяне след 22% за 2017 г.). Увеличават се преводите, идващи от Полша, Русия, Испания и САЩ. Най-големият получател на пари от емигранти и гастарбайтери е Украйна - нов рекорд от повече от $14 млрд. и увеличение от 19% спрямо предходната година. Данните на Световната банка показват, че преводите по официални канали остават доста скъпи - за изпращане на 200 долара през първото тримесечие на 2019 г. таксата е била средно 7%. В Африка и малките острови в Тихия окен тя надхвърля 10%. Една от целите на международната организация е до 2030 г. тази такса да намалее до не повече от 3%. Банковите преводи са най-скъпите (11% такса за първото тримесечие на 2019 г.), следвани от пощенските записи (над 7%). Пощите в някои държави са в партньорство с компании за парични преводи и тяхната съставна в таксата е средно 1.5%, но в някои страни е достигала до 4%.", "date": "2019.04.09", "title": "Българите в чужбина са изпратили у дома над 4 млрд. лв. през 2018 г."}
{"url": "https://www.dnevnik.bg/bulgaria/2019/04/09/3416890_plevneliev_prezidentut_radev_igrae_v_otbora_na/", "text": "Голямата битка на предстоящите европейски избори е демократи срещу националпопулисти. И трябва да си даваме сметка днес, че в отбора на националпопулистите в България играе включително и президентът Радев.\" Това заяви президентът Росен Плевнелиев (2012 - 2017 г.) по време на конференция на тема \"Заплахата от външна намеса за изборите за Европейски парламент 2019\". Събитието бе организирано о т Европейския съвет за външна политика (ECFR)  съвместно с Представителството на Европейската комисия в България и Бюрото на Европейския парламент в България. Самият аз бях свидетел на поне две изборни манипулации в България, които ние никога не бива да забравяме, каза още той. Първо Плевнелиев припомни  аферата \"Костинброд\",  която според различни оценки е намалила подкрепата за ГЕРБ с между 5% и 7%. В деня на размисъл една удобна медия започна да бомбардира българския народ с измислици с любезното съдействие на прокуратурата и с любезното съдействие на главната опозиционна сила, погазвайки конституционните права на българския избирател и без каквито и да било институционални доказателства, каза той. На второ място той припомни хакерската атака срещу сайта на ЦИК по време на референдума за електронно управление през 2015 г. Тя бе \"инициирана, категорично заявявам, от Русия\", каза Плевнелиев и посочи, че целта е била да бъде всято съмнение в референдума, който би накарал 2 млн. българи, живеещи извън страната, да гласуват и това би било против руските интереси в България. ЕС в сандвич \"Наблюдавам – наричам го за себе си \"сандвич\" - от едната страна президентът Путин, от другата президентът Тръмп, и в този сандвич ЕС днес се чувства доста некомфортно\", каза Плевнелиев. \"Аз не вярвам, че президентът Путин гледа сериозно на ЕС като враг. Но той гледа на ЕС като на удобен опонент.\" В единия случай се води война, целта е противникът да бъде елиминиран, докато във втория се води безкрайна кампания за отслабване, обясни той и посочи, че Русия няма нито ресурса, нито възможностите, за да води каквато и да е сериозна кампания срещу САЩ и Китай. Всички популистки формации днес в ЕС по един или друг начин са свързани с усилието на Русия да дестабилизира съюза, каза още той. \"Партия \"Атака\" се оказа финансирана от същите офшорки, от които е финансирана и партията на Матео Салвини в Италия\", каза Плевнелиев. Това, което всички популистки лидери от Марин льо Пен до Виктор Орбан говорят за  Европа за суверенните нации , е точно това, което Путин говореше през 2011 г., припомни той.", "date": "2019.04.09", "title": "Плевнелиев: Президентът Радев играе в отбора на националпопулистите"}
{"url": "https://www.dnevnik.bg/politika/2019/04/09/3416895_sled_skandalite_borisov_otslabva_radev_izglejda/", "text": "Това са част от коментарите на политолози и социолози, които \"Дневник\" събра след заседанието на Консултативния съвет за национална сигурност, което не прие общо становище за борбата с корупцията по високите етажи на властта, а доведе до задочен сблъсък между президент и премиер.  На пръв прочит президентът Румен Радев изглежда все по-силен, а Бойко Борисов - все по-слаб и уплашен. В случая от Корнелия Нинова. Борисов прави опит да покаже, че е по-силен от Цветанов. Не е ясно дали това е така, защото Цветанов нямаше да говори, че няма кой да го накаже. Не знам защо Борисов отслабва в ГЕРБ. От известно време нещо става там в олигархията. Ако данданията продължи в същия дух, ГЕРБ ще се разочарова от резултатите на изборите. Скандалът с апартаментите отеква страшно по страната. В момента антикорупционната комисия се разпада, ще има нов началник и нов състав. Не може да има реална борба с корупцията при сегашното управление от модела \"Банда разбойници\". Основният извод е, че има повишаване на общественото напрежение преди изборите. Скандалът с апартаментите не е просто поредният скандал. ГЕРБ не успя да го превърне веднага в скандал ГЕРБ - БСП. Скандалът отекна вътре в ГЕРБ, а БСП стоя настрани. В различен контекст се виждат искрички Борисов - Цветанов и Фандъкова - Цветанов, които са резултат от взаимно огорчение в ГЕРБ. Цветановският стил на политика дава грешки и това се видя при решенията и за преференциите, и за задълженията на вероизповеданията. Борисов беше оставил вътрешния терен на Цветанов, което доведе до грешки заради липсата му на досег с общественото мнение. Сега обаче отново е на терена и, изглежда, е взел нещата на ръчно управление - среща се с тютюнопроизводители, обеща военно училище. От съревнованието Борисов - Радев печели този, който е натрупал по-малко негативи, т.е. президентът. Премиерът губи. Резултатът от изборите не е предизвестен, а Борисов ще се опита да води кампанията. Брюкселската листа без консервативна нотка, слоганът и Цветанов напред са Ахилесовата пета на ГЕРБ. У нас, като погрознее политическият процес, идва оглеждането за нещо ново. Сега няма време и въпросът е кой ще се покаже като по-малкото зло. Има хора, които няма да гласуват нито за ГЕРБ, нито за БСП, и това е ниша за десните и ВМРО. Ще има и такива, които да си кажат: \"Нека гласуваме за второто полувреме на европредседателството.\" Нямам оптимистични очаквания за бъдещето. България затъва все повече в блатото на корупцията и при очевидното желание на политическия елит да бяга от темата, не очаквам положителни резултати. Живеем в тъп виц, след като шефът на антокорупционната комисия се оказа корумпиран. Румен Радев се опитва да се впише в ситуацията, да е част от процеса на вземане на решенията, да повиши значението си, да се намеси, но не му се получава. Няма ролята на президенти като Петър Стоянов, Георги Първанов и дори Желю Желев. С него и без него. Не мисля, че скандалите ще имат големи отражения върху резултатите от изборите. Ще има щети за ГЕРБ. На европейските избори обикновено гласуват твърдите ядра и те вече са взели решение. Ако опозицията успее да ги спечели, ще има по-силно влияние върху резултатите от местните избори. Само един човек може да предизвика предсрочни парламентарни избори - той е Бойко Борисов. Дали ще има такива - трябва да питате някоя врачка. Ако загуби европейските избори обаче, едва ли ще иска да остане на власт в тази конфигурация.", "date": "2019.04.09", "title": "След скандалите: Борисов отслабва, Радев изглежда по-силен"}
{"url": "https://www.dnevnik.bg/sport/2019/04/09/3417063_vratariat_s_bulgarski_koreni_aleksandur_georgiev_se/", "text": "Вратарят на хокейния \"Ню Йорк рейнджърс\"  Александър Георгиев  заяви, че има желание да играе за Русия. Той посочи, че все още няма покана от \"Сборная\" за световното първенство. \"Не мога да кажа нищо категорично. Остават ми няколко мача до края на сезона, а официална покана за националния отбор няма. Вече съм заявил позицията си - готов съм да тръгна за националния отбор. Треньорите знаят това и всичко зависи от тях\", каза Георгиев в интервю за \"Известия\". Той привлече вниманието с добри мачове за \"Рейнджърс\" в Националната хокейна лига. Вратарят е роден на 10 февруари 1996 г. в Русе. Оттам е неговият баща Георги Георгиев, който е завършил инженерство в Москва. Майка му е рускиня. Още преди бъдещият хокеист да навърши една година, семейството му се мести да живее за постоянно в руската столица. През 2016 г. Георгиев спечели сребърен медал с руския национален отбор на световното първенство за младежи. Световното първенство ще се проведе от 10 до 26 май в Братислава и Кошице.", "date": "2019.04.09", "title": "Вратарят с български корени Александър Георгиев се надява да играе за Русия"}
{"url": "https://www.dnevnik.bg/photos/2019/04/09/3417004_fotogaleriia_protest_v_zashtita_na_bulgarskoto/", "text": "Биопроизводители излязоха на национален протест в столицата, който започна в 11 часа пред Министерството на земеделието, храните и горите.", "date": "2019.04.09", "title": "Фотогалерия: Протест в защита на българското биопроизводство"}
{"url": "https://www.dnevnik.bg/razvlechenie/2019/04/09/3417069_eltun_djon_sting_i_chik_kuriia_sa_sred_zvezdite_na/", "text": "Елтън Джон ще бъде може би най-голямото събитие на джаз фестивала в Монтрьо това лято, когато програмата е изпълнена с редица други знаменитости като Стинг, Джанет Джексън, Чик Кърия и фронтмена на \"Рейдиохед\" Том Йорк, съобщава \"Ройтерс\". Бившият вокалист на групата \"Полис\" ще открие 53-ото издание на един от най-уважаваните летни музикални фестивали в Европа на 28 юни, докато ветеранът продуцент Куинси Джоунс ще е домакин на закриващия концерт на 13 юли, представящ сбор от негови хитове от 80-те години под аранжимента на оркестър. В дните между тези две дати сър Елтън Джон, Анита Бейкър и Джоан Байз ще включат фестивала в програмата на своите съответни прощални турнета. Английският певец и композитор първоначално бе ангажиран за две вечери на фестивала, но те бяха слети в една изява за 15 хил. души публика на 29 юни на стадион \"Саусаз\", който е нова локация за Монтрьо. Голяма част от билетите вече са разпродадени, като все още има места за правостоящия на цени от по 156 евро. Това ще е първи концерт на открито за фестивала, известен повече с интимните си изпълнения в зали с изключително високо качество на звука. За върлите любители на джаза многократният носител на \"Грами\" Чик Кърия ще внесе фламенко привкус на фестивала със своята Spanish Heart Band, докато тромпетистите от Ню Орлиънс Крисчън Скот Атунде Аджуа и Терънс Бланчард ще подгряват за барабаниста Били Кобъм, който през май отбелязва своя 75-и рожден ден. Директорът на фестивала Матийо Жатон казва, че ако човек разгледа всички личности в графика на основната зала \"Стравински\", ще открие все хора, създали голям момент в музиката. \"Това е набор от легенди, завръщащи се на сцената изпълнители и млади звезди\", допълва той пред агенцията. В категорията на последните попадат канадката Джеси Рейез и щатската рапърка Lizzo, която в момента е в класациите с третия си сингъл Juice и ще подгрява актрисата и певица Жанел Моне, завръщаща се на фестивала след номинацията си за \"Грами\" през 2019 в категорията албум на годината с Dirty Computer. Мелъди Гардо ще направи първото си изпълнение в 600-местния кабаре Club. Изпълнителят на Shotgun Джордж Езра, който спечели наградата \"Брит\" за най-добър британски изпълнител, пък се мести на основната сцена.", "date": "2019.04.09", "title": "Елтън Джон, Стинг и Чик Кърия са сред звездите на джаз фестивала в Монтрьо"}
{"url": "https://www.dnevnik.bg/politika/2019/04/09/3417061_bsp_objalva_razpredelenieto_na_rukovodnite_mesta_v/", "text": "БСП е недоволна от решенията на Централната избирателна комисия (ЦИК), с които с определят ръководствата на районните избирателни комисии (РИК). Въпреки че на консултациите е имало договорка между партиите по места, 29 от 31 председателски места са за ГЕРБ, а останалите - по едно за БСП и ДПС, съобщиха пред \"Дневник\" от \"Позитано\" 20. Заради това социалистите обжалват решенията на ЦИК във Върховния административен съд (ВАС). Днес ще бъдат разгледани шест жалби, като според Изборния кодекс решението трябва да бъде взето в тридневен срок. Пет от жалбите са на БСП и са срещу назначаване на комисиите във Врачански, Великотърновски, Пловдивски, Силистренски и Шуменски избирателен район. \"Секретарските места в районните избирателни комисии са разпределени поравно между БСП и ДПС, а ние смятаме, че трябва да има пропорционален принципq както при избора на ЦИК\", коментираха социалисти.", "date": "2019.04.09", "title": "БСП обжалва разпределението на ръководните места в районните изборни комисии"}
{"url": "https://www.dnevnik.bg/evropa/evropeiski_parlament/2019/04/09/3417073_socialdemokratite_shte_opitat_da_privlekat_liberalite/", "text": "Франс Тимерманс, кандидатът на социалдемократите за председателския пост в Европейската комисия, ще опита да сформира прогресивно мнозинство след евроизборите, но ще се нуждае от някои от \"прогресивните либерали\" от групата на АЛДЕ (Алианс на либералите и демократите за Европа) и ще протегне ръка към партията на Еманюел Макрон. Зам.-председателят на еврокомисията коментира в интервю за EurActiv, че със сигурност \"ерата на две партии, доминиращи парламента, е дошла до своя край\", имайки предвид Прогресивния алианс на социалистите и демократите и Европейската народна партия. Попитан дали ще опита да изгради доминиращ прогресивен лагер след евровота през май, Тимерманс отговори, че вече е обявил готовността си да работи с Партията на европейската левица и със Зелените, но добави: \"На основата на днешните прогнози мисля, че ще се нуждаем и от прогресивните либерали в това уравнение\". Партията на Макрон \"Република, напред\" все още не е взела решение, макар да е смятана за сравнително близка с АЛДЕ. За френския президент Тимерманс коментира: \"Всичко, което мога да направя, е да предложа нещо, което може да бъде привлекателно и за него, и след това просто да изчакам избора му\". \"Би било хубаво по време на кампания да се казва: \"О, не това, не онова, не той\", но това е Европа, винаги ще трябва да намирате коалиции и компромиси\". Холандецът, който отговаря за върховенството на закона и е открит критик на крайнодесните антидемократични тенденции, каза, че единствената му червена линия в изграждането на политически съюзи е \"никакво сътрудничество с крайнодесни при никакви обстоятелства\". \"Най-големият ми страх е, че по-младото поколение в ЕНП все по-често няма никакви задръжки да работи с крайната десница, а за мен това е абсолютно немислимо\", подчерта Тимерманс. В отделно интервю, което ще бъде публикувано по-късно тази седмица, той заяви, че най-голямото предизвикателство пред Европа освен климатичните промени е \"как да установи структурирана силна връзка с Африка\". Според него има и растяща вътрешна заплаха. \"Новото в европейското общество е, че политическите сили, които предизвикват самото съществуване на ЕС, станаха по-силни и това според мен е ново предизвикателство в идеологически план\". Той призова проевропейските сили да отговорят със собствена идеология вместо \"с презентации защо премахването на таксите за роуминг е толкова добра идея\".", "date": "2019.04.09", "title": "Социалдемократите ще опитат да привлекат либералите и Макрон след евроизборите"}
{"url": "https://www.dnevnik.bg/bulgaria/2019/04/09/3417078_kapital_osudi_antikorupcionnata_komisiia_za_otkaz_na/", "text": "Тричленен състав на Върховния административен съд (ВАС)  окончателно отмени отказа  на председателя на Комисия за противодействие на корупцията и отнемане на незаконно придобито имущество (КПКОНПИ) Пламен Георгиев да даде информация за проверките за незаконно имущество на имущество на политици, магистрати и бизнесмени, привлечени като обвиняеми. Делото е по жалба на седмичника  \"Капитал\" , който още в края на 2017 г. беше поискал по реда на Закона за достъп до обществена информация (ЗДОИ) информация за проверките срещу бившите министри от първото правителство на ГЕРБ Цветан Цветанов и Мирослав Найденов, бившия главен секретар на Министерския съвет Росен Желязков, бизнесмена с интереси в енергетиката Богомил Манчев, бившия здравен министър Петър Москов, бившия министър на енергетиката Румен Овчаров, бившия депутат Живко Мартинов, съдиите Владимира Янева и Румяна Ченалова, бившия шеф на разузнаването Кирчо Киров и нарочения за лобист в съдебната власт Красимир Георгиев, добил известност като Красьо Черния.", "date": "2019.04.09", "title": "\"Капитал\" осъди антикорупционната комисия за отказ на информация"}
{"url": "https://www.dnevnik.bg/bulgaria/2019/04/09/3416959_lozan_panov_pak_otkaza_da_otgovaria_pred_sudebniia/", "text": "Заседанието на съдийската колегия на Висшия съдебен съвет (ВСС) днес започна с въпроси към председателя на Върховния касационен съд (ВКС) Лозан Панов, а той си тръгна, след като бе питан дали застава зад  думите на съпругата си Елисавета  и дали споделя позицията й. В телевизионно интервю пред Би Ти Ви в неделя Елисавета Панова определи като \"извращение с правото\" решението на Административен съд - София-град, с което бе потвърдена  глобата на Панов от 1000 лв.  за това, че не е подал имуществена декларация пред Сметната палата през 2017 г. Освен това тя сподели позицията на Панов в отказа му да декларира имущество пред два органа – Сметната палата и Инспектората към Висшия съдебен съвет (ИВСС). Думите й доведоха до въпроси от членовете на съдийската колегия към самия Панов, а той отказа да отговаря на тях. \"Нямам намерение да участвам в това, което организирате\", заяви председателят на ВКС и напусна заседанието, но коментарите и изказванията по темата не спряха и в негово отсъствие. Въпросите повдигнаха Боряна Димитрова и председателят на Върховния административен съд (ВАС) Георги Чолаков Двамата казаха, че са получили обаждания от съдии, които изразили обидата и възмущението си от думите на Панова след интервюто. С предварителната уговорка, че не се интересуват нито от имотното състояние на Панов, нито от личния му живот, Димитрова и Чолаков отправиха въпроси, които били поставени на тях самите от съдии. \"Г-н председател, питaм Ви дали cпoдeлятe изявлeниeто нa вaшaтa cъпpyгa, чe cъдeбният aĸт нa Административния съд - София-град, e \"извpaщeниe c пpaвoтo\", попита Чолаков. Драгомир Кояджиков също се включи, като напомни, че в края на миналата година членовете на ВСС са направили опит да зададат въпроси към Панов  след негови изказвания , които били включени в дневния ред, но тогава по думите на Кояджиков той избягал. Той също изрази позицията, че магистратите са обидени от интервюто на Елисавета Панова. Боян Магдалинчев каза, че вижда за пореден път пренебрежително отношение към съдийската колегия. \"Аз не знам какво правим тук. Не е нормално председател на ВКС за втори път да излиза без никакъв отговор. Това е отговор за колегите, които поставят тези въпроси\", добави Магдалинчев. Боряна Димитрова и Георги Чолаков не видяха причина Панов да не отговори на поставените въпроси, тъй като е важно да се знае дали вярва на българските съдии и на правосъдието и какво послание отправя. \"Ако смятате, че дневният ред от 15 технически точки е по-важен от морала на съдия №1\", посочи Димитрова и добави, че никой нямало да съди Панов за отговора му. Вероника Имова е на мнение, че кадровите и моралните въпроси вървят ръка за ръка и не може да се решават кадрови, без да се реши един морален въпрос. \"Когато си част от съдебната система и оглавяваш най-високото ниво и непрекъснато създаваш ситуация около себе си, която обективира непрекъсната опозиция на стотици хиляди български магистрати, и осребряваш с този опортюнизъм тяхната работа и резултатите от нея, трябва да обясниш защо го правиш и да кажеш вярваш ли на съдебната система, от която си част и си оправомощен да организираш нейната работа на висотата на конституцията и законите\", добави Имова. \"Какъв пример даваш на колегите си, като не спазваш влезли в сила съдебни актове? Как решаваш кадрови въпроси в съдебната система, като не вярваш в нея? Тези въпроси си ги задава всеки съдия. Какво си сторил, за да промениш имиджа на съдебната система, за да възвърнеш вярата на колегите си в това, което правиш\", отправи въпросите си Имова. Олга Керелска и Атанаска Дишева призоваха заседанието да се проведе без отклонения от дневния ред Олга Керелска взе думата, като посочи, че заседанието на съдийската колегия би трябвало да се проведе според дневния ред, а въпросите към Панов не са вписани в него като допълнителни точки. Тя обясни, че не се чувства длъжна да гледа телевизия и не е слушала интервюто на Елисавета Панова. Според нея ВСС може да бъде сезиран с въпроси от съдиите, но по надлежния ред, а не с телефонни обаждания. Атанаска Дишева се включи в дебата, като посочи, че знае какво прави на заседанието – очаква да участва в дебатите по предварително обявения дневен ред. \"Казвате, че не се бъркате в ничий личен живот. Вие това правите. Опитвате се да ни направите участници в някакъв театър по сценарий, който се готви от неделя и вчера, и тази сутрин. Само че участниците на сцената са част от тези, които го готвят\", каза Дишева. След заседанието Боян Магдалинчев продължи темата Представляващият ВСС коментира пред журналисти, че поведението на Панов е \"последователно и повтарящо се\", и отново потвърди позицията си, че не смята за нормално председател на върховен съд да си тръгва от заседания, като избягва въпроси. \"Tyĸ нямa мяcтo зa лични oбиди. Ho дa се твъpди, чe eдин влязъл в cилa cъдeбeн aĸт e \"извpaщeниe в пpaвoтo?!\", коментира Магдалинчев. Ha въпpoc ĸoлĸo пъти дoceгa oт виcш мaгиcтpaт e иcĸaнo дa ĸoмeнтиpa дeйcтвия нa cъпpyгaтa cи пpeдcтaвлявaщият BCC ĸaзa, чe нe cи cпoмня тaĸъв cлyчaй. Πoпитaн дaли cлeд днec мнoзинcтвoтo в ĸoлeгиятa плaниpa няĸaĸви ĸoнĸpeтни дeйcтвия зa Πaнoв, той обясни, че нищо не са обсъждали. Той не коментира решението на председателя на ВКС да продължи да работи и да не излиза в отпуск.  Призивът на премиера Бойко Борисов  бе отправен към всички, които се разследват за имоти, купени на цени под средните за пазара. В списъка на проверяваните от прокуратурата и Националната агенция по приходите (НАП) влезе и Елисавета Панова. Собствениците на строителната фирма \"Артекс\" Пламен и Весела Мирянови са кумове на семейство Панови, а преди двамата да сключат брак, Елисавета  Панова е купила жилище  от тях, преди още сградата да има груб строеж. Не за пръв път ВСС обсъжда темата с имуществото на Лозан Панов Не за пръв път ВСС се занима с въпроси, свързани с имотното състояние на Лозан Панов, с негови изявления и публично изявени позиции от страна на съпругата му Елисавета Панова. Реакции срещу него имаше и заради разпоредената от Панов  проверка  в Апелативния спецсъд заради делото на бившия кмет на \"Младост\" Десислава Иванчева. Възражения от съдии предизвика неговата реч пред международна конференция в София. Призовка му прати  Комисията за отнемане на незаконно придобитото имущество (КПКОНПИ) , беше му наложена  глоба от Сметната палата , а паралелно с това започна  данъчна проверка от Националната агенция за приходите (НАП) .", "date": "2019.04.09", "title": "Лозан Панов пак отказа да отговаря пред съдебния съвет за интервю на съпругата му"}
{"url": "https://www.dnevnik.bg/bulgaria/2019/04/09/3417051_deloto_ivancheva_trugva_kum_prikljuchvane_sled/", "text": "Делото за подкуп срещу бившия кмет на район \"Младост\" Десислава Иванчева, заместничката й Биляна Петрова и Петко Дюлгеров, обвинен като посредник, претърпя днес сензационен момент от развитието си, след като последният се отказа от показанията, които е дал по време на разследването. Тогава той заявил, че Иванчева и Петрова са поискали и получили подкуп от предприемача Александър Ваклин. Нещо повече - подсъдимият заяви в съдебната зала, че И по-конкретно, че му е било обещано да бъде освободен, ако даде \"правилните\" показания. Заради променените твърдения на подсъдимия в съдебната зала бяха прочетени протоколите от разпитите му в досъдебното производство, съобщи сайтът Клуб Z. Така се разбра, че Дюлгеров е разпитван три пъти: най-напред на 18 април 2018 г. - ден след задържането на Иванчева и Петрова на кръстовището пред Спортната палата, след това на 25 април и още веднъж на 3 юли. На първия разпит той разказва - според протокола, как с него се свързал строителният бизнесмен Александър Ваклин и как той посредничил при предаването на подкупа, като отделил за себе си 14 хил. евро от получените от Ваклин 70 хил. евро, след което влезли и тримата в служебния автомобил на кмета и там той пуснал парите в плик, докато седял на задната седалка до Биляна Петрова, а на кормилото била Иванчева. На втория и третия разпит Дюлгеров само потвърждава думите си от първия. Днес пред съда той заяви, че е говорил под натиск от страна на служебния адвокат, който го подтиквал да дава \"правилни показания\". А също и от служители на антикорупционната комисия /КПКОНПИ/, които го разпитвали \"няколко часа\" без адвокат. Служителите на КПКОНПИ дори му казвали, че ако даде необходимите показания, можел да бъде освободен. Не се разбра дали наблюдаващият досъдебното производство прокурор е бил наясно с начина на водене на разследването и защо не е взел мерки за спазване на Наказателно-процесуалния кодекс. Ако прокуратурата разполага с видео- и аудиозапис на предаването на парите и ако от записа става ясно, че двете жени разбират, че той предава в плика пари, промяната на показанията на Дюлгеров няма да изиграе радикална роля, коментират юристи. Досега в хода на процеса не стана публично известно основното доказателство на прокуратурата - а именно записът на предаването на парите. Другото доказателство на обвинението - тефтерчето на Иванчева, в което тя си писала числа за сумите, които искала, според прокуратурата, вече е компрометирано от експертизата, която установи, че в страниците има и чужд почерк. Но не е нито неин, нито на Дюлгеров и не може да се установи на кого е. Преди Дюлгеров да са искали или получавали нещо от Ваклин или от ĸoготo и дa билo пo ĸaĸъвтo и дa e пoвoд или дa ca изнyдвaли няĸoгo в своя полза. Билянa Πeтpoва призна, че е имало забавяне на преписки, но заради големия им брой - на ден постъпвали над 100. Тя направи сравнение с факти, които изплуваха във връзка със сегашния aпapтaмeнтен скандал: че 7 години се забавила преписка на община \"Слатина\" за един таван, и че на този фон 10 мeceцa нe ca нeщo нeчyвaнo. Петрова явно имаше предвид забавената проверка по сигнал за терасата на апартамента на шефа на КПКОНПИ Пламен Георгиев. След обясненията на подсъдимите делото продължава със заключителните пледоарии на прокурора и защитата. Междувременно Иванчева обяви, че ще се кандидатира за н4езависим евродепутат. Инициативен комитет започна да събира подписи в нейна подкрепа още в сградата на специализирания съд. Иванчева обяви, че, ако не успее да стане евродепутат, ще участва и в местните избори наесен. Ако пък бъде избрана, в кметския вот щяла да се включи само Биляна Петрова. По-късно гражданско сдружение \"Зелен Младост\" и инициативен комитет - \"Непослушните\" призоваха за събиране на 2 500 подписа от граждани, за да може да участва Иванчева в изборите за Европейски парламент.", "date": "2019.04.09", "title": "Делото \"Иванчева\" е близо до приключване след сензационна промяна на показанията на Дюлгеров"}
{"url": "https://www.dnevnik.bg/zelen/2019/04/09/3416960_neno_dimov_predlaga_izkljuchvaneto_na_teritorii_ot/", "text": "Министърът на околната среда и водите Нено Димов представи пред журналисти основните предложения за промяна в Закона за биологичното разнообразие (ЗБР). Очаква се те да бъдат внесени за одобрение от Министерския съвет утре, след като през февруари вече мина  обществената консултация на проекта , която предизвика силен негативен отзвук. Негативни становища към множество точки от проекта бяха внесени както от научната общност (от  Националния природонаучен музей  и  Института по биоразнообразие  към БАН и от експертните звена към  Софийския, Пловдивския аграрен и Лесотехническия университети ), така и от неправителствените организации, работещи в сферата на биоразнообразието ( Асоциацията на парковете ,  Българското дружество за защита на птиците ,  WWF-България  и  други ). На представянето днес министър Димов заяви, че цитираните по-горе научни институти са били консултирани в седмиците след подаването на становищата си и са одобрили варианта на текста, който утре ще бъде представен за одобрение от Министерския съвет. Директорът на Националния природонаучен музей - София проф. Николай Спасов, директорът на Института по биологично разнообразие и екосистемни изследвания (ИБЕИ) доц. Анна Ганева, деканът на Факултета по горско стопанство на Лесотехническия университет доц. Мариус Димитров и деканът на Биологическия факултет на Софийския университет проф. Стоян Шишков заявиха днес за \"Дневник\", че не са оттегляли негативните си становища и не са виждали финален вариант на законопроекта без критикуваните проблемни текстове. Част от тях са консултирани единствено по точката за осигуряване на достъп до публични научни данни. Справката за получените становища и отговорите  към тях показва, че минимална част от предложенията от учени и граждани са възприети във финалния текст, който предстои да бъде публикуван. Екоминистерството е отстъпило от идеята да \"национализира\" научни данни, които не са заплатени от бюджета, но в основата си спорните текстове за същинските предложения за управлението на \"Натура 2000\" остават. Промените В представянето днес пред медии на проекта за промени в Закона за биологичното разнообразие (ЗБР) Нено Димов обяви няколко основни акцента. Екоминистерството представя проекта след получената подкрепа от \"широко обществено обсъждане\" по време на над 10 публични срещи със \"заинтересованите страни с отношение\" по темата. \"Говорим за местни власти, собственици на земи и браншови организации\", уточни Димов. \"Последната среща беше с научната общност\", допълни той. С промените екоминистерството предлага изисквания за разработване на териториалните планове за управление на \"Натура 2000\". Водеща роля за плановете на зоните от \"Натура 2000\" ще имат новосъздадени регионални комитети от местни власти, собственици на земи и браншови организации и организации със седалище в съответния район. Те ще бъдат под ръководството на регионалните инспекции на екоминистерството, които ще определят целите на зоните и режимите за опазването им по места. Плановете за управление ще са с акцент върху управленски мерки, а не върху забрани за човешко въздействие върху природата, защото \"центърът на политиките са хората\". \"Устойчивото управление се случва, когато са защитени максимален брой интереси. Не може да има устойчива защита само със забрани. Не може да затворим една трета от държавата. С тези промени позволяваме на местните общности да се грижат и за околната среда, и за икономическото развитие\", уточни Димов в отговор на журналистически въпрос. Министър Димов не даде отговор на въпрос на \"Дневник\" по какъв начин ще могат така съставените регионални комитети от бизнес организации да защитават биологичното разнообразие без експертиза в тази сфера, а повтори, че местните общности трябва да вземат тези решения. Според него \"всички възможни заинтересовани страни ще могат да бъдат представени на регионално ниво\", въпреки че природозащитните организации рядко са регистрирани във всички райони, които защитават, а научните звена почти без изключение имат седалища само в столицата. Според министъра е достатъчно научни експерти да участват в национален консултативен орган, който не разработва мерките за опазване, а \"задава националната посока на движение\". Към момента Нено Димов се консултира със селектирани от него учени в \" Съвет на министъра \", сред които има само един специалист по биологично разнообразие - доц. Анна Ганева от ИБЕИ. В националния орган, който ще се създаде с промените в Закона за биологичното разнообразие, ще има и изискване към неправителствените организации да участват само ако са \"национално представителни\". Според Димов ключова промяна е и въвеждането на \"вземане на мотивирани и обосновани решения за \"Натура 2000\" само въз основа на проверени за достоверността им първични данни\", което \"не е правено до момента\". Затова със законопроекта се формулират нови изисквания за предоставяне на достъп и верифициране на платените с публични средства научни данни за \"Натура 2000\". \"Досега първичните данни не са предоставяни на министерството,\" заяви Димов. Мнението на учените  В отговор на въпрос на \"Дневник\" министърът каза още, че проектът за изменение на ЗБР в последния си вариант е съгласуван с експертните научни институции и те са одобрили финалните текстове, което обаче бе оспорено от учените. Директорът на Института по биологично разнообразие и екосистемни изследвания към БАН доц. Анна Ганева обясни за \"Дневник\", че негативното становище на института не е оттеглено и тя не е запозната с редактиран вариант на законопроекта. Тя е участвала единствено в една среща в екоминистерството на \"Съвет на министъра\", където са били прецизирани текстове само по темата за научните данни за биоразнообразието, които са заплатени с публични средства. \"Съгласихме се с това, че трябва да има осигурен достъп до такива публични данни. Така или иначе и досега практиката е да даваме достъп на обществеността до платени с публични пари данни, а всички данни, които са получени по проекти на МОСВ или негови звена така или иначе са им били предадени заедно с всички резултати\", разясни доц. Ганева. Доц. Ганева настоя, че при определянето на границите на българските зони от \"Натура 2000\" в началото на членството на страната ни в Европейския съюз данни за биоразнообразието във всяка от зоните са били събирани и верифицирани от няколко института от академията на науките. Тези данни след това са предавани на екоминистерството, което официално представя националните зони от \"Натура 2000\" пред Европейската комисия. За доц. Ганева не е ясно какво има предвид министър Димов, когато твърди, че зоните се основават на първични научни данни, които не са верифицирани. \"Ако има пропуски в работата с данните, това е проблем при обработката им от министерството, което ги е получило от учените в коректен и верифициран вид\", смята доц. Ганева. Доц. Ганева не е сигурна какво означава твърдението на министър Димов, че част от териториите в \"Натура 2000\" не отговарят на научните критерии за наличие на защитени видове и местообитания и заради това той ще предложи да бъдат изключени от защитената европейска мрежа. \"Във всеки случай начинът за промяна на границите на съществуващите защитени зони е строго дефиниран от европейските директиви,\" допълва директорът на Института по биоразнообразие. \"Промяна на територията на \"Натура 2000\" може да се случи само въз основа на нови научни данни. Фактът, че едно местообитание е увредено от обявяването на зоната досега, не може да бъде основание да бъде вдигната защитата от конкретната зона\", категорична е доц. Ганева. Какво следва Предстои да бъде оповестен финалният текст, който се очаква утре министър Димов да предложи на заседание на Министерския съвет. Ако правителството внесе за разглеждане в парламента предлаганите изменения в ЗБР, се очаква нова силна вълна на негативни реакции. От коалиция \"За да остане природа в България\" вече  коментираха във Фейсбук , че ако ключовите проблеми не са коригирани, обмислят протести. \"Това законодателно предложение ще ограничи диалога ни и той ще се провежда основно на Орлов мост\", гласи съобщението на природозащитните организации.", "date": "2019.04.09", "title": "Нено Димов предлага изключването на територии от \"Натура 2000\""}
{"url": "https://www.dnevnik.bg/sport/2019/04/09/3417066_holandiia_shte_vleze_vuv_formula_1_prez_2020_g_s/", "text": "Холандия ще се завърне като домакин на състезание от Формула 1 през 2020 г. Според известния холандския моторспорт журналист Андре Венема вече е постигната договорка между собствениците на  Формула 1  и пистата \"Зандворт\". Срокът ще бъде 5 години. Това ще бъде втората нова писта в календара за сезон 2020, след като Виетнам вече беше потвърден като домакин на кръг от шампионата. Още от миналия юли се обсъжда идеята за влизане на Холандия във Формула 1. През миналото лято вече покойният рейс директор на Формула 1 Чарли Уайтинг посети трасето \"Асен\", за да провери готовността му за домакин на надпреварата. В крайна сметка холандското правителство обяви, че не може да отдели средства, и така  вариантът пропадна . В крайна сметка \"Зандворт\", която е единствената писта в Холандия, приемала досега състезания от Формула 1, има такава готовност. До момента в историята на Формула 1 има 34 състезания за Гран при на Холандия. Последният старт е през 1985 г., когато Ники Лауда печели с \"Макларън ТАГ\" пред съотборника си Ален Прост. Собствениците на спорта \"Либърти медия\" отдавна имат желание да използват  ефекта от Макс Верстапен , който бързо се превърна в една от звездите на съвременната Формула 1. Над 20 хиляди фенове пътуват от Холандия за стартовете в Австрия и Белгия, за да подкрепят Верстапен. През миналото лято на пистата в \"Зандворт\" се проведе фестивал на скоростта, в който се включи и Верстапен. Тогава имаше над 110 хиляди зрители.", "date": "2019.04.09", "title": "Холандия ще влезе във Формула 1 през 2020 г. с договор за пет сезона"}
{"url": "https://www.dnevnik.bg/evropa/2019/04/09/3417086_v_es_shte_ima_edinna_sistema_s_danni_za_osujdanite/", "text": "Европейският съюз въвежда нови правила за подобряване на начина, по който държавите членки обменят информация за присъди на граждани на трети държави. Реформираната Европейска информационна система за съдимост (ECRIS) вече ще включва централизирана база данни с информация за присъди на граждани на трети държави и лица без гражданство (т.нар. ECRIS-TCN), се посочва в съобщение на Съвета на ЕС, който официално прие пакета за ECRIS. Това бележи края на законодателния процес. Базата данни ще бъде достъпна онлайн и органите ще могат лесно да търсят чрез механизъм на принципа наличие/липса на съвпадение – при съвпадение ще се посочват държавите членки, от които може да бъде получена пълна информация от регистрите за съдимост за дадено лице, предаде пресслужбата на Еврокомисията. Системата ще съдържа само данни за самоличност, включително пръстови отпечатъци и портретни снимки, когато има такива. Тя ще се управлява от eu-LISA – агенцията на ЕС, която отговаря за управлението на широкомащабните информационни системи. Освен при наказателни производства системата може да се използва и за други позволени цели, например при проверка на лица, които ще работят с деца, или при издаване на разрешителни, например за огнестрелно оръжие. Тъй като новите правила вече са приети от Европейския парламент, те ще влязат в сила във всички държави от ЕС след публикуването им в Официалния вестник през следващите седмици.", "date": "2019.04.09", "title": "В ЕС ще има единна система с данни за осъжданите граждани на трети държави"}
{"url": "https://www.dnevnik.bg/bulgaria/2019/04/09/3417090_cacarov_poiska_otstraniavane_na_prokuror_ot_blagoevgrad/", "text": "Главният прокурор Сотир Цацаров поиска временното отстраняване от длъжност на Райна Бачева от Районната прокуратура в Благоевград. Причина за искането е обвинението, което ѝ е повдигнато – за осуетяване на разследване срещу неин познат. Искането вероятно ще бъде разгледано утре на заседание на прокурорската колегия на Висшия съдебен съвет (ВСС). Бачева е обвинена за осуетяване на наказателно преследване спрямо лице, причинило средна телесна повреда по непредпазливост при катастрофа, съобщиха от държавното обвинение. Тя вече има две дисциплинарни наказания за други случаи, а това е третият. В първия Бачева  опитала да принуди пътен полицай  да отмени фиш, издаден на сина ѝ, за което бе дисциплинарно наказана с намаляване на заплатата с 10% за шест месеца. Беше й наложено и друго дисциплинарно наказание – намаляване на трудовото възнаграждение с 20% за 1 година. Причината бе, че  притискала служители  на охранителна фирма да назначат на работа неин познат, а когато се скарали, последвал нов натиск, този път за уволнението на познатия ѝ. За третия случай, за който Цацаров поиска временното й отстраняване от длъжност, не е започвало дисциплинарно производство, но има обвинение. Случаят е от 25 юни 2015 г., припомнят от прокуратурата. Около 17 ч. на пешеходна пътека на кръстовището на улиците \"Владо Черноземски\", \"Иван Михайлов\" и \"Сан Стефано\" в Благоевград Владислав Г. Е. ударил с колата си пешеходец и му причинил средна телесна повреда. По това време Бачева била дежурен прокурор. Тя била уведомена за произшествието от разследващия полицай. Вместо да разпореди незабавното започване на процесуални следствени действия, прокурорката казала на полицая да уведоми КАТ и да се наложи глоба на шофьора Владислав. По време на разследването се разбрало, че Бачева вече е била информирана за инцидента от свой близък, който бил приятел с шофьора Владислав. По случая Софийската градска прокуратура започнала разследване срещу Райна Бачева и на 4 април 2019 г. ѝ е било повдигнато обвинение за осуетяване на наказателното преследване срещу Владислав с цел да го избави от наказание.", "date": "2019.04.09", "title": "Цацаров поиска отстраняване на прокурор от Благоевград"}
{"url": "https://www.dnevnik.bg/sport/2019/04/09/3417108_kapitanut_na_levski_e_nakazan_za_macha_s_ludogorec/", "text": "\"Левски\" ще бъде без капитана си Живко Миланов за мача с \"Лудогорец\". Защитникът е наказан заради нанесена обида по време на  гостуването на \"Черно море\" (1:0) , като е глобен и с 1000 лева. Освен това Миланов е глобен с 3000 лева за \"неприличен жест без форма на дискриминация\". Наказани от \"Левски\" за по една среща са още Нуно Реиш и Луи Нганиони. В следващия кръг сините приемат \"Лудогорец\" в неделя от 19.00 часа. Шампионите са начело, като водят с три точки пред ЦСКА и с шест пред \"Левски\". Преди ден  БФС призова клубовете за уважение и здравословна конкуренция  в \"един от най-интригуващите и атрактивни сезони в последните години\". \"Противно на налаганото в общественото пространство мнение Българският футболен съюз и компетентните комисии към него не разглеждат налагането на финансови и дисциплинарни санкции като приятна активност, точно обратното – категорични сме, че прогресът на футбола у нас е правопропорционален на по-малкия брой спорни казуси\", заявиха от ръководството на БФС.", "date": "2019.04.09", "title": "Капитанът на \"Левски\" е наказан за мача с \"Лудогорец\" заради обида"}
{"url": "https://www.dnevnik.bg/razvlechenie/2019/04/09/3417099_zvezdi_ot_montryo_i_glastunburi_shte_sviriat_na/", "text": "Деветото издание на големия джаз фестивал A to JazZ ще се проведе на 5, 6 и 7 юли на поляните в Южен парк 2, а сред хедлайнерите са имена като младия лондонски мултиинструменталист Джейкъб Колиър, тромпетистът Крисчън Скот, който ще свири пред българската публика малко след участието си на  престижния фестивал в Монтрьо , както и фънк и джаз формацията от Далас Ghost-Note, съобщиха организаторите. Една от големите надежди на световната джаз сцена ще е сред първите изненади за публиката в София. Едва на 36 години номинираният за \"Грами\" виртуозен тромпетист, композитор и продуцент Крисчън Скот, известен още като Christian Scott aTunde Adjuah, е определян като феномен в съвременната музика, а Jazz Times го нарича \"богът на новия стил в джаза\". Той ще демонстрира умението си да преминава границите на музикалните форми и културните традиции със своя неподражаем творчески подход. Музикантът от емблематичния Ню Орлиънс умело смесва стиловете и в най-новия си албум Ancestral Recall, който той ще представи и пред българската публика.  Лондонският певец, мултиинструменталист и продуцент Джйкъб Колиър може и да е само на 24 години, но вече е определян като музикално \"дете чудо\". Първо се превръща в сензация в интернет със серия от свои музикални видеа, с които успява да грабне вниманието и покровителството на самия Куинси Джоунс. През 2016 г. излиза албумът му In My Room, с който печели две награди \"Грами\", а през годините работи още с Хърби Хенкок и Ханс Цимър. В София той ще пристигне с новосформирания си квартет, с който ще представят и новия му албум Djesse като част от световното му турне. Ще има радост и за феновете на по-фънки и хип-хоп звученето в джаза с помощта на тексаската формация Ghost-Note. Зад бандата стоят музиканти, свирили в съставите на изпълнители като Принс, Снуп Дог, Ерика Баду, Маркъс Милър, Кендрик Ламар, \"Тото\", водени от перкусионистите Робърт Сирайт и Нейт Уерт, които смесват заедно на сцената афробийт, хип-хоп, психеделия и фолклорни елементи от различни точки на света.  В програмата на фестивала има и още имена и изпълнители от света и у нас. Сред тях са селектираният от \"Гластънбъри\" квартет Ritmos Negros с музиканти от Перу, Испания, България, както и джаз проектът на Теодосий Спасов VЯRA, българо-холандското Bodurov Trio и формацията Koka Mass Jazz. Дебютните си авторски албуми на сцената ще представят още басистът Димитър Карамфилов и Прея. Българо-френският квартет MEY feat. JCat ще изпълни последния си запис Love & Receive.  В програмата на A to JazZ са предвидени и други съпътстващи събития наред с традиционните джем сешъни, детска образователна програма, арт базар и коктейли. Фестивалът е с вход свободен, а повече информация за програмата се обявява в профилите му във Фейсбук и Инстаграм, както и на  официалния му сайт . ", "date": "2019.04.09", "title": "Малко след Монтрьо тромпетистът Крисчън Скот ще свири на A to JazZ в София"}
{"url": "https://www.dnevnik.bg/politika/2019/04/09/3417123_spored_ninova_novite_pravila_za_shef_na/", "text": "Лидерът на БСП Корнелия Нинова смята, че  предложението на управляващите председателят на антикорупционната комисия да не е задължително юрист се прави за специален човек . Тя обаче не обяви за кого става въпрос. Според БСП е нужен нов антикорупционен закон, според който ръководството на комисията да се назначава от президента, който и да е той. Социалистите искат президентската институция също да има контролни функции. В отговор на думите на премиера Бойко Борисов, че  предложеното на понеделнишкото заседание на Консултативния съвет за национална сигурност (КСНС) становище е било предизборен подарък за БСП , Нинова обяви, цитирана от \"Фокус\": \"Премиерът си измисля внушения, когато премиерът няма аргументи по сериозната тема за размерите на корупцията, обхванала всички нива на управлението на страната.\" Днес \"БСП за България\" се регистрира в Централната избирателна комисия (ЦИК) за участие в европейските избори. ", "date": "2019.04.09", "title": "Според Нинова новите правила за шеф на антикорупционната комисия се правят за специален човек"}
{"url": "https://www.dnevnik.bg/politika/2019/04/09/3417260_v_livan_radev_obiavi_che_pri_stabilna_sreda_siriiskite/", "text": "Президентите на България и Ливан Румен Радев и Мишел Аун обсъдиха миграционната криза в Бейрут днес, където българският държавен глава е на официално посещение. Двамата бяха единодушни, че миграционната криза е въпрос на сигурността не само за страните от региона, но и за Европа, съобщиха от \"Дондуков\" 2. \"България ще продължи да бъде част от усилията в ЕС за оказване на съответната финансова помощ и подкрепа на Ливан и разбира какво предизвикателство за социалните системи в страната са огромният брой мигранти. Европа трябва да се ангажира по-активно с проблемите не само на страните, от които идват мигранти, но и на транзитните държави. Финансовата подкрепа е много важна, но тя не е достатъчна, ЕС трябва да се ангажира повече с гарантиране на сигурността и стабилността в региона, за да могат инвестициите в икономика, образование и здравеопазване да са максимално ефективни\", заяви Румен Радев. Той посочи, че сирийските бежанци трябва да се върнат по домовете си, но трябва да се гарантира стабилна среда за този процес. България и Ливан имат добро сътрудничество в сферата на сигурността и ще продължат обмена на информация и партньорството в борбата с тероризма, радикализма, нелегалната миграция, подчерта Румен Радев. Предстои да се работи за по-голяма транспортна свързаност, тъй като има необходимост от откриване на директна въздушна авиолиния между България и Ливан като най-ефективна мярка за насърчаване на туризма, икономическия и културния обмен. По-късно президентът Румен Радев откри Ливанско-българския бизнес форум, в който участват представители на 30 български компании в сферата на информационните технологии, иновациите, отбранителната индустрия, енергетиката и производството на храни.", "date": "2019.04.09", "title": "В Ливан Радев обяви, че при стабилна среда сирийските бежанци трябва да се върнат по домовете си"}
{"url": "https://www.dnevnik.bg/bulgaria/2019/04/09/3417252_nacionalniiat_prirodonauchen_muzei_stana_na_130_godini/", "text": "В Националния природонаучен музей към Българската академия на науките могат да бъдат видени над 15 хил. видове препарирани пеперуди, които са събирани от 94 държави. В института се намират и най-големите колекции от безгръбначни животни в България. Сред тях е и каролинският папагал, какъвто има само в София. Музеят е основан през 1889 г., когато княз Фердинанд представя колекциите си от препарирани птици, бозайници и пеперуди. Освен държавник, който е оставил следа в българската история, княз Фердинанд е прочут и с интереса му към различни видове препарирани животни. В началото музеят се е наричал Княжески естествено-исторически. Тези и други подобни факти бяха припомнени днес на тържествено събрание в БАН по повод 130-годишнината от създаването на музея. Директорът проф. Николай Спасов разказа за историята и постиженията на института. Той акцентира върху експедициите на неговия екип през последните 5 години. В една от тях професорът заедно с палеонтолози откриват останки от кости и динозаври край Чирпан. Николай Спасов говори и за приноса на вече покойния алпинист Боян Петров. По време на експедициите той е открил множество планински животни и растения, които стават експонати в музея. Днес природонаучният музей е най-богатият на Балканския полуостров със своите почти милион и половина образци от световното природно наследство. В България институтът е единствен по рода си изследователски център в областта на биоспелеологията (изследване на пещерните организми) и проучване на прилепната фауна. Учените от музея са и създатели на научни направления в България като ентомология (наука за насекомите), аранеология (наука за паяците) и палеонтология. Със световно значение са и изследванията на зоолозите и ботаниците от музея.", "date": "2019.04.09", "title": "Националният природонаучен музей стана на 130 години"}
{"url": "https://www.dnevnik.bg/sport/2019/04/09/3417230_snimka_na_denia_sport_ili_muchenie/", "text": "Тренировките за здраве понякога могат да изглеждат странно и необичайно, а дори и плашещо. Сун Жунчун, на 57 г., тренира в спортен комплекс в Шънян, провинция Ляонин", "date": "2019.04.09", "title": "Снимка на деня: Спорт или мъчение"}
{"url": "https://www.dnevnik.bg/sviat/2019/04/09/3417162_video_robot_shte_pomaga_na_putnicite_na_frankfurtskoto/", "text": "Роботизирана глава ще използва изкуствен интелект, за да предоставя информация на пътниците на летището във Франкфурт през шестседмичен изпитателен период, съобщи Си Ен Би Си.  Асистентът, наречен ФРАни, ще може да дава информация по въпроси като изходите за заминаващите полети, достъпа до безжичен интернет и разположението на ресторантите. Той може да общува с хората на английски, немски и още седем езика.  Проектът е резултат от сътрудничество между летищния оператор \"Фрапорт\" (Fraport) и \"Де Бе систел\" (DB Systel), доставчик на информационни услуги за германската жп компания \"Дойче бан\" (Deutsche Bahn). Технологията на ФРАни е базирана на изкуствен интелект и \"гласов потребителски интерфейс, базиран на облачни услуги\".  ФРАни използва данни от информационната система на летището и може да разбира и да отговаря на въпроси, зададени от пътници за летищните съоръжения, както и да дава туристическа информация. Освен на летището във Франкфурт технологията ще бъде изпробвана на централната гара на Берлин през юни тази година. /БТА", "date": "2019.04.09", "title": "Видео: Робот ще помага на пътниците на франкфуртското летище"}
{"url": "https://www.dnevnik.bg/bulgaria/2019/04/09/3416900_propagandata_predi_evroizborite_shte_minava_prez/", "text": "Пропагандата в социалните мрежи преди евроизборите ще засяга битови теми, практични неща от живота и темата за децата. Това мнение изрази докторът по журналистика Ралица Ковачева по време на конференция на тема \"Заплахата от външна намеса за изборите за Европейски парламент 2019\". Събитието бе организирано от Европейския съвет за външна политика, съвместно с Представителството на Европейската комисия в България и Бюрото на Европейския парламент в България. Руската пропаганда  е много креативна, измисля добри сюжети и медийни истории, облича ги в подходяща форма, прави ги атрактивни, но и използва реално съществуващи страхове, недоволства, критики към нашия демократичен процес, посочи Ковачева, която е преподавател във ФЖМК. Тя цитира изследване, направено от нея и  проф. Мария Нейкова , според което България се рекламира със своето добро отношение към ЕС, но изказванията на политиците, анализирани по същество, сочат друго. Ние сме \"за\" членството в ЕС, но \"ние сме второ качество\", \"поставят ни в периферията\", \"нямаме глас\", \"България трябва да е член на ЕС, но да има суверенна енергийна/външна политика\" - такива изказвания даде Ковачева за пример. Темата за децата В свое  предишно изказване по темата  тя даде пример с популярния във \"Фейсбук\" колаж на лидерите на ЕС, които нямат биологични деца, който изпраща посланието, че те водят Европа към гибел. \"В случая има верни факти, използвани по изключително перверзен начин, за да се постигне морално внушение, а не за да се докаже фактологична теза\", каза Ковачева тогава и посочи, че огромна част от  антиевропейската пропаганда  минава през темата за децата, защото тя цели емоционален отклик. Когато човек чете политическа информация, той е наясно, че следва някой да се опита да го обработи в една или друга посока. За сметка на това много ефективна е пропагандата, когато минава през теми, с които всеки се идентифицира, като децата, смята Ковачева. Изборите идват и си отиват \"Въпросът за борбата с дезинформацията трябва да стои високо в дневния ред, защото изборите идват и си отиват, а проблемът стои\", коментира  проф. Нели Огнянова . \"Дезинформацията и това, че тя е възможна, е само симптоматика. Това, от което имаме нужда, е здравна медийна и демократична екосистема\". Законодателните мерки в ЕС може да се търсят на две равнища – едното е обичайната  борба с дезинформацията ; но има едно второ равнище – тази дезинформация, която е насочена не просто към отделни лица и институции, а към омаловажаване и подриване на европейските ценности, демокрацията и нейните основи, изборния процес, посочи тя. \"Много ясно трябва да кажем, че тук противодействието е част от системата за сигурност на обединена Европа и тук България трябва да бъде много активна\". Проф. Огнянова припомни, че Европейският парламент вече е посочил  Кремъл като източник на заплаха  в тази плоскост. \"България реагира по-плахо, но има държави в ЕС, които реагират, що се отнася до медии, доста категорично. Такива са прибалтийските държави, Латвия, Литва\", каза тя.", "date": "2019.04.09", "title": "Пропагандата преди евроизборите ще минава през темата за децата, предупреди експерт"}
{"url": "https://www.dnevnik.bg/evropa/2019/04/09/3416825_ne_chak_tolkova_belisimo_italianskata_ikonomika_opasno/", "text": "Въпреки слънчевия оптимизъм на премиера Джузепе Конте за третата по големина икономика в еврозоната, ситуацията не изглежда добре. Задава се \"изключително напрегнат момент\" за бюджета на популистката коалиция, която управлява страната. Само преди около два месеца Джузепе Конте каза, че 2019 година се оформя като \"белисима\" т.е. \"много хубава\" за страната му. Сега този оптимизъм изглежда доста не на място. Италия е единствената страна от ЕС и Г-7  в рецесия , а популисткото й правителство като че ли влошава допълнително нещата - поне според Международния валутен фонд (МВФ) и Организацията за икономическо сътрудничество и развитие (ОИСР). Малко съм притеснен, че италианската икономика продължава да се влошава, каза председателят на Европейската комисия Жан-Клод Юнкер на 3 март при посещение в Рим и призова за допълнителни усилия от италианските власти. През изминалите шест месеца перспективите за растеж на италианската икономика се свиха до нула или още по-зле. Миналата седмица ОИСР потвърди очакванията си за свиване от 0.2% през 2019 година, последвано от скромно нарастване с 0.5 на сто през 2020 година. Влошената икономическа перспектива е последица от световното икономическо забавяне, но икономистите го обясняват и с на управляващата в Рим популистка коалиция, включваща крайнодясната \"Лига\" и антисистемното Движение \"Пет звезди\". Те въведоха скъпа пенсионна и социална реформа, финансирана с по-голям дефицит, предизвикал сблъсък с Европейската комисия, който  вече е преодолян . Това засили и притесненията на пазарите за изключително високия държавен дълг на Италия. Реформите все още не са направени, а лихвите по държавните облигации на Италия вече скочиха. В същото време МВФ и ОИСР предупредиха, че по-ранното пенсиониране и даването на пари на бедни и безработни чрез т.нар. граждански доход няма да повиши особено производителността. Италия трябва да отмени промените в разпоредбите за ранното пенсиониране, въведени през 2019 година и да понижи и съкрати  гражданския доход , посочи миналата седмица ОИСР, препоръчвайки и бързо подобрение на бюджетната дисциплина. което е над два пъти повече от ограничението за страните от еврозоната. Италия обаче е и страна, която преживява години на стагнация и повишаване на бедността, а държавните социални програми са отговорът на тази ситуация. \"Знаете ли какво значат всички тези критики? Че вървим в правилната посока\", каза в отговор на ОИСР лидерът на Движение \"Пет звезди\" Луиджи Ди Майо, който е и вицепремиер и министър на икономическото развитие, труда и социалната политика. \"Вярва ли някой седящ на бюро хиляди километри далеч оттук, че Италия има нужда от мерки за икономии, за да се рестартира? Е, да ги прилагат в своите страни (...) Не се месете, благодаря. Знаем какво правим\", заяви той. Официалната линия на правителството е, че по-високите бюджетни разходи ще повишат търсенето, давайки отпор на рецесията. Правителството работи и върху т.нар. декрет на растежа и мерки за подпомагане на затруднените сектори на строителството и държавните инфраструктурни проекти. Рискът обаче е, че такива стъпки са Декретът за растежа например се очаква да се състои от ограничени данъчни облекчения наред с някои нетрадиционни мерки като амнистия за пътни глоби. \"Искате да рестартирате икономика на стойност 1.8 трилиона евро с тези мерки? Напълно ясно е, че има правителство, което и представа си няма как да рестартира икономиката\", каза инвестиционният мениджър и бивш представител на МВФ Фабио Скачавилани пред държавното радио RAI. Правителствените усилия са спъвани и от  жестоката вътрешна борба  между Движение \"Пет звезди\" и \"Лигата\", която се разпалва още повече преди изборите за Европейски парламент през май, а също така и от враждебността на двете партии към министъра на икономиката Джовани Триа. Той е независим и се опитва да окаже умерено влияние върху политиката. На този фон правителството се сблъсква с огромно предизвикателство в подготовката на бюджета за следващата година, тъй като ще трябва да покрие появила се заради социалните реформи тази година, освен ако пък управляващите в Рим не искат да повторят сблъсъка си с Брюксел. Според Волфанго Пиколи от Teneo Intelligence \"вече говорим за необходимостта да съберем 40 милиарда евро (45 милиарда долара), за да изпълним целевия бюджетен дефицит\", определен от ЕС, за 2020 година плюс обещанието на правителството да не вдига данък добавена стойност. Очаква се на 9 април правителството да признае нулевия растеж на Италия, по-високия дълг и дефицит и да определи предварителни бюджетни цели за 2020 година в своя т. нар. Икономически и финансов документ. Според Лоренцо Кодоньо, бивш главен икономист в италианското министерство на икономиката и основател на LC Macro Advisors, за бюджетните мерки на Италия настъпва \"изключително напрегнат момент\", но преди септември няма да започне сериозна работа по бюджета за догодина. /БТА", "date": "2019.04.09", "title": "Не чак толкова \"белисимо\": италианската икономика опасно се влошава"}
{"url": "https://www.dnevnik.bg/sport/2019/04/09/3417248_kak_platen_obiad_ot_futbolist_dovede_do_obvineniia_v/", "text": "Футболистът на \"Интер\" Антонио Кандрева направи благородна постъпка, която разпали политически скандал в Италия. До напрежение се стигна, след като националът плати таксата за обяд в начално училище на момиче от семейство на марокански имигранти в град Минербе, съобщи Би Би Си. Според информацията момичето е получавало за хранене бисквити и риба тон, вместо паста и десерт, които са били предлагани на другите деца с платени такси за обяд. Кандрева се е свързал с кмета на Минербе Андреа Джирарди, за да го уведоми, че ще поеме разноските за храна на момичето. От своя страна, Джирарди казва, че оскъдният обяд е бил жест спрямо \"коректните семейства, които плащат таксата редовно\". Думите му предизвикаха остра реакция от лявоцентристката Демократична партия (DP), която обвини кмета на Минербе в дискриминация. В интернет мнозина изтъкнаха, че много деца от бедни имигрантски семейства срещат лошо отношение в училищата. \"В това училище помагаме на 30 семейства, които имат проблеми. Сблъскваме се с десетки неплатежоспособни родители и не можем да покрием разходите. Решихме, че така може да се справим. Не искахме да стигнем до точка, в която рискуваме да осигурим храна на семействата, които плащат редовно\", допълва Джирарди.", "date": "2019.04.09", "title": "Как платен обяд от футболист доведе до обвинения в дискриминация в Италия"}
{"url": "https://www.dnevnik.bg/sport/2019/04/09/3416974_treilurut_na_film_nosesht_spomena_za_poslednoto/", "text": "Трейлърът на новия филм на Марио Виелмо беше представен в  авторитетния \"Гадзета дело спорт\" . Филмът включва вълнуващи кадри от експедицията до Шиша Пангма (8027 м) отпреди една година, когато италианският алпинист заедно със Себастиано Валентини беше свидетел на  изчезването на Боян Петров . Тогава българинът направи опит за самостоятелно изкачване на върха, но изчезна. Издирването му от многоброен екип приключи без успех. В действията се включи и хеликоптер, стигнал за случая в Тибет от Непал след поискана от българското правителство подкрепа от китайските власти. Засега филмът не може да бъде гледан в България.", "date": "2019.04.09", "title": "Трейлърът на филм, носещ спомена за последното изкачване на Боян Петров (видео)"}
{"url": "https://www.dnevnik.bg/politika/2019/04/09/3417262_vmro_se_registrira_za_evropeiskite_izbori/", "text": "ВМРО се регистрира в Централната избирателна комисия (ЦИК) за участие в европейските избори, съобщи БНТ. Партията ще участва самостоятелно на предстоящите избори, след като не успя да постигне съгласие с останалите формации от \"Обединените патриоти\". Водач на листата на партията ще е настоящият й евродепутат Ангел Джамбазки. \"Нашата цел е да покажем, че ВМРО може да бъде една от основните политически сили в България, последните данни на социологическите агенции го показват. ВМРО се бори минимум за двама представители в Европарламента, ние сме готови да влезем в битката подготвени\", каза Юлиан Ангелов. Евролистата на ВМРО няма да бъде изцяло партийна. Ще бъдат поканени и хора, които са от гражданската квота. От партията казаха, че до последно са търсили единство с другите две формации в \"Обединените патриоти\". \"Сега тръгваме самостоятелно с друга амбиция - да обединим патриотично мислещите хора, след като не можахме да обединим патриотичните партии\", коментира Искрен Веселинов. В подкрепа на регистрацията за евроизборите, ВМРО внесе в ЦИК над 6 хиляди подписа, събрани с помощта на доброволци.", "date": "2019.04.09", "title": "ВМРО се регистрира за европейските избори"}
{"url": "https://www.dnevnik.bg/sport/2019/04/09/3417265_kupata_na_kralia_se_promenia_s_ideia_za_vrushtane_na/", "text": "Испанската футболна федерация (RFEF) ще промени формата в Купата на краля, за да върне интригата в турнира. След като в последните четири години \"Барселона\" печели отличието и се доближава до пети пореден успех, от федерацията искат да променят начина на провеждане на надпреварата. Това ще стане, като двубоите до полуфиналите се провеждат само в един мач. Досега Купата на краля се играе в две срещи, което дава по-малки шансове на отборите от по-долни дивизии. Единствено полуфиналите ще са на разменено гостуване, подобно на Купата на Англия. В жребия предимство ще се дава на тимовете от по-ниската дивизия, които ще са домакини. Това е обсъдено от Борда на директорите на RFEF, като остава промените да бъдат официализирани на Генералната асамблея. Това съобщи президентът Луис Рубиалес. Промени ще претърпи и Суперкупата на Испания. Предвижва се да се въведе финална четворка, като се направи турнир, който да се играе извън Испания. Трофеят вече няма да се разпределя преди началото на сезона, а ще се играе през януари. Първите два тима в класирането на Ла Лига ще имат гарантирано място, както и носителят на Купата на краля. В случай, че носителят на Купата е сред първите два в таблицата, то за Суперкупата на Испания ще се класира финалистът. Последният във финалната четворка ще бъде полуфиналистът от Купата на краля, който има повече титли. Така през тази година за финалната четворка би се класирал \"Реал\" (Мадрид) пред \"Бетис\".", "date": "2019.04.09", "title": "Купата на краля се променя с идея за връщане на интригата"}
{"url": "https://www.dnevnik.bg/sport/2019/04/09/3416985_alen_prost_formula_1_se_nujdae_ot_izobretatelnost_i/", "text": "Четирикратният световен шампион във Формула 1 Ален Прост иска да вижда повече зрелище и интрига в шампионата. Французинът, който в кариерата си е въвлечен в някои от най-вълнуващите битки с Ники Лауда, Нелсон Пике и Аертон Сена, си припомни за годините, в които се бореше за световната титла. В навечерието на състезанието за Гран при на Китай, което ще е №1000 в историята на Формула 1, беше подновена дискусията от какво се нуждае спортът. Съвременните V6 хибридни турбодвигатели са обект на критика, независимо че са изключително ефективни и мощни. Основното обвинение към тях е липсата на шум в сравнение с предшествениците им V8 и V10. \"В момента Формула 1 е в период, в който има невероятни технологии. Освен това зрителите и всички въвлечени получават повече данни от всякога. Според мен това е много хубаво, особено за производителите, които правят невероятно ефективни двигатели\", каза френската легенда, който е и съветник в тима на \"Рено\". Според Прост обаче Формула 1 се нуждае от промени, за да може спортът да бъде по-непредсказуем, както през 80-те години на ХХ век. \"Нуждаем се от малко повече изобретателност и не толкова много технологии. Това ще повиши изненадите, различните стратегии и избор на отборите\", каза още Прост. \"Формула 1 трябва отново да върне човешкия фактор в спорта – тогава, когато бяха много важни пилотският фактор и работата на инженерите.\"", "date": "2019.04.09", "title": "Ален Прост: Формула 1 се нуждае от изобретателност и по-малко технология"}
{"url": "https://www.dnevnik.bg/sport/2019/04/09/3417270_bulgariia_specheli_purva_evropeiska_titla_v_shtangite/", "text": "Божидар Андреев спечели златен медал от европейското първенство по вдигане на тежести в Батуми, Грузия. Българският състезател взе титлата в категория до 73 килограма с двубой от 345 килограма. Той записа и нов европейски рекорд в изтласкването (192 кг). В първото движение изхвърляне Андреев остана на трета позиция със 153 килограма. Във второто движение българинът не остави шансове на съперниците си и грабна титлата още с втория си опит, а с третия, вече като шампион, записа рекорд. Това е първа титла за България от европейско първенство от 2014 г. Тогава Иван Марков триумфира в категория до 85 кг.", "date": "2019.04.09", "title": "България спечели първа европейска титла в щангите от 2014 г. (видео)"}
{"url": "https://www.dnevnik.bg/photos/2019/04/09/3416864_fotogaleriia_svetovnite_snimki_na_denia_-_9_april_2019/", "text": "Летище София.", "date": "2019.04.09", "title": "Фотогалерия: Световните снимки на деня - 9 април 2019 г."}
{"url": "https://www.dnevnik.bg/sviat/2019/04/09/3417276_kmetut_na_nju_iork_naredi_zaduljitelna_vaksinaciia_za/", "text": "Кметът на Ню Йорк Бил Де Блазио нареди днес неваксинираните жители в квартала Уилямсбърг на Бруклин задължително да се ваксинират срещу морбили, съобщи БТА, като цитира световните агенции. Де Блазио обяви  извънредна здравна ситуация  в четири зони на Уилямсбърг. \"Близо 300 души се заразиха с инфекциозното заболяване, което може да има фатален изход\", каза Де Блазио на пресконференция, която даде в Уилямсбърг, информира \"Ройтерс\". Той припомни, че преди две години в града са били регистрирани само два случая на зараза с морбили. \"Много важно е хората да разберат, че ваксината срещу морбили действа - тя е сигурна, ефикасна и изпитана във времето\", каза кметът. Той предупреди да не се правят \"морбили-партита\", на които родителите излагат децата си на инфекцията от морбили, за да им създадат имунитет, посочва ДПА.  Съгласно разпореждането на кмета всички, които са изложени на риск от зараза, трябва да бъдат ваксинирани. В противен случай ще им се налага глоба от 1000 долара. Най-много случаи на зараза с морбили бяха регистрирани в голямата общност на ортодоксалните евреи в Уилямсбърг.", "date": "2019.04.09", "title": "Кметът на Ню Йорк нареди задължителна ваксинация за морбили"}
{"url": "https://www.dnevnik.bg/evropa/2019/04/09/3417277_britanskite_deputati_odobriha_mei_da_poiska_uduljavane/", "text": "Британските депутати одобриха днес  плана на министър-председателя Тереза Мей  да поиска удължаване на излизането на Великобритания от Европейския съюз до 30 юни, съобщи БТА, като цитира \"Ройтерс\". Това стана, докато тя се опитва да постигне компромис с опозиционната Лейбъристка партия да прокара в парламента предложеното от нея споразумение с ЕС за Брекзит. Депутатите гласуваха с 420 гласа и 110 против предложението на правителството. То беше принудено да поиска това гласуване, след като парламентът прие закон вчера, с който си даде правомощие да контролира и променя плана на Мей да поиска удължаване на преговорния период за срока на Брекзит за втори път. Преговорите с лейбъристката опозиция за излизане от безизходицата с Брекзит ще продължат след утрешната европейска среща на върха за Брекзит, съобщи правителството, с което излъчи сигнал, че засега няма резултат от преговорите, съобщи \"Франс прес\". Правителството нарече преговорите конструктивни и подчерта в комюнике, че \"двете страни са се разбрали да се срещнат отново в четвъртък, след срещата\", посветена на Брекзит.", "date": "2019.04.09", "title": "Британските депутати одобриха Мей да поиска удължаване на Брекзит до 30 юни"}
