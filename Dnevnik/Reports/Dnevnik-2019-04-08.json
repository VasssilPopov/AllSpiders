{"url": "https://www.dnevnik.bg/video/novinite_na_bnt/2019/04/08/3416619_video_drugite_novini/", "text": "Природонаучният музей на 130 г. Проектозакон за интернет сигурност на Острова Теди Москов с награда за режисура \"Златен Кукерикон\" Вим Вендерс със специално обръщение за пролетния киносеместър \"Климт и Шиле - Ерос и Психея\" - фестивален акцент Застудяването няма да ни се размине", "date": "2019.04.08", "title": "Видео: Другите новини"}
{"url": "https://www.dnevnik.bg/politika/2019/04/08/3416629_sled_imotniia_skandal_prezidentut_prizova_bulgarite_za/", "text": "След като участниците в Консултативния съвет за национална сигурност (КСНС) не подкрепиха предложенията на президента Румен Радев за противодействие на корупцията по високите етажи на властта, държавният глава призова българите за нетърпимост и непримиримост към всички прояви на корупция и към бездействието на държавните институции. Заседанието на съвета на \"Дондуков\" 2, което бе свикано  на третата седмица от началото на скандала с купените на цени под средните за пазара апартаменти на управляващите , продължи близо три часа. След него държавният глава благодари на няколкото медии, които са започнали процеса по изобличаване и не спирали да търсят истината. \"Според мен налице е растяща криза с доверието. Тази криза или ще бъде преодоляна с енергични мерки на съответните оторизирани органи и държавни институции, които да започнат да изпреварват медийните публикации и да започнат да осъществяват реално прилагане на закона спрямо провинилите се, или тази криза в доверието ще се задълбочи и ще доведе до пълна загуба на легитимност и непредсказуеми последици\", обяви Румен Радев в изявление пред медиите, за което дойде сам. Той каза още, че е призовал за енергични действия останалите участници в съвета с думите: \"Нямаме време! Трябва да се вземат адекватни и решителни мерки, за да покажем, че има държавност и тази държавност е на място. И всеки един, независимо каква позиция заема в държавата - от президент до премиер, министри, магистрати; всички, които заемат държавни позиции, носят еднаква отговорност.\" Отвън пред медиите говориха зам.-председателят на Народното събрание Емил Георгиев, председателят на парламентарната група на ГЕРБ Даниела Дариткова, лидерът на БСП Корнелия Нинова и председателят на \"Воля\" Веселин Марешки. Според Нинова, която поиска повече правомощия на главния прокурор, само тя е подкрепила предложените от държавния глава мерки. От думите на другите се разбра, че всички партии са били против общо становище. Според тях в предложения документ е имало текст, че държавата е абдикирала (още за техните изявления четете  тук ). Премиерът Бойко Борисов излезе през вход, пред който не чакаха медии без да говори с тях, но след изявлението на Румен Радев обяви изявление в Министерския съвет. Първоначално бе съобщено, че ще има и пресконференция на ГЕРБ, но тя бе отменена. В изявлението си Борисов обяви, че по време на заседанието на участниците в него е бил предложен документ, който е предизборен подарък за БСП (още от изявлението му четете  тук ). \"Политиците да живеят само от заплати\" Президентът Румен Радев каза още, че призовава към енергични и безкомпромисни действия на институциите за възстановяването на държавността и на доверието на гражданите. \"На безочието на определени политици и на ширещата се демонстрация и чувство на безнаказаност трябва да се сложи край, защото усещането за безнаказаност на най-високо ниво се превръща в стандарт за администрацията на по-ниски нива и по провинцията, където твърде вероятно може да се дублират скандалите, които текат в момента в столицата\", каза още той. Според президента т.нар. апартаментгейт не може да се лекува с оставки. \"Оставките могат да бъдат достатъчни за партиите, но те не могат и не трябва да бъдат достатъчни за държавата. Вече ясно заявих, че ако българите искат да имат достоен живот, трябва да възпитат своите политици да живеят само от заплати, а за да стане това, са нужни решителни и безкомпромисни действия по разкриване и разследване на корупцията, по проверка на съответствие на доходите, по отнемане на незаконно придобитото имущество и особено важно - по наказателно преследване и ефективни присъди\", заяви той. Държавният глава цитира \"ширещо се в общественото пространство\" мнение, че \"Апартаментгейт\" е само айсбергът на истинската корупция. \"В обществото се споделя убеждението, че има множество злоупотреби с публични средства в особено големи размери; че български политици имат големи финансови ресурси; че имат имоти у нас и в чужбина; че имат крупни фирми чрез подставени лица и офшорни сметки. Висши политици и магистрати, които са били цял живот на държавна заплата, не се срамуват да демонстрират необясним за гражданите лукс. Всичко това, знаете, на фона на обидни, унизителни пенсии и минималната заплата. Казвам не случайно магистрати, защото битката с корупцията не може да се води с проядена съдебна система\", каза още той. Нов закон, нова комисия, ефективен контрол  На няколко пъти Румен Радев каза, че трябва да се предприемат нови ефективни мерки за противодействие на корупцията по високите етажи на властта. Според него е необходимо ново законодателство, тъй като сегашното не предполага реални решения, както и механизъм за осъществяване на ефективен и реален контрол от страна на парламента върху антикорупционната комисия. Държаният глава каза още, че се нарушава институционалният баланс при назначаването на ръководството на този орган, което се избира от парламента, както и методите за борба с корупция са пасивни, тъй като се фокусират основно върху проверка на декларации и очакване на сигнали. По думите му от представените доклади днес ставало известно, че антикорупционната комисия не може да продължи да работи в сегашния й състав. По тези въпроси обаче той имал разминаване с други участници в заседанието на съвета за национална сигурност. След като каза, че обхватът на проверките на свързани лица е ограничен и това е сериозен проблем, който се проявява в наши дни, президентът обяви: \"Последните разкрития ясно демонстрират, че има съществени несъвършенства в други закони и в тяхното прилагане, което създава условия за проява на корупционни практики.\" Освен нов закон за борба с корупцията, който да отчита \"недъзите на сегашния\", Румен Радев е поискал временна парламентарна комисия да проверява дейността на антикорупционната комисия, а упълномощените органи в кратък срок да извършат пълна проверка на всички изнесени в публичното пространство факти и документи, които касаят лица на висши публични длъжности. Той призовава още пълните протоколи от тези и други проверки да бъдат публично достояние, както и да се приеме законодателен пакет, който е насочен към ограничаване на условията за генериране на корупция. Държавният глава каза, че сегашният закон е беззъб, тъй като през октомври 2017 г. изпълнителната и законодателната власт не чули препоръките му. Той каза още, че през януари е призовал проверките за корупцията да достигнат до политиците. Но и в момента институциите неглижирали проблемите с корупцията. Без антикорупционната комисия на заседанието  С думите \"За мен това поведение на институциите разкрива криза с държавността и този проблем касае националната сигурност\" Румен Радев обясни защо е свикал извънредното заседание на консултативния съвет днес. Преди време той търпеше критики от ГЕРБ, че съветът не се събира. Днес е разгледан доклад за антикорупционната комисия, но на заседанието не е присъствал неин представител. Президентът е снел доверието си от председателя й Пламен Георгиев и е оттеглил поканата си към заместника му Антон Славчев заради разкритията около техните имотни сделки. Имало е и доклад на ресорната комисия в парламента. На заседанието присъстваха премиерът Бойко Борисов, зам.-председателите на парламента Емил Георгиев (ГЕРБ) и Веселин Марешки (\"Воля\"), вицепремиерът Екатерина Захариева, главният прокурор Сотир Цацаров, министърът на вътрешните работи Младен Маринов, министърът на финансите Владислав Горанов, председателят на Държавна агенция \"Национална сигурност\" Димитър Георгиев, председателят на Държавна агенция \"Разузнаване\" (ДАР) Атанас Атанасов, началникът на отбраната ген. Андрей Боцев и шефът на кабинета на министър-председателя Румяна Бъчварова. Като представители на парламентарните групи участват и Даниела Дариткова (ГЕРБ), Корнелия Нинова (\"БСП за България\"), Мустафа Карадайъ (ДПС) и Волен Сидеров (\"Обединени патриоти\"). ", "date": "2019.04.08", "title": "След имотния скандал президентът призова българите за нетърпимост към корупцията и бездействието на властта (допълнена)"}
{"url": "https://www.dnevnik.bg/sviat/2019/04/08/3416658_elitnata_revoljucionna_gvardiia_na_iran_e/", "text": "Президентът на САЩ обяви в понеделник Революционната гвардия на Иран за терористична организация в безпрецедентна мярка, която покачва още повече напрежението в Близкия изток, съобщи \"Ройтерс\". От Техеран отвърнаха, че Вашингтон се държи така заради растящото влияние на страната в района и света и че ще отвърнат с огледални действия. Революционната гвардия е най-мощната светска институция в Ислямската република, контролира важни части от икономиката и понякога е смятана за \"държава в държавата\". Това е първият път в историята, когато САЩ обявяват за терористична организация част от официалната армия на друга държава. \"Корпусът на Ислямската Революционна гвардия е основното средство на иранското правителство за ръководство и изпълнение на една глобална терористична кампания\", се казва в изявлението на президента. С решението \"правим кристално ясни рисковете от това да се прави бизнес или да се предоставя подкрепа на корпуса. Ако имате общи дела с тях, значи финансирате тероризма.\" Критици на това решение предупреждаваха, че заплашва американски служители на отбраната и спецслужибте с ответни действия от неприятелски настроени правителства. Досега САЩ бяха вписвали в черен списък десетки компании и физически лица, свързани с корпуса, но не и самата организация. Държавният секретар Майк Помпео обясни на пресконференция, че решението на Вашингтон влиза в сила след една седмица. Това почти ще съвпадне с първата годишнина от оттеглянето от САЩ от международното споразумение за замразяване на иранската ядрена програма. Революционната гвардия отговаря и за иранските балистични ракети и ядрени програми.", "date": "2019.04.08", "title": "Елитната Революционна гвардия на Иран е терористична организация, обявиха САЩ"}
{"url": "https://www.dnevnik.bg/evropa/2019/04/08/3416456_usmivki_i_selfita_krainata_desnica_v_evropa_opitva_da/", "text": "Италианският вицепремиер Матео Салвини изпраща текстове с усмивки на френскя крайнодесен лидер Марин льо Пен и публикува селфита с австрийския крайнодесен политик Хайнц-Кристиан Щрахе. Ликът на лидера на италианската крайнодясна партия \"Лига\" сияе на големи екрани на митинги на десницата от Прага до София. Салвини, чиито позиции са подсилени от собствения му успех и умората на избирателите от партиите от основното течение, се опитва да изгради мостове преди изборите на 26 май за Европейски парламент. На фона на очакванията, че двата най-големи политически блока ще загубят своето комбинирано мнозинство, той и други крайнодесни лидери се надяват да създадат  опозиционен, евроскептичен съюз  с достатъчно места в парламента, за да спира или задържа законодателство. \"Нашата идея е да се съберем заедно... в нова партия, която по-добре отразява обединяващите ни евроскептични възгледи\", заяви пред \"Ройтерс\" съветникът на Салвини по външната политика Марко Дзани. \"Сега е нашият шанс да обединим сили веднъж завинаги.\" Когато обаче Салвини започна днес в Милано своята кампания за изборите, присъстваха представители на само три сравнително малки крайнодесни европейски партии. Льо Пен не беше там. Нито пък имаше представители на управляващата в Полша партия \"Право и справедливост\" (ПиС) на Ярослав Качински. Салвини обещава много по-голям митинг следващия месец. Но отсъствието на Льо Пен и други водещи крайнодесни и националистически лидери говори за политическите различия и съперничества, които отдавна пречат на обединението на подобни групи. Крайнодесните лидери споделят широките идеологически цели за спиране на възприемания като либерален курс на ЕС и връщане на правомощия на столиците на държавите членки. Но те имат различия в други области, а опитът на бившия стратег на американския президент Доналд Тръмп Стивън Банън да действа като властови посредник между популистките групи в Европа  се проваля . Подобните се привличат? Инвеститорите очакват повишена политическа несигурност след изборите на 26 май, на които ще бъдат избрани 705 членове на Европейския парламент или 751,  ако Великобритания не напусне ЕС  по план. Общото недоволство от бавния икономически растеж, заплахите за сигурността, идващи от ислямистки бойци, и враждебната реакция срещу миграцията през отворените граници в ЕС засилват подкрепата за евроскептични националисти в много държави членки. \"Сред избирателите има все по-силно убеждение да се върви против нормата\", каза старшият политически експерт в Европейския съвет за външна политика Сузи Денисън. \"Точно сега силите, които са \"анти\", са много по-мотивирани от проевропейците.\" Техните успехи и планираното излизане на Великобритания от ЕС ще означава реорганизация на наднационалните групи, създадени от партиите в парламента на ЕС, чиято главна роля е да проверява и да внася поправки в законите на ЕС, разработени от Европейската комисия. Според прогнозите антиимигрантската \"Лига\" на Салвини може да увеличи повече от четири пъти своето представителство в с европарламента до 27 места. Заедно с прогнозираното увеличаване на представителството на партията \"Национален сбор\" на Льо Пен и Австрийската партия на свободата на Щрахе, участваща в коалиционно правителство, в което Щрахе е вицеканцлер, групата \"Европа на народите и свободата\" (ЕНС), към която принадлежат те, може да увеличи присъствието си от 37 на 61 места. Салвини, чиято партия участва в управляващата коалиция в Италия, иска да привлече и други лидери, чиито партии са в съпернически групи, като Качински.  Двамата се срещнаха  във Варшава през януари, а унгарският министър-председател Виктор Орбан приветства изгледите те да създадат съюз като едно от най-големите събития тази година. Създаването на една голяма политическа група може също така да отключи финансиране и възможности за оказване на подкрепа. \"Те ще получат много повече ресурси, ако успеят да се обединят\", каза специалистът по крайната десница в университета на Джорджия Кас Муде. Заради политическите различия обаче критичните към ЕС партии вероятно ще останат разделени на поне две фракции -  едната около Салвини, а другата около Качински . Салвини се възхищава на руския президент Владимир Путин, Качински го представя като злодей. И двамата са против имиграцията, но имат разногласия как да се подходи към нея. Италия е нетен вносител в бюджета на ЕС, Полша е нетен получател. Техните възгледи за икономиката не съвпадат. За десните партии в Дания, Финландия и Швеция, които смятат Русия за заплаха, симпатиите на Салвини и Льо Пен към Кремъл са също така червена линия. \"Това е решаващ аспект за много страни\", заяви пред \"Ройтерс\" лидерът на партията \"Шведски демократи\" Ими Окесон. \"Те няма да успеят, няма да има подобна група.\" За много партии, които са съперници на национално ниво, също ще се окаже трудно да се съберат заедно. Орбан избира да остане в най-голямата политическа фракция в парламента, макар че членството му  беше замразено миналия месец . Въпреки всичките му възхвали за изграждането на коалиция между евроскептиците фактът, че е в група с влиятелните властови играчи в Европа, показва, че той се ползва с уважение в основното течение - нещо, което липсва на други популисти. Някои се надяват, че това ще се промени след изборите. \"Да напуснеш силна група, за да се присъединиш към слаба група, е трудно политическо решение, но да напуснеш, за да се присъединиш към група, която е също толкова силна и разрастваща се, не е чак толкова трудно\", каза депутатът от ПиС Ришард Легутко, който е съпредседател на групата \"Европейски консерватори и реформисти\" (ЕКР). \"За пръв път има реален шанс нещата да се променят, този политически, дори идеологически монопол да бъде подкопан по някакъв начин\", каза Легутко. Да бъдеш приет Връзките между крайнодесните остават ограничени предимно до лични отношения. Когато лидери, които дълго са били изолирани у дома и нямат влияние в чужбина, присъстват на митинги едни на други, това има за цел да покаже, че те не са маргинализирани. \"Целта е да се потвърдят взаимно\", каза преподавателят по политика във факултета по управление и международни отношения на университета \"Грифит\" Дънкан Макдонъл. Той обаче заяви, че крайната десница все повече вижда себе си като \"част от нова вълна\". Партията \"Алтернатива за Германия\" (АзГ) може да спечели още много места в следващия Европейски парламент, показват проучванията на общественото мнение, и може да се включи в групата ЕНС на Салвини. Проучванията показват, че оглавяваната от  Тиери Боде  партия \"Форум за демокрация\" в Холандия може да спечели четири нови места в събранието на ЕС, а тя казва, че ще се присъедини към ПиС в ЕКР. Испанската новосъздадена партия \" Вокс \" се превърна в любимка на евроскептичните групи след успеха й на регионални избори през декември в Испания, която дотогава устояваше на популистките течения, връхлитащи Европа. Сега \"Вокс\" е ухажвана както от полската ПиС, така и от \"Лига\" на Салвини. Но гледайки напред към следващия Европейски парламент, в който проучванията предполагат, че \"Вокс\" ще спечели около пет места - повече от едното й в момента, лидерът на партията Сантяго Абаскал заяви пред \"Ройтерс\": \"Може да се окажем сами.\" \"Вокс\" се възползва от вътрешните напрежения заради каталунския сепаратизъм - тя смята Каталуня за неделима част от Испания, но някои други крайнодесни партии не споделят нейния възглед. \"Тяхната подкрепа за държавния преврат (на сепаратистите) от Каталуня е огромна пречка (за сътрудничество)\", каза той. Дори партиите да не са в една и съща група, Дзани от \"Лига\" на Салвини казва, че ще има по-голямо сътрудничество в опит да бъде повлияна или осуетена политиката на ЕС. \"Има опасност от дългосрочна парализа, каза Денисън, която с времето ще подкопае идеята за ЕС като ефективен играч.\" Стратези на Европейския парламент обаче казват, че по-младите десни политически групи показват доста по-слаба партийна дисциплина. \"Евроскептиците са крило с много пера и аз не съм сигурен, че то ще маха сполучливо\", каза висш служител в Европейската народна партия - главната десноцентристка група. /БТА", "date": "2019.04.08", "title": "Усмивки и селфита: Крайната десница в Европа опитва да сложи край на разделенията"}
{"url": "https://www.dnevnik.bg/sport/2019/04/08/3416356_silvurstoun_napravi_zavoi_i_e_na_put_da_ostane_vuv/", "text": "Собствениците на Формула 1 от \"Либърти медиа\" полагат усилия състезанието във Великобритания да продължи да се провежда на  легендарната писта \"Силвърстоун\" . Американската компания е близо до постигането да споразумение с British Racing Drivers’ Club (BRDC), която е притежател на пистата. По информация на Financial Times двете страни са в напреднали разговори. В тях се обсъжда компромисен вариант, като от \"Либърти медиа\" искат 18 милиона паунда на година за провеждането на състезанието на \"Силвърстоун\", а от ръководството на пистата са готови да платят 15 милиона. Гран при на Великобритания е с несигурно бъдеще след 2019 г. Заради финансовите си загуби в последните години BRDC се възползва от опцията за преждевременно прекратяване на договора с Формула 1, който беше с продължителност до 2026 г. В последните месеци се появи информация, че се обмисля  уличен старт в Лондон . \"Силвърстоун\" приема надпревари от Формула 1 от 1963 г. През миналия сезон  състезанието беше най-посетеното от календара , като е било гледано от 140 500 зрители. Тази година надпреварата на \"Силвърстоун\" ще се проведе на 14 юли.", "date": "2019.04.08", "title": "\"Силвърстоун\" направи завой и е на път да остане във Формула 1"}
{"url": "https://www.dnevnik.bg/kultura/2019/04/08/3416601_festival_v_chervenata_kushta_hvurlia_pogled_kum_ideite/", "text": "Фестивал на идеите за Европа започва днес в Центъра за култура и дебат \"Червената къща\". Той ще продължи до 16 април, а програмата му включва лектори от цяла Европа, съобщава \"Червената къща\". Фестивалът ще бъде открит с лекция за свободата на движение на Килиан Клайншмид. Бившият съветник по бежанските въпроси на предходното правителство на Австрия навлиза в областта на хуманитарната помощ, когато помага с построяването на училище в Мали. Това води до участие в мисии на ООН в горещи точки на военни конфликти в страни като Судан, Сомалия, Конго. През 2013 г. се заема с управлението на най-големия бежански лагер в света - \"Заатари\" в Йордания. Работата му води до положителни резултати и от огнище на престъпност и хаос лагерът се превръща в модел за успешно управление. Клайншмид изкарва 25 години в сферата на хуманитарната помощ, след което я отрича и я напуска. Твърди, че към глобалните миграционни предизвикателства трябва да се подхожда по различен начин. Което ще е и една от темите в лекцията му. На 9 април програмата ще продължи със среща с биографа на Вацлав Хавел. Чешкият журналист Даниел Кайзер ще говори за двете главни опасности за свободата на словото днес - олигархията на Изток и опасността от свръхрегулация на интернет пространството и тънката граница, която защитава свободата на словото на Запад.  Николо Миланезе, председател на European Alternatives, поет и философ, ще говори за демокрацията на европейската икономика и правата на работниците. Сред гостите са и Хосе Игнасио Торебланка директор на офиса на Европейския съвет за външна политика в Мадрид и автор на книгата \"Кой управлява Европа\", както и Кшищоф Чижевски - полски писател, режисьор, философ и съосновател на фондация \"Крайграничие\".  Сред участниците е и Иван Кръстев, който е председател на Центъра за либерални стратегии и изследовател в Института по хуманитарни и социални науки във Виена. Той ще разговаря за пътищата пред Европейския съюз на международната сцена заедно с бившия президент Росен Плевнелиев и бившия външен министър Ивайло Калфин. По време на фестивала посетителите ще могат да разгледат изложбата на учениците от гимназията за приложни изкуства в София \"Годините на Европа\", в която младите художници показват своите идеи за Европа под формата на плакати. Пълна програма на фестивала може да бъде намерена на  интернет страницата на \"Червената къща\". ", "date": "2019.04.08", "title": "Фестивал в \"Червената къща\" хвърля поглед към идеите за Европа"}
{"url": "https://www.dnevnik.bg/politika/2019/04/08/3416672_zdravniiat_ministur_e_gotov_s_metodikata_za_zaplatite/", "text": "Министърът на здравеопазването Кирил Ананиев е готов с методиката за формиране на заплатите на медиците в лечебните заведения, след като преди време имаше протести основно заради ниското заплащане на медицинските сестри. Той е запознал премиера Бойко Борисов с анализа и има политическа подкрепа за повишаване на заплатите. Това е обявил министърът на среща с професионалисти по здравни грижи и директори на лечебни заведения, цитиран от пресцентъра му. Медицински сестри обаче обявиха протест, защото не са доволни от методиката. В основата на методиката е анализ на разходите за персонал на болниците в контекста на приходите им. С методиката ще бъдат регламентирани определянето, размерът и структурата на разходите за персонал на ниво лечебно заведение. От съобщението се разбира, че някои болници не са пратили данни за анализа, а при други е имало грешки и затова методиката ще бъде пратена на лечебните заведения за тестване. Целта е да се избегнат диспропорциите при заплатите на отделните видове персонал. Окончателният вариант на методиката ще е готов до 10 май, съобщава ведомството. Анализът показва различни съотношения между разходите за персонал и общите приходи – налице е сериозна диференциация от 41% до над 90% в отделните болници. Отделно от това в структурата на брутната работна заплата има необясними несъответствия между дела на основната заплата и този на видовете допълнителни възнаграждения (прослужено време, извънреден/нощен труд, за постигнати резултати и др.). Негативно влияние оказват и действащите медицински стандарти, които поставят изисквания, неотговарящи на спецификата на лечебните заведения. Друг фактор, който има отрицателно влияние върху разходите за персонал, се оказват просрочените задължения на голяма част от лечебните заведения, посочва здравното министерство. \"Чрез въвеждането на методиката ще гарантираме прилагането на справедливи и прозрачни принципи и правила за формирането на възнагражденията на професионалистите по здравни грижи\", е обявил по време на срещата здравният министър. Междувременно пред БНР медицински сестри обявиха недоволство от методиката и съобщиха, че на 15 май ще има голям протест.", "date": "2019.04.08", "title": "Здравният министър е готов с методиката за заплатите на медиците"}
{"url": "https://www.dnevnik.bg/sviat/2019/04/08/3416653_ot_ofanzivata_na_haftar_v_libiia_zamirisa_na_siriia/", "text": "Маршал Халифа Хафтар, съратник на Муамар Кадафи във военния преврат от 1969 г., с който той идва на власт в Либия, и участник от над 40 години в политическия и военния живот на страната, започна миналия четвъртък офанзива срещу Триполи. Жертвите от сраженията в покрайнините на столицата вече са десетки и мнозина анализатори са единодушни, че този град не се превзема лесно и Хафтар няма достатъчно сили за такъв опит. Защо се случва всичко това? Най-често срещаният отговор е, че това са силови маневри на 75-годишния маршал, контролиращ източната част от Либия, преди насрочената за 14-16 април международна конференция в западния либийски град Гадамис. Завземането на Триполи би могло да му осигури контрол над институции, контролиращи паричните потоци и износа на петрол. Централната банка и националната петролна компания са в столицата, макар че и това не гарантира власт над цяла Либия. Не бива да се надценява и смисълът от конференцията, защото страната не разполага с достатъчно силни институции да приложат споразумения. Либия вече осма година е с два центъра на властта, която е в ръцете на няколко групировки. От 2015 г. единият е в Триполи, където има правителство под егидата на ООН, другият е на изток, където през 2014 г. се появи Палата на представителите на Либия, известна като \"правителството в Тобрук. Превземането на Триполи не носи легитимност При създалата се ситуация форумът може да бъда отложен, но Хафтар - дори и да влезе без бой в Триполи, ще получи предимство, но няма да има легитимност на национален лидер. Фелдмаршалът, какъвто е чинът му, не крие амбициите си, но ще трябва и да задържи евентуалната си власт над столицата, след което му е нужно одобрение от повечето кланове и племена в страната, международно признание и мирни избори. В момента няма либийска сила, способна самостоятелно на всичко това. Освен това Либийската национална армия на Хафтар е доста разнородна коалиция. Тя обединява бивши либийски офицери, които са лоялни на маршала, членове на милиции (доста от тях са подкрепяни от външни \"спонсори\"), наемници, бойци без военно обучение от различни племена, а също така и салафити. Единственото, което, изглежда, ги обединява, е общият враг - 59-годишният Фаиз Сарадж, премиер на международно признатото Правителство на националното единство в Триполи. Офанзивата започна не толкова заради някакво драматично подобряване боеспособността или въоръжението на ЛНА, а най-вероятно заради договорка с групировките в централната и южната част от страната. Там има пъстра смесица от племена и етнически групи - от туарегите и племето тубу до отряди на хора от Чад и Судан, борещи се за контрола над контрабандата и петролните полета. Анализатори, цитирани от Reuters, твърдят, че чадци и суданци участват настъплението срещу Триполи, но от ЛНА отричат това. Възможно е и да се разчита на пасивност или колебание на някои в Западна Либия срещу обещание да получат по-добри позиции в бъдещо политическа преструктуриране на властта. Трудно е да се оцени и с каква жива сила разполага Хафтар. Армията му твърди, че има 85 000 души, но това включва и онези въоръжени мъже, на които заплатата идва от централното правителство в Триполи. Източници на Reuters от ЛНА казват, че само елитните им части \"Сайка\" наброяват 3500 души, а и синовете на маршала имали добре оборудвани сили. Не е съвсем ясно дали източнолибийската армия разполага с бронирана техника и авиация - има съобщения за въздушни бомбардировки на международното летище на Триполи, но световните агенции разпространяват кадри само на джипове със зенитни картечници. Кой го подкрепя от чужбина Хафтар е фаворит на Египет и Обединените арабски емирства. Точно преди началото на офанзивата той бе приет в Рияд от саудитския крал, а през последните години често гостуваше и в Москва. Съюзниците му в арабския свят най-вероятно искат установяване на стабилен режим от авторитарен тип - добре изпитана, макар и кървава, формула. Ролята на руснаците изглежда опортюнистична - те се възползват от бъркотията и споровете между Италия и Франция как да се подходи, но, ако се вярва на лондонския Daily Telegraph, са изпратили до 300 души от Частната армия \"Вагнер\". Евгений Пригожин, който е свързван с тази загадъчна структура на бивши командоси и военни, бе заснет на видео заедно с делегация на Хафтар при срещата ѝ в Кремъл преди няколко седмици. Външният министър Сергей Лавров говори за подкрепа на политическия диалог в Либия и призовава партиите да преговарят. Но в неделя Москва блокира в Съвета за сигурност на ООН резолюция с призив Хафтар да спре офанзивата. Либийският маршал казва, че настъплението има за цел да освободи Триполи от \"терористите\" - терминология, много позната от това как Русия определя всички противници на Башар ал Асад в Сирия. Нийл Партрик, експерт по страните от Залива, казва за \"Франс прес\", че Обединените арабски емирства и Египет са доставили оръжия на Хафтар \"в името на борбата срещу радикалния ислям\". Франция, която по времето на президента Никола Саркози бе основен инициатор за свалянето на Кадафи, играе любопитна роля. Тя играе ролята на посредник между двата либийски лагера, но е обвинявана, че при президента Франсоа Оланд на място фаворизира лагера на Хафтар и има тесни отношения с Рияд, Абу Даби и Кайро, твърди Артуро Варвели от Института за международни политически изследвания в Милано. Основната причина, изглежда, е, че в Париж смятат маршала за по-ефективен в борбата с тероризма, от който пострада през последните години Франция. Правителството на националното единство в Триполи има подкрепата на Италия - бившата колониална сила, която ревностно брани своето влияние и икономически интереси и смята, че Сарадж е способен да ограничи потока от имигранти, идващи в Европа от либийските брегове. Турция и Катар традиционно помагат на Триполи, но в момента и двете държави са икономически отслабени, а и властите в Доха са в тежка дипломатическа изолация в арабския свят. Икономиката се опитва да се възстанови от войната Трудно могат да бъдат представени достоверни данни за икономическото развитие на Либия през последните години. Причина за това е разделението в страната след войната и свалянето от власт на Муамар Кадафи, а официалните правителствени данни не се считат за достатъчно адекватни. Поради тази причина страната не попада напоследък в класацията за икономическа свобода на Freedom House. Според последните обявени данни брутният вътрешен продукт на Либия през миналата година се очаква да бъде около 70 млрд. долара според паритета на покупателната способност и 48 млрд. долара по номинални цени. Заради спирането на военните действия и възстановяването на износа на петрол през 2017 г. икономиката е нараснала с 64%, а през миналата година предвижданията са били за 10%. За последните пет години обаче икономиката се е свила със 7.9%. Безработицата през 2017 г. е била 17.7%, а инфлацията – 28.5%. През 2017 г. Либия е реализирала износ за 18.4 млрд. долара, основно от петрол. И замириса на... Сирия Сраженията обаче заплашват сега да прекъснат износа на петрол, да увеличат потока мигранти към Европа и да провалят плановете на ООН за мирна конференция, която да помири администрациите в източната и западната част на страната. Без да е сравнимо с разрухата в Сирия, положението в северноафриканската държава напомня на този конфликт в Близкия изток. Либия вече девета година е постоянно в нестабилна примирие между изблиците на насилие и сблъсъци на отделни групировки. Не е изключено Хафтар да разчита Москва дискретно да му помогне в името на по-голяма цел - елиминирането или ограничаване влиянието в района на Турция, Катар и Италия. От години има публикации в медиите, че руски резервни части и технически консултанти пристигат в помощ на маршала, а въоръжение се доставя през Беларус и проруски настроени държави и Египет. Целите му не са същите като на Русия, но преследването им съвпада и с дистанцирането на администрацията на президента Доналд Тръмп от конфликта. Москва поддържа контакти с почти всички либийски страни, формално спазва оръжейното ембарго. Но САЩ и Западна Европа не са забравили, че малко преди края на режима на Кадафи той сключи оръжейни сделки с руснаците за 2 млрд. долара, преговаря за строителство на руска военноморска база в Бенгази и за съвместни транспортни и енергийни проекти.", "date": "2019.04.08", "title": "От офанзивата на Хафтар в Либия замириса на... Сирия"}
{"url": "https://www.dnevnik.bg/bulgaria/2019/04/08/3416679_na_suveta_pri_prezidenta_e_predlojen_predizboren/", "text": "Лидерът на ГЕРБ и министър-председател Бойко Борисов заяви, че Консултативният съвет по национална сигурност (КСНС) при президента Румен Радев е бил предизборен подарък за лидера на БСП Корнелия Нинова. В извънредно изявление в Министерския съвет повече от два часа след края на заседанието премиерът каза, че държавният глава иска да назначава бъдещия шеф на антикорупционната комисия, след като бъде променен законът. По думите на Борисов там е \"заровено кучето\". Борисов призова първо да се видят \"недъзите на този закон и кое не работи\", а едва след това да се предлага и обсъжда нов. \"След КСНС чух преразкази, които не отговарят на истината. Имаше много предложения, но това, което ни се предложи, предполагам писано от Иво Христов (началник на кабинета на президента - бел. ред.), беше просто предизборен подарък за Корнелия Нинова\", заяви премиерът. Предложението на Нинова е да има промяна в закона, по който работи антикорупционната комисия, а бъдещият й председател да бъде назначаван от президента. Преди началото на консултативния съвет тя обяви пред медиите, че  ще поиска да се напише нов антикорупционен закон . По-късно в ефира на БНТ тя обяви, че според нея в антикорупционната комисия назначенията трябва да са такива, че да има взаимен контрол между институциите - председателят да се назначава от президента, а заместниците - от парламента. По темата със скандала за имотите, купени на цени, по-ниски от средните за пазара, министър-председателят обяви, че подкрепя идеята да бъде създадена анкетна комисия в парламента. Според него, скандалът показва, че медиите са свободни. \"Скандалът с т.нар. апартаментгейт - от сутрин до вечер. Благодаря на всички, които са го направили. Значи имаме абсолютно свободни медии. Нищо не е останало скрито. Едни си отиват за изкоп, други са гледали картинка\", коментира министър-председателят. Той подчерта, че вече има няколко оставки в ГЕРБ и добави, че, ако се наложи, още един министър ще си отиде (единственият министър, чието име се появи в скандала с имотите, но все още е на поста си, е министърът на туризма Николина Ангелкова – бел. ред.). Борисов добави и че оставките са факт, макар че институциите все още не са се произнесли дали има нарушения. Той каза, че това е стандарт в ГЕРБ, който не се покрива от нито една друга партия. \"Няма да се вкарвам в никакви теми, свързани с апартаменти извън ГЕРБ. На г-жа Цачева дори не й позволих да се върне като депутат в парламента затова, че си е избрала изкоп\", каза Борисов. Той коментира и изказване на заместника си в ГЕРБ Цветан Цветанов, който заяви след като освободи постовете в парламента: \"Не се чувствам наказан, защото няма кой да ме накаже\". \"Как може да каже, че няма кой да го накаже – може да го накаже Господ, може да го накаже парламентът, мога да го накажа и аз. Към моите съм изключително строг\", увери министър-председателят. В същия час - 18.30 ч., ГЕРБ беше обявила пресконференция, която отмени, след като се разбра, че премиерът Бойко Борисов ще направи извънредно изявление в Министерския съвет. На излизане от консултативният съвет той избегна журналистите. Изявлението на Борисов продължи 20 минути, в които той отдели внимание на всички теми, свързани с инфраструктурните проекти, АЕЦ \"Белене\", отчетени приходи от приватизацията, увеличените заплати, избора на европейски прокурор и предстоящото посещение на папата в България.", "date": "2019.04.08", "title": "Борисов: На съвета при президента беше предложен предизборен подарък за БСП"}
{"url": "https://www.dnevnik.bg/sviat/2019/04/08/3416684_nova_zelandiia_shefovete_na_feisbuk_sa_moralno/", "text": "Ръководителите на \"Фейсбук\" са \"морално фалирали патологични лъжци, които съдействат за извършването на геноциди и за вражеското подкопаване на демократични институции\" - това заяви комисарят по неприкосновеността на Нова Зеландия Джон Едуардс в туит, който по-късно изтри. \"На \"Фейсбук\" не може да се вярва\", писа още той. \"Те позволяват  самоубийства, изнасилвания, убийства да се излъчват на живо , продължават да пазят и да публикуват видеото от нападението в джамията, позволяват на рекламодатели да таргетират  \"мразещи евреите\"  и други омразни сегменти от пазара и отказват да понесат каквато и да е отговорност за съдържание или нанесена вреда\". Новозеландските власти са недоволни от реакцията на социалната мрежа след  терористичната атака в Крайстчърч , която бе излъчена на живо във \"Фейсбук\". По-късно Едуардс изтри постовете си с обяснението, че са довели до \"токсичен и неинформиран трафик\", но даде линк към свое телевизонно интервю, в което коментира темата. Изказването на Едуардс дойде след интервю на създателя на \"Фейсбук\" Марк Зукърбърг, в което той не обеща да промени технологията на излъчването на живо и предупреди, че евентуални промени ще пречат на забавлението на потребителите, които стриймват забавни събития. Преди нападението с Крайстчърч премиерът  Джасинда Ардърн  използваше много тази функция на социалната мрежа;сега обаче екипът ѝ обмисля към какви други платформи да се пренасочи. Последното ѝ видео е от пресконференция на 25 март, а последното неформално появяване в социалната мрежа е публикувано два дни преди атаката.", "date": "2019.04.08", "title": "Нова Зеландия: Шефовете на \"Фейсбук\" са \"морално фалирали патологични лъжци\""}
{"url": "https://www.dnevnik.bg/gradska_sreda/2019/04/08/3416680_visok_jiv_plet_v_borisovata_gradina_be_drastichno/", "text": "Алеята в Борисовата градина, наричана Тунела, заради високия над 2.50 м жив плет от двете й страни, вече е с драстично променена визия. Служители от парка са орязали сериозно храстите през уикенда и гледката предизвика негодуванието на граждани в социалните мрежи. Зеленият \"тунел\" от десетилетия дава облика на тази алея от бул. \"Драган Цанков\" при БНР покрай конната база и детската площадка с камилата до Националния стадион \"Васил Левски\". \"Този жив плет е самопосадил се и не е от специално подбрани растителни видове. Повечето са храсти и издънки от дървета, появили се сами и през годините не са премахвани, а просто е извършвана повърхностна резитба\", обясни ландшафтния архитект Милена Васева, директор на общинското предприятие \"Паркове и градски градини\". Под нейно ръководство живият плет откъм детската площадка с камилата е окастрен под метър височина. Целта била той да се заздрави, тъй като, по думите й, имало много изсъхнали растения в него. На тяхно място ще се засадят нови, по-млади храсти, обеща Васева. Не стана известно защо тогава от другата страна на алеята, където е конната база, високият плет е само подрязан и височината му е над 2 м. Според архитекта не е нужно конете да се виждат чак толкова, а и освен това височината е съобразена с тази на оградата на базата. Причина за драстичното кастрене била липсата на видимост от алеята към детската площадка, доизясни директорът на \"Паркове и градски градини\". Плътността на плета привличала бездомни хора и \"не е добре да има приглушени места, където играят деца\", аргументира се тя. И предположи, че след време пак да се пусне живият плет да израсне високо и тогава вероятно алеята пак да си върне името Тунела.", "date": "2019.04.08", "title": "Висок жив плет в Борисовата градина бе драстично окастрен през уикенда"}
{"url": "https://www.dnevnik.bg/tehnologii/2019/04/08/3416704_s_elektroimpulsi_ucheni_podmladiha_pametta_na/", "text": "Стимулиране на централния мозък с електрически импулси помага на възрастните да си върнат - макар и за кратко - паметта на хора, които са 20-30-години по-млади от тях. Става дума за т.нар. оперативна памет, работеща с информация, която се използва временно за непосредствени задачи като взимането на решения, разпознаването на лица и ориентирането в непозната среда. Без стимулирането възрастните са по-бавни и по-малко прецизни, отколкото по-младите. Това е заключението на учени в  публикация  в сп. Nature Neuroscience, цитирана от \"Ройтерс\". В нея се казва, че младите са с по-добра оперативна памет, тъй като са с високи нива на взаимодействие и синхронизация на определени ритми на мозъчни вълни. Това предполага, че когато се фокусират върху тези ритми, специалистите би могло да помогнат на възрастните. Оперативната памет отслабва с годините и един от факторите е намаляването на връзката между две мозъчни мрежи, известни като префронтална и темпорална зони. При стимулирането им с електроимпулси от специална шапка, синхронизирането на ритмите се подобрява значително. Учените казват, че данните им са в началната фаза и че са използвали за експериментите си здрави хора. Но ако са на прав път, биха могли да помогнат за облекчаване на състояния като деменция и Алцхаймер. Използваната електроенсефалография е приложена на 42 души на възраст 20-29 г. и на също толкова голяма група от 60-70-годишни. Ефектът на значително подсилената оперативна памет е продължавал поне 50 минути.", "date": "2019.04.08", "title": "С електроимпулси учени \"подмладиха\" паметта на възрастни с 20-30 години"}
{"url": "https://www.dnevnik.bg/intervju/2019/04/08/3416710_ivan_krustev_sled_apartamentgeit_formulata_na/", "text": "- Три са обясненията, според мен. Едното е, че има изтощаване на политическото управление на ГЕРБ, което беше видяно и преди това, но всеки тип недоволство винаги ескалира и търси израз през конкретен скандал. 10 години са дълго време в политиката, а последните 10 години в България безспорно бяха доминирани от ГЕРБ - дори когато партията не беше във властта. В този смисъл свършва някакъв цикъл в българската политика - и това беше една от структурните причини. Втората е свързана с факта, че хората особено се вбесяват от онази корупция, която могат да си представят. Да откраднеш 10 милиона долара - това много малко българи могат да си го представят, те изобщо не могат да си представят как изглеждат 10 милиона долара. Но апартамент, кола – това са неща, които хората си представят. Третата и най-важна причина, която ще има най-силен ефект върху бъдещето, е свързана с факта, че проблемът с апартаментите е онази точка, в която се пресичат малката и голямата корупция. Макар и не в такива пропорции, много българи в личния си живот са заобикаляли закона при покупката на апартаменти. Но за тях това е било \"допустима\" корупция. То е нормализирано, те го мислят не като корупция, а като оптимизация на собствените си доходи и възможности. И изведнъж сега разбират, че същото това нещо, обаче извършено от властта на съвсем друго равнище, всъщност е търговия с власт. Става дума за големи суми пари. И усещането им, че между малката и голяма корупция няма никаква връзка, изведнъж се оказва разрушено. Сега обществото ще започна да се вглежда в имотите на хората във властта, а в резултат, между другото, ще стане много трудно да се излъчва каквото и да било следващо поколение от политически лидери. Всеки, който иска да влезе в политиката, ще трябва да си зададе въпроса: Как изглежда положението с моите апартаменти? Дали пък и аз не съм декларирал много по-ниска цена, за да платя по-ниски данъци? И занапред все по-трудно ще се намират хора, готови да влизат в политиката. Особено когато знаем, че сега по този начин ще бъдат преглеждани доходите не само на депутатите, но и на общинските съветници. И това дългосрочно ми се вижда и много важно развитие. Защото обикновено в повечето страни, когато хората искат да се занимават с политика, те живеят от първия ден на съзнателния си живот така, че да могат да участват в политиката. - Много трудно. Защото вече няма да бъдат толерирани неща, които хората доскоро приемаха и толерираха. Просто те изведнъж разбраха, че върху основата на малката корупция, в която те самите участват, управляващите практикуват една много по-голяма корупция. Това е отговорът и на въпроса защо мнозина от атакуваните с обвинения, че са злоупотребили с позицията си на власт, отказваха да разберат къде е проблемът и през цялото време настояваха на законността на сключените сделки. С две думи: един от големите проблеми на България е, че хората са чувствителни към корупцията, която води и до социални неравенства и до усещане за несправедливост, но всъщност са чувствителни предимно към корупцията на другите - и са супер толерантни към собствената си корупция, която е на ниско равнище и не е непременно свързана с власт. Те не се разпознават като корумпирани. Корупция - това са другите. И в този смисъл си мисля, че \"Апартментгейт\" е много важен момент в кризата на политическата ни система. Особено интересен е и фактът, че  ГЕРБ се чувстваше доста комфортно по отношение както на съдебната власт, така и на медиите , че нямаше напрежение между различните власти и изпълнителната власт до голяма степен доминираше. А това ги направи нечувствителни – и ето какво се случи. - Много е трудно да се прецени. По няколко причини. Първо: не е ясно кога и как ще се изразят тези последствия. Второ: не е ясно дали през следващите няколко месеца няма да се появят друг тип скандали. Защото скандален потенциал винаги съществува, но в зависимост от това какъв е скандалът, една или друга политическа сила печели. Например, ако изведнъж възникне нова криза с миграционен натиск по границата, \"Апартаментгейт\" ще изглежда по друг начин. Затова ми е много трудно да кажа какъв ще е ефектът, а и колегите социолози, които следят по-отблизо данните, са много предпазливи. Но има ефект, който е дългосрочен, независимо от това, как ще завършат изборите. В някакъв смисъл формулата на сегашното управление ще трябва да бъде сменена: или ще бъде сменена от опозицията, или ще бъде сменена от ГЕРБ. Защото има някакво изчерпване и аз мисля, че поне що се отнася до министър-председателя, на него това му е пределно ясно. И още: много се повтаря, че в страната няма алтернатива, че БСП не може да бъде алтернатива. Но това не е вярно. В страната има алтернатива. Въпросът е дали е добра тази алтернатива. През последните година-две, особено след избирането на г-жа Нинова, БСП се препозиционира. Те търсят друга политическа идентичност. Неслучайно се появиха и всички тези приказки за излизане от ПЕС. БСП вече търси своята позиция като национално-консервативна политическа формация, която обаче в икономически план е готова да следва много по-леви политики. И тя е в момента много по-евроскептичната партия в България – нещо, което не беше характерно за социалистическата партия в предишен период. Тоест, проблемът не е, че няма алтернативи на управлението на ГЕРБ. Проблемът е, че алтернативата на ГЕРБ, поне за момента, изглежда много по-евроскептична от сегашната управляваща партия. - През последната седмица имах възможност да наблюдавам внимателно данните от голямото социологическо изследване, поръчано от Европейския съвет за външна политика и осъществено от британската агенция  По отношение на европейските избори има няколко мита, които човек си заслужава да огледа по-внимателно. Единият е, че когато се говори за Европа, почти всички коментатори си представят процесите в Европа по аналогия с онова, което се случва в САЩ и Великобритания: голяма поляризация, всеки си стои в неговата медийна среда, никой не е готов да чуе другия, гласоподавателят не е готов да смени вота си, независимо от това какво върши неговата политическа сила. В момента, в който човек анализира данните, този тип описание се оказва донякъде вярно за страни като Полша, но като цяло в Европа наблюдаваме нещо напълно различно. Спомням си от една книжка, която съм чел като дете, как Лорд Не-знам-си-кой-си скочил на коня и бясно препуснал във всички посоки едновременно. Така изглежда европейският гласоподавател в повечето страни днес. Почти половината от хората, които са решили да гласуват, още не знаят за кого ще гласуват. Изведнъж се оказва, че най-лошо пазената граница в Европа е тази между популистките партии и системните партии. - Точно така: политически граници. Което е много интересно. Хората непрекъснато ги прескачат и в двете посоки. Така че всъщност една от особеностите на тези европейски избори е, че до последния момент ние не можем да прогнозираме как ще изглеждат резултатите, именно поради тази особена обърканост. Избирателят от една страна е объркан, от друга иска промяна, но не е знае къде ще намери тази промяна. Заблуда е и друго: че изборите са разделителна линия между проевропейски настроените полици, от една страна, и националистите, от друга. И че тези два блока са много ясно очертани, че проевропейските политици харесват ЕС, а националистите не го харесват. Във Франция привържениците на Макрон са с най-голяма степен на недоволство от ЕС. Те не харесват ЕС такъв, какъвто е – искат го такъв, какъвто би могъл да бъде, или поне какъвто  Макрон им обещава, че може да го направи . На въпросите: \"Мислите ли че ЕС работи? Мислите ли, че националната държава работи?\" най-голямата група отговаря, че и двете не работят. Според мен, нещо много важно се е променило в Европа. ЕС е проект, създаден от общества, които се страхуват от своето минало: фашизъм, комунизъм, световните войни В основата на всичко е съзнанието, че има едно страшно минало, което не бива да се повтаря и затова ние сме обединени от едно бъдеще, което можем да изградим заедно. - През последните 10 години все повече общества се страхуват от бъдещето. Те се страхуват от бъдещето по различни причини. Демографска: Европа застарява, в света ще има все по-малко европейци. Технологическа: Хората много трудно могат да си представят един свят, населен с роботи. Екологическа: Как ще изглежда Земята след 15 или 20 години? Тоест, възниква един избирател, който мечтае не за бъдещето, а за миналото. Парадоксално, но единственият голям въпрос сякаш гласи: Къде точно да се върнем, в кое минало? Кой е най-прекрасният период, в който сме живели преди? За мен това са трите характеристики на днешния избирател: той е объркан, той пробва различни опции, защото иска промяна, но когато мисли за тази промяна, той мисли много повече за миналото, отколкото за бъдещето. - Самият факт, че  германският президент решава да посети България  два месеца преди изборите, е много силен сигнал: Германия си дава сметка, че отношенията между центъра и периферията са променени, че има криза и част от тази криза е свързана с голямото движение на хора, със загубата на население в част от периферните страни, че икономическият модел, който действаше в тези страни, до голяма степен е изчерпан. Според моето усещане, тези политически лидери за първи път идват с усещането, че не разбират какво се случва в нашите страни. Досега те обикновено идваха в Източна Европа с идеята, че добре знаят какво трябва да се случи – и логично не бяха особено любопитни какво всъщност се случва. Може би това е персонална характеристика на германския президент, но на мен ми направи впечатление огромното му любопитство и интерес да разбере какво се случва, да си представи защо българите мислят за Европа, преживяват Европа по един или друг начин. По време на срещите доминираше и въпросът дали новият завод на \"Фолксваген\" ще дойде в България. Това също е многозначително, защото илюстрира една от илюзиите на българското общество: че германските президенти решават къде ще бъдат заводите на германските компании", "date": "2019.04.08", "title": "Иван Кръстев: След \"Апартаментгейт\" формулата на управлението трябва да се смени"}
{"url": "https://www.dnevnik.bg/sviat/2019/04/08/3416564_koi_sa_vunshnite_i_mestnite_poddrujnici_na_dvata/", "text": "От една страна - страните от Залива, Египет и по двойствен начин Франция, а от друга - Италия и Турция: в Либия двата противникови лагера - на маршал Халифа Хафтар и на премиера на правителството в Триполи Файез ал Сарадж, разполагат със силни чуждестранни поддръжници. Хафтар, фаворит на страните от Залива и на Египет Силният човек на Киренайка (Източна Либия), маршал Халифа Хафтар, чиито сили започнаха офанзива за превземане на столицата Триполи, разчита на подкрепата на Египет, Обединените арабски емирства и по-отскоро - на Саудитска Арабия, твърдят експертите. \"Първоначално Саудитска Арабия подкрепяше тихомълком Хафтар, а публично подкрепяше признатото от международната общност правителство в Триполи, но в края на миналия месец саудитската подкрепа стана явна, след като крал Салман покани либийския военен лидер в Рияд\", заяви пред \"Франс прес\" Нийл Партрик, експерт по страните от Залива. Съюзници на Хафтар от самото начало, \"Обединените арабски емирства и Египет доставиха оръжия\" на Хафтар в името на борбата срещу радикалния ислям, добавя той. \"Целта на Саудитска Арабия и на ОАЕ е постигане на авторитарна нормализация в арабския свят, като се тръгне от Йемен, мине се през Египет и се стигне до Либия\", твърди Али Бенсад, преподавател във Френския институт за геополитика. Двойствената игра на Франция Що се отнася до Франция, която има тесни отношения с Рияд, Абу Даби и Кайро, тя играе ролята на посредник между двата либийски лагера, но е обвинявана, че на място фаворизира лагера на Хафтар. През юли 2016 г. Париж съобщи за смъртта на трима френски военни при катастрофа на хеликоптер в Либия, където те участвали в разузнавателна мисия в помощ на силите на Халифа Хафтар. \"Френската позиция е двойствена: Париж официално подписа тази седмица общо комюнике с Вашингтон, Лондон, Рим и Абу Даби (призоваващо либийските фракции към сдържаност), но де факто подкрепя Хафтар\", твърди Артуро Варвели от Института за международни политически изследвания в Милано. Правителството на Сарадж бе създадено в Триполи през 2016 г. с подкрепата на ООН и на западни страни, сред които и Франция. Оттогава Париж влезе в ролята на политически посредник и организира две срещи между съперничещите либийски лидери през юли 2017 г., а след това - през май 2018 г. Въпреки всичко маршал Хафтар, изглежда, запазва благоразположението на Франция, чийто президент Еманюел Макрон превърна борбата срещу тероризма в приоритет на петгодишния си президентски мандат. Париж неотдавна приветства \"значителния напредък\" на силите на Хафтар в Южна Либия в борбата срещу джихадистите и престъпните групи. \"Франция вече не играе ролята на посредник. Притеснявам се от новата политика на Франция в Либия: стратегическият й съюз със страните от Залива я кара да възприеме техните геополитически стратегии\", казва Али Бенсад. Сарадж има подкрепата на Италия, Турция и Катар Правителството на националното единство в Триполи с премиер Файез ал Сарадж бе признато от международната общност и има подкрепата на Италия - бившата колониална сила, която ревностно брани своето влияние и икономически интереси. \"Тази подкрепа има за приоритет пресичане на потока от мигранти\", идващи от либийските брегове, обяснява Артуро Варвели. Освен това \"исторически италианците винаги са имали много добри отношения с Триполи и неговия регион\", посочва Али Бенсад и подчертава \"петролните интереси\" на Рим в богатата на въглеводороди Либия, където италианският петролен гигант \"Ени\" и френският \"Тотал\" се съревновават за находищата близо до Сирт и в Западна Либия. Що се отнася до регионалните сили, \"Сарадж има подкрепата на Турция и Катар, но Катар сега е отслабен от дипломатическата изолация\" от съседите си от Залива - най-вече Саудитска Арабия и Обединените арабски емирства, отбелязва Бенсад. \"Конфликтът в Либия се превърна във война с посредници между тези страни от Залива и Катар, който подкрепя правителството в Триполи, доминирано от ислямистите\", изтъква Джеймс Дорси, изследовател от Института за международни изследвания \"С. Раджаратнам\" в Сингапур. Силите, присъстващи в Либия  След падането на режима на Муамар Кадафи през 2011 г. в Либия има голям брой въоръжени групировки, съюзени с местните власти, които ожесточено си оспорват контрола над разпокъсаната страна. Две съперничещи структури си оспорват властта от 2015 г.: Правителството на националното единство в Западна Либия, където е Триполи, и самопровъзгласеното от маршал Халифа Хафтар правителство в Източна Либия, контролирано от Либийската национална армия. Триполитания (Западна Либия) Силите за защита на Триполи - алианс от милиции, съюзени с правителството на националното единство, признато от международната общност. В алианса се открояват четири милиции. Групировката   с лидер Хейсам ат Таджури действа в източната част и в центъра на столицата. Също в източната част на Триполи действат салафитите от  . Те упражняват полицейски функции, като арестуват трафиканти на дрога и алкохол и хора, заподозрени, че са членове на джихадистката групировка \"Ислямска държава\".  контролира работническия квартал Абу Слим в южната част на Триполи, ислямистката милиция Ал Наваси контролира военноморската база в източната част на Триполи. През 2017 г. тези милиции прогониха от Триполи  , бившия лидер на базирано в Триполи непризнато правителство преди правителството на националното единство. Те бяха враждебни както към правителството на националното единство, така и към маршал Хафтар. По-голямата част от подкрепящите Гуейл групировки, произхождащи от Мисрата, се върнаха в този град, разположен на близо 200 км източно от Триполи. През септември 2018 г. присъстващите в Триполи сили попречиха на други   (Западна Либия) да влязат в столицата, при което загинаха повече от 100 души за един месец. Впоследствие правителството на националното единство натовари \"организацията за обща сигурност\", въоръжена  (на 170 км югозападно от Триполи) със сигурността на западната част на столицата. Лидерът на тази групировка е зинтанецът Имед Трабелси, който през 2014 г. се присъедини към Либийската национална армия, а после напусна редиците й. Силните милиции на Мисрата са враждебни към маршал Хафтар, но са разделени на подкрепящи и противопоставящи се на правителството на националното единство, като последните са в съюз с въоръжените ислямистки групировки на противоречивия религиозен лидер Садек ал Гариани. Групировки от Мисрата има и в Триполи и контролират Сирт, след като изгониха оттам групировката \"Ислямска държава\" през 2016 г. Изгонени от Триполи през 2014 г., групировките от Зинтан се установиха в града си. Те са враждебни към ислямистките движения и няколко сред тях поддържат връзки с правителството на националното единство и с Либийската национална армия. Милициите на Зинтан контролират петролни находища. Правителството на националното единство назначи офицера от Зинтан Осама ал Джувайли за военачалник на западния регион. Този град на 80 км западно от Триполи, откъдето голям брой мигранти тръгват за Европа, е под контрола на салафитска групировка, която твърди, че се подчинява на властта на правителството на националното единство, но всъщност има връзки с Либийската национална армия. Голям брой бойци от този град са част от групировката, поддържаща ЛНА, която превзе в четвъртък пропускателен пункт западно от Триполи, преди да бъде прогонена оттам. Дошли от градовете Джадо, Налут и Зуара, те контролират двата пропускателни пункта на границата с Тунис - Рас Джедир и Дехиба. Те са преобладаващо враждебни към Хафтар. Бригадите за защита на Бенгази са формирани от милиции от Мисрата и от ислямистки бойци, прогонени от Бенгази и Дерна (Източна Либия) от силите, поддържащи Хафтар. Киренайка (Източна Либия) ЛНА контролира голяма част от Източна Либия, от Петролния полумесец по границата с Египет и присъства в Централна и Южна Либия, най-вече в Куфра и в околностите на Себха, където получи подкрепата на племената. Тя се състои от бивши либийски офицери, членове на милиции, бойци без военно обучение от различни племена, а също така и от салафити. ЛНА победи през 2017 г. джихадистката коалиция на име Съвет на революционерите на Бенгази след три години сражения. Фезан (Централна и Южна Либия) Регионът Фезан е зона с всякакви видове трафик, с мозайка от различни племена и етнически групи, които се борят за контрола върху контрабандата и петролните полета, като към тях спадат също и чадски и судански бунтовнически групировки. Други групировки, контролиращи територии в този регион:  контролират южната част на границата с Алжир и западната част на границата с Нигер. По-голямата част от съхраняват връзки едновременно с ПНЕ и с ЛНА.  присъстват в граничната зона с Нигер, Чад и Судан. По-голямата част от тях са враждебни към Хафтар.  се установиха в Южна Либия и в околностите на Сирт. Те поеха отговорност за няколко атентата срещу поддръжниците на Хафтар, но също така срещу Върховната избирателна комисия в Триполи и централата на Националната петролна компания.", "date": "2019.04.08", "title": "Кои са външните и местните поддръжници на двата враждуващи лагера в Либия"}
{"url": "https://www.dnevnik.bg/politika/2019/04/08/3415650_suvetut_po_nacionalna_sigurnost_shte_obsudi_merki/", "text": "На третата седмица от началото на  скандала с апартаментите , купени от представители на управляващата партия ГЕРБ на по-ниски от пазарните цени от фирмата \"Артекс\", президентът Румен Радев свиква заседание на Консултативния съвет за национална сигурност (КСНС). Темата е \"Резултати от противодействието на корупцията по високите етажи на властта. Необходимост от мерки\". Това се очаква да бъде първата среща между президента и премиера Бойко Борисов, след като от месеци Радев критикува правителството заради липсата на резултати в противодействие на корупцията. В заседанието обявяват, че ще участват представители и на ГЕРБ, и на БСП. Доклад за корупцията по високите етажи на властта е поканен на изнесе зам.-председателя на антикорупционната комисия (КПКОНПИ) Антон Славчев. Председателят на комисията Пламен Георгиев е в отпуск, тъй като започна проверка на медийни публикации за несъответствие между доходите и имотите му (още за имотите на Георгиев четете  тук ). Държавният глава обяви, че сваля доверието си от него, а БСП внесе искане за отстраняването му. Заради скандала с апартаментите Цветан Цветанов напусна парламента, а Цецка Цачева вече не е министър на правосъдието. Оставки подадоха и зам.-министрите Валя Колева и Красимир Първанов. В момента текат проверки по медийни публикации за имотни сделки на сина на Борислав Сарафов – директор на Националната следствена служба и заместник на главния прокурор по разследването, и на съпругата на Лозан Панов – председател на Върховния касационен съд.", "date": "2019.04.08", "title": "Първа среща между Радев и Борисов след имотните скандали"}
{"url": "https://www.dnevnik.bg/intervju/2019/04/08/3415741_radan_kunev_demokratichna_bulgariia_shte_bude/", "text": "- Понякога се налага. В интерес на истината не бях така близо до активните политически процеси в последните месеци. Тази нова ситуация ме хваща със затрупано с документи бюро и е трудна задача да си вкарам адвокатския график в кампанията. Ситуацията, която се създаде при гласуването на пакет \"Мобилност\" и публичната атака, която се разгърна срещу Светослав Малинов за нещо, за което той не е виновен, но беше възприето силно негативно от обществото, доведе до тази рязка промяна в подреждането на листата на \"Демократична България\". Като заместник-председател на ДСБ и много активен застъпник на тази коалиция нямаше как да откажа. - Не. Не мога да направя такова нещо. Смятам, че би било изключително некоректен политически жест. Първо искам да подчертая, че листата на \"Демократична България\" ще е изключително отворена. Преференциите в тази листа, ще бъдат насърчени, а не забранени, както на други места, така че ще влязат хората с най-голяма подкрепа. Аз ще се боря за такава подкрепа. Казвам го изрично. Ще бъда част от това честно и приятелско състезание. Ако получа доверието на достатъчен брой избиратели, в което не се съмнявам изобщо, и нашата коалиция получи такова доверие, за да бъдем представени в европейски парламент, не мога да излъжа тези, които са гласували. Това не променя факта, че моите политически планове никога не са били краткосрочни и че смятам вътрешната политика в България за особено важна. - За извънпарламентарна формация, която на последните избори не е получила особено голяма подкрепа, е несериозно да си поставя такива цели. Но при всяко положение целта е създаване на една толкова сериозна, толкова устойчива алтернатива пред дясното, която да може да посрещне предизвикателствата пред края на управлението на Бойко Борисов. Този край може би е доста близо, може би не толкова, колкото се надяваме, но със сигурност не трябва да се допусне лява вълна, популистка вълна, антиевропейска вълна, всичко това, което БСП под ръководството на Нинова олицетворява, за да вземе властта. Пред последната година Нинова създаде антиевропейски, да не кажа на моменти сталинистки облик, на политическата формация, която оглавява. - Отношенията са непознато добри в дългата ми практика. Занимавам се активно с политика от лятото на 2007 г. Първите ми важни политически задачи, възложени, парадоксално, от тогавашния столичен лидер на ДСБ Атанасов - днешен председател на партията, бяха свързани с коалиционните преговори за местните избори 2007 г. Това правя практически 12 години, в които 2/3 от времето ми е било свързано с обединението на това център-дясно пространство с тежки коалиционни взаимоотношения. Отговарял съм през годините за десетки, изкушавам се да кажа стотици, местни коалиции. Които пък са имали най-различни партньорства извън обичайното традиционно дясно. Толкова изчистени отношения, каквито има в момента и толкова малко конфликти не съм виждал. Доколкото не бях най-активната част в създаването на \"Демократична България\" и месеците след това, мога да кажа, че в известна степен това е и приятна изненада. - Със сигурност много позитивна. Много умерена. Много извън мазните одрински борби, които наблюдаваме между БСП и ГЕРБ. Насочена към реалните правомощия на Европейския парламент и евродепутатите. Същевременно като първостепенна задача - към изграждане на тази силна и единна алтернатива на управлението на ГЕРБ, толкова необходима на вота на избирателите в центъра и дясното. - Няма да бъда агресивен и нашата кампания няма да бъде агресивна. Ние толкова ясно сме казали какво мислим за управлението на ГЕРБ. Толкова откровено, изчистено, непоколебимо сме го критикували и продължаваме, че няма какво да доказваме. Агресията е за тези, които имат да доказват своята опозиционност. Например - БСП, депутатите й по всички важни въпроси са гласували заедно с ГЕРБ, за това имат нужда от кресчендо в момента, за да се покажат като опозиция. Ние нямаме такава нужда, нямаме такива комплекси. Важно е обаче да предложим алтернатива, защото нашата оценка за управлението на ГЕРБ е оценката на българските граждани. Какво представлява ГЕРБ? Те са новите комунисти в българската политика, достигнаха нива на политическа корупция, непознати дори по времето на тройната коалиция под патронажа на Ахмед Доган. Това го знаят всички българи. Но за да има ново управление, трябва някой друг да получи доверие. А доверие се получава със спокойствие, със сила, с увереност, с акъл ако щете.  - И ГЕРБ, и БСП са много важни конкуренти, защото електоратът, към който се стремим, гражданите, които първо искаме да убедим да гласуват на тези избори /защото не се гласува много на европейски избори/ и второ да гласуват за нас, имат две възможности. Първата е да останат вкъщи. Втората е да повярват на ГЕРБ, че това е европейското дясно на България. Мисля, че тази опасност с времето наистина отминава. Третата - да гласуват за БСП, просто за да махнат ГЕРБ. И аз чувам това по улиците и искам да се обърна, чрез вашата медия, която е много авторитетна в средите на активните хора, които търсят динамика в развитието на страната, които са проевропейски настроени, които ценят свободата и законността, и да кажа: Няма вариант една антиевропейска политическа сила с корупционната история на Българската комунистическа партия да бъде алтернатива на ГЕРБ. Трябва заедно да изградим тази алтернатива и тя не се казва БСП. - По отношение на мен, като водач на листа, като представител на ДСБ не може да има съмнение. Аз съм заместник-председател на партия, в чиито устав пише, че е член на ЕНП. На всичкото отгоре това е влязло в устава, докато съм бил председател, по мое предложение. Аз ще бъда евродепутат от Европейската народна партия. С колегите от \"Да, България\", които не членуват към момента в семейство, сме се разбрали да обсъдим след изборите. Вярвам, че те ще имат член на европейския парламент и прогнозата ми е, че аз и Стефан Тафров ше бъдем избрани и ще обсъдим този въпрос тогава заедно. И дай Боже да имаме обща позиция, която да е за работа за промяна на център-дясното в Европа. За участие в център-дясното, но и за неговата промяна спрямо модерните проблеми и разделения на европейския континент и европейските нации. Това, че сегашното ръководство на ЕНП мирише на мухъл, мисля, че го знаем всичките. - Със сигурност ще правим кампанията заедно и не просто физически заедно, но в името на общи цели. Нямаме никакви различия по отношение на това, какво трябва да правим в Европейския парламент. Няма да има различно гласуване, не защото сме се подписали на някакъв лист, а няма за какво да има. Познавам Стефан много отдавна, познавам го като експерт по външна политика, дипломат, убеден дипломат и човек, за който свободата е над всичко. Никога не съм видял да имаме принципни различия, включително и по досиетата, които в момента влизат в Европейския парламент и ще се разглеждат в следващия мандат. Не очаквам никакви различия, имам общи цели с всичките си колеги в листата на \"Демократична България\" и не смятам, че нашите идеологически различия са такива, че да бъдат опасни. Напротив, смятам че включително, когато говорим за \"Зелените\", нашите идеологически различия са такива, че да бъдем силни. Защото, когато човек си сложи идеологическите капаци и търси идеологическа чистота и еднородност, накрая стига до 3, до 2 процента. И аз съм играл този мач. имам тия спомени. Вижте Християндемократическия съюз в Германия. Да не би това да е идейно единна партия? Дори една партия с идейно по-ясна основа, каквато е АЛДЕ включва в себе си огромна палитра от откровено леви либерали, бих казал леви радикали, до такива от типа на Марк Руте в Холандия, който е по-десен примерно от Бойко Борисов. Няма начин да си силен, ако не търсиш начин как да обединиш енергията на мнозина в името на важни цели, запазвайки определени различия. И колко да са големи тези различия? На мен честно казано ми писна да слушам, че нашите \"Зелени\" били леви радикали. Ами не са. Първо половината идват от СДС биографично. Второ тези млади хора, които не са били никога в СДС и не ги интересува какво се е случило в миналото, те са в частния бизнес, те са в IT сектора, те са в тези динамични сектори, в които човек няма никаква причина да бъде икономически ляв. Те са по-скоро социално-либерално настроени хора. А да не би \"Демократи за силна България\", безспорно най-дясната част от \"Демократична България\" да не е партия с екологични традиции? В нашата Платформа на модерната десница, писана от десетина души, сред които имам честта да бъда, под прякото ръководство на Иван Костов в последната му година, като председател на партията, един от най-големите дялове е отделен на опазване на околната среда и на екологичната политика. Не познавам десебар, който да не се вълнува от съдбата на плажовете по Черноморието, който да не се вълнува от изсичането на горите, за съсипването на планините. Няма чак такива различия, това са измислени неща. Мен ме е страх, че в европейски контекст ние живеем малко в свят на измислени проблеми. Къде е третият пол? Изпадам в емоция, защото много мразя, като гледам мошеници да се опитват да ме лъжат. Само, че има други неща. Има ли три честни съдебни инстанции за българските граждани? Няма. А третата възраст в България какви доходи има? Има ли три пъти на ден качествена храна за всяко българско семейство? Хора, които уж са с леви убеждения и би трябвало само за това да мислят, са тръгнали на кръстоносен поход срещу несъществуващото и създават фалшиви страхове и омраза. - Този скандал е адски многопластов. В него има много неща. Особено показателен е случаят с господин шефа на КПКОНПИ (Комисия за противодействие на корупцията и за отнемане на незаконно придобитото имущество Бел. Авт.), защото в неговия случай се вижда как се създават напълно фалшиви административни структури с някаква цел, а не се прави елементарна имуществена проверка на хората, които ще ги оглавят. Защото, ако някой беше направил базова имуществена проверка и беше установил колко незаконни неща са извършени само по една имотна сделка, този човек нямаше как да бъде на позицията. Това показва първо развалата, упадъка на институциите. Тук отварям една скоба: По-голям символ на упадъка на институциите от избора на новия правосъден министър няма в България в последната една година. Има една друга гледна точка към скандала с апартаментите, която според мен е най-важна. Това е първият случай, в който ясно лъсна, че бруталното, отвратително презастрояване на столицата и големите градове не е пазарен проблем. Не е продукт на пазара, а напротив на недопустимото корупционно вмешателство на властта на пазара на строителство и имоти. Така че хората, които протестират с пълно право срещу съсипването на кварталите всеки ден и се чувстват безпомощни в тази битка, трябва да разберат, че не се борят с капитализма и свободния пазар. Те се борят със същото, с което се борим и ние, те се борят с корупцията. - На 27 май \"Демократична България\" от извънпарламентарна коалиция, с не толкова светли перспективи, поне според социологические проучвания доскоро, ще бъде големият победител на българските европейски избори. Защото няма никакво съмнение, че ако ние вкараме двама души в Европейския парламент, това ще бъде истинска политическа победа. От много години, точно тези избиратели, които обичат Европа, искат Европа да е домът им, искат той да се казва Пазарджик, Павликени или София, тези хора имат нужда от победа. Имат нужда от добра новина. Добра новина в българската вътрешна политика не е имало много отдавна. И вярвам, че когато ние спечелим тази победа и когато дадем тази добра новина, \"Демократична България\" ще изглежда по един съвсем нов начин в очите на много широк кръг български граждани. Тя ще бъде алтернативата, която да изкорени мафиотския модел на ГЕРБ от основите му в местната власт, без да допусне червена карта на България след местните избори. И това ще бъде по-голямата победа. И едва тогава, ако говорим в смела перспектива, едва с вече здрави позиции в местната власт, ние трябва да седнем да мислим, дали коалиционно-организационната формула е достатъчна или трябва нещо по-амбициозно. Но нека началниците да вземат тези решения. На 27 май Христо и Атанас ще бъдат големи победители и тяхната дума ще се чува в българската политика по един съвсем нов и непознат начин.  - Аз не влизам в кампания, за да бъда песимист. И не влизам в битка, за да губя. Не че не съм губил, но това не променя тактиката.", "date": "2019.04.08", "title": "Радан Кънев: \"Демократична България\" ще бъде големият победител на евроизборите"}
{"url": "https://www.dnevnik.bg/sport/2019/04/08/3416236_fotogaleriia_nai-dobroto_ot_sportniia_uikend/", "text": "Ливърпул\" даде начало на уикенда с  . Червените остават на върха във Висшата лига в лудата надпревара с \"Манчестър сити\".", "date": "2019.04.08", "title": "Фотогалерия: Най-доброто от спортния уикенд"}
{"url": "https://www.dnevnik.bg/sport/2019/04/08/3416244_levski_shte_dade_shans_na_poveche_junoshi_do_kraia_na/", "text": "Левски\" ще използва повече футболисти от школата си до края на сезона. По този начин сините ще запълнят дупката от отсъствието на  Давид Яблонски, Милош Цветкович и Жерсон Кабрал . Договорите на тримата изтичат през юни и клубът реши повече да разчита на тях. \"До края на сезона ще е така. Такова е решението на ръководството. Ще играят повече млади футболисти от школата, които от месеци тренират с първия отбор, от началото на сезона на практика, и проведоха цялата зимна в Кипър\", заяви изпълнителният директор на \"Левски\" Павел Колев след  победата над \"Черно море\" във Варна в неделя. \"Тези млади футболисти трябва да трупат игрови минути, за да преценим техните качества. Те трябва да натрупат самочувствие, а ние пък - впечатления от тях в игрова обстановка, защото една такава атмосфера като тази на стадион \"Тича\" няма как да се усети в приятелски мачове и тренировки\", допълни той. Колев каза, че не е водил разговори за пари с Яблонски, Цветкович и Кабрал. \"Проведохме откровен мъжки разговор с Яблонски и Цветкович. С Кабрал беше по-специфично, защото е специфична личност. Но и с него се разбрахме по мъжки, че \"Левски\" тръгва по нов път и ще налага и ще търси други футболисти.\" Колев потвърди, че футболният агент Джовани Бекали ще помага на \"Левски\" за селекцията. По препоръка на румънеца сините назначиха и Богдан Патрашку за главен скаут.  \"Джовани е дългогодишен приятел на \"Нове холдинг\" и лично на Васил Божков. С него имахме доста разговори. Видяхме се и лично тук. С Патрашку също говорихме. Той е човек, който познава българския футбола, играл е тук. Беше ни предложен като вариант и след като разговаряхме, стигнах до извода, че е млад човек, който има сходни с нашите разбирания за футбола и достатъчно познания, за да ни помогне да намерим нови футболисти и да конструираме отбора занапред\", каза още Колев. Той изрази съмнение в твърденията в румънските медии, че \"Левски\" ще има 10 милиона лева за селекция през лятото. \"Много се надявам да ги има, но не съм запознат с такава информация и силно се съмнявам, че ще се случи. Да не говорим, че не е нормално да се случва в нашата българска действителност. За \"Левски\" има други приоритети от това да се изсипят милиони за селекция. Пробвано е в миналото и в крайна сметка от него наследство няма никакво\", завърши Колев.", "date": "2019.04.08", "title": "\"Левски\" ще даде шанс на повече юноши до края на сезона"}
{"url": "https://www.dnevnik.bg/zdrave/2019/04/08/3416250_prenasianata_ot_komarite_zapadnonilskata_treska_shte_e/", "text": "Най-важно е мерките да се взимат преди проблемите, тоест - сега, за да няма комари във водоемите. Това каза в интервю за БНТ Тодор Кантарджиев, директор на Националния център по заразни и паразитни болести. Със затопляне на времето за кърлежите също трябва да се вземат мерки, каза той. По думите му тази година най-опасна се очертава западнонилската треска, която се пренася от комарите в България. През 2018 г. в Европа са боледували около 1500 души. \"Това е заболяване, свързано с възпаление на мозъка. За съжаление доста висока смъртност има. Миналата година около 400-450 души боледуваха в Гърция, над 450 в Сърбия, 260 в Румъния. Ние засега ще се хвалим, защото има с какво да се хвалим. Само 13 случая хванахме миналата година\", каза Кантарджиев. Тази година Италия, Франция и България са предупредени за висок риск от западнонилска треска. \"Причината - миналата година, ако в Европа 7 пъти са се увеличили случаите на това заболяване, то в България се увеличиха 10 пъти\", каза още Кантарджиев. Той информира, че случаите на морбили вече надхвърлят 300. Увеличават се в Самоков, Ихтиман и София.", "date": "2019.04.08", "title": "Кантарджиев: Пренасяната от комарите западнонилската треска ще е най-опасна"}
{"url": "https://www.dnevnik.bg/evropa/2019/04/08/3416248_mobilno_prilojenie_razkri_blizo_1000_vuzmojni_sluchaia/", "text": "Британски шофьори са открили за пет месеца чрез мобилно приложение почти 1000 възможни случая на съвременно робство в автомивки, но по-малко от една пета са се обадили на специалната телефонна линия, за да съобщят за това, заявиха създателите на приложението, цитирани от \"Ройтерс\" и БТА. Безплатното приложение за мобилни телефони е било пуснато от Църквата на Англия и Католическата църква в Англия и Уелс през юни миналата година заради нарасналата тревога, че някои от близо 18-те хиляди ръчни автомивки във Великобритания експлоатират работниците. Подразделението на Църквата на Англия за борба с робството определи като \"разочароващ\" броя на подадените сигнали. Според проучване на приложението, свалено над 8200 пъти, едва 18 процента от хората, които са били помолени да се обадят на специалната телефонна линия за оказване на помощ между юни и декември 2018 г. (126 потребители), са го направили. Приложението позволява на шофьорите да въведат локацията си и след това да прегледат серия от показатели, например дали се приема само плащане в брой, дали работниците живеят там и дали някои от тях изглеждат уплашени. Ако отговорите говорят за висок риск от робство, потребителите биват насочвани към специалната линия за помощ. Активисти обаче заявиха, че не е работа на обикновените хора, а на властите да поемат отговорност за борбата с трудовата експлоатация в автомивките. Според Глобалния индекс за робството на правозащитната организация Walk Free Foundation във Великобритания има най-малко 136 хил. съвременни роби - 10 пъти повече, отколкото показва оценката на правителството от 2013 г. Предполага се, че хиляди работници, предимно от Източна Европа, са подложени на робство в автомивки във Великобритания.", "date": "2019.04.08", "title": "Мобилно приложение разкри близо 1000 възможни случая на съвременно робство в британски автомивки"}
{"url": "https://www.dnevnik.bg/evropa/2019/04/08/3416252_kitai_otreche_s_investiciite_si_da_opitva_da_razdeli_es/", "text": "Китай иска да работи с Европейския съюз по въпроси, вариращи от климатичните промени до търговията, написа в статия за германски вестник премиерът Ли Къцян, предаде \"Ройтерс\". Дипломати в Брюксел казват, че заради напрежението, произтичащо от търговските въпроси, инвестициите и правата на малцинствата, Китай и ЕС може да не се споразумеят за обща декларация на срещата на върха във вторник. Това може да възпрепятства европейските усилия за получаване на по-голям достъп до китайските пазари. В статия за днешния брой на \"Ханделсблат\", извадки от която бяха публикувани вчера, китайският премиер отхвърли обвиненията, че Пекин опитва да раздели блока, като  инвестира в източноевропейски страни . \"Ние подкрепяме процеса на европейска интеграция и се надяваме да има единна и просперираща Европа\", написа Ли. Загрижен, че Китай може да установи доминация върху стратегически европейски индустрии, ЕС се опитва да убеди Пекин да отвори пазарите си и да премахне това, което Брюксел смята за несправедливи търговски бариери. Ли изтъква и желанието на Китай да работи с Европа за запазването на Парижкото споразумение за климатичните промени и на иранското ядрено споразумение, както и в областта на борбата с тероризма. Реформа на Световната търговска организация е друг въпрос, който Китай иска да обсъди с ЕС, добавя премиерът. /БТА", "date": "2019.04.08", "title": "Китай отрече с инвестициите си да опитва да раздели ЕС"}
{"url": "https://www.dnevnik.bg/bulgaria/2019/04/08/3416255_petima_dushi_sa_zadurjani_za_reket_i_lihvarstvo_pri/", "text": "Петима души са задържани при акция на Специализираната прокуратура и ГДБОП в Димитровград, която продължава и в момента. Новината съобщи главният секретар на МВР Ивайло Иванов в ефира на Би Ти Ви. Групата се е занимавала с рекет и лихварство и е действала и в други градове. Главният секретар коментира и мерките срещу евентуален бежански натиск от Гърция. В момента по граничните райони с южната ни съседка има засилено полицейско присъствие. Екипи на жандармерията също са командировани на място. Вчера се стигна до  сблъсъци между полицията и мигрантите. \"Имаме разчети какви сили да бъдат изпратени в зависимост от ситуацията. Нашата задача е да не ги допуснем на българска територия. Координирали сме всички служби в страната. Ситуацията е усложнена и в Гърция и в Турция. Мигрантите са се организирали по фейсбук. Публикувано е съобщение, според което границите ще бъдат отворени и всички ще могат да минат. Тази акция е наречена \"Конвой на надеждата\". Следим ситуацията и сме взели превантивни мерки\", подчерта главният секретар на МВР. В 9.30 при премиера е планирано съвещание с вицепремиера Красимир Каракачанов, вътрешния министър Младен Маринов и ръководството на гранична полиция. На срещата ще бъдат обсъдени мерки за спиране на евентуален бежански поток. Вчера министърът на отбраната Красимир Каракачанов  предложи разполагането  по границата на 3 хил. военни с техника, които да помогнат.", "date": "2019.04.08", "title": "Петима души са задържани за рекет и лихварство при акция в Димитровград"}
{"url": "https://www.dnevnik.bg/na_put/2019/04/08/3416046_airbnb_organizira_konkurs_s_nagrada_noshtuvka_v_luvura/", "text": "Компанията за споделено настаняване Airbnb организира конкурс, победителят в който ще може да прекара една нощ в Лувъра и да се наслади на специална програма. Разглеждането на най-посетения музей в света обикновено е съпроводено с продължително висене на опашка и блъсканица сред тълпи туристи в залите. Не така обаче ще си прекара човекът, който успее да напише най-убедителното писмо защо именно той трябва да бъде избраникът. Победителят и негов придружител ще могат да разгледат на спокойствие залите на Лувъра, необезпокоявани да съзерцават Мона Лиза, да се насладят на музикален концерт, чиято единствена публика ще бъдат, да вкусят от изискана вечеря в тяхна чест. След като разгледат музея, придружавани от изкуствовед, победителите в конкурса ще могат да се оттеглят за спокоен сън в стъклената пирамида. Именно по повод 30-годишнината от построяването на това съоръжение се организира и конкурсът. Досега Лувърът е организирал подобни специални събития само за знаменитости, между които президентската двойка Барак и Мишел Обама и Бионсе и рапъра Джей Зи. Открит през 1793 г., по време на Френската революция, Лувърът притежава над 35 000 творби на изкуството, между които портретът на Мона Лиза от Леонардо да Винчи, статуите на Нике от Самотраки и на Венера Милоска. С 10.2 млн. гости през миналата година Лувърът затвърди позицията си на стана най-посещаваният музей в света. Всеки желаещ да прекара една нощ в музея трябва до 23.59 ч. местно време (GMT+1) на 12 април да напише в   airbnb.com/louvre  защо смята себе си за идеалния гост на Мона Лиза. Начинанието е част от инициативата на Airbnb \"Нощувка във...\" като досега домакини са били Замъкът на Дракула, Лего-къща и аквариум с акули.", "date": "2019.04.08", "title": "Airbnb организира конкурс с награда нощувка в Лувъра"}
{"url": "https://www.dnevnik.bg/bulgaria/2019/04/08/3416259_kratki_novini_dvama_ostavat_v_bolnica_sled/", "text": "\"Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Над 1 тон канабис е задържан на \"Калотина\" Количеството е на стойност над 6 млн. лв, става известно от съобщение до медиите. Наркотичното вещество е открито в камион, пътуващ от Сърбия за Турция. По едно и също време от Сърбия са влезли два идентични камиона, чийто регистрационни номера се различават само в последната буква. Единият е бил празен, а другият е превозвал балатум, натоварен в Сърбия, предназначен за Турция. По пътя между зоната за първоначален контрол и зоната за рентгенова проверка двата камиона разменят регистрационните си табели и при рентгена се явява празния камион с документите на този, превозващ стоката, пише в съобщението. Митническите служители се селектирали камиона със стоката, тъй като маршрутът му е необичаен. Собственикът на транспортната фирма – сръбски гражданин, който е шофирал празния камион, е задържан за 24 часа. Прокуратурата ще предостави повече информация по случая след резултатите от назначените експертизи. Образувано е досъдебно производство за самолетната катастрофа в Северна Македония В хода на разследването на  инцидента на 2 април , при който загина семейство българи, ще бъдат разпитани служители на дирекция \"Консулски отношения\" в МВнР, запознати със случая, представители на ръководството на въздушното движение на Република Северна Македония. съобщава пресцентърът на прокуратурата. Ще се изяснят данните за силна турбуленция и за загубен контрол от пилота над въздухоплавателното средство, както и за назначените до момента експертизи.  Марешки има готовност да осигури 5 хил. доброволци на границата Той оглави кризисен щаб за справяне с мигрантските проблеми по границата ни с Гърция, съобщава пресцентърът на партия \"Воля\". \"Това са истински родолюбци, хора, които милеят за България и са готови да я защитават от всякакви набези на нежелани \"гости\", заяви Веселин Марешки. В позицията се напомня, че тази мярка е заради ескалацията на напрежението през последните дни заради мигрантски лагер край Солун. Хиляди бежанци опитаха да тръгнат към Западна Европа. Маршрутът им е или през България, или през Северна Македония. Психично болен преби охранител в сградата до Столичната библиотека Пострадалият 70-годишен охранител е откаран в болница със счупен нос, контузия на главата и прорезни рани, съобщава \"Фокус\". Инцидентът е станал малко след 8 часа. Нападателят, който е на 34-години, е задържан. Той е регистриран с психично заболяване. Мотивите за инцидента все още се изясняват. Жители на Войводиново протестират  Причината за недоволството на над 50 жители на селото са  условните присъди  на двамата братя, които пребиха военнослужещи, съобщи \"Нова телевизия\". Хората от селото заявиха, че не искат нападателите да се връщат обратно във Войводиново. На година условно с три години изпитателен срок е осъден Борис П., а брат му Асен П. - на три години условно с пет години изпитателен срок. Двамата сключиха споразумение с прокуратурата, което съдът одобри.  Двама остават в болница след катастрофата с автобус във Варна Шофьорът и 62-годишна пътничка остават в болница след  катастрофата с автобус на градския транспорт във Варна  вчера, съобщи \"Нова телевизия\". Няма опасност за живота на нито един от двамата. Автобусът премина през мантинела, блъсна 2 коли и се заби в къща. Ранени бяха 10 души, сред които и 4 деца на възраст между 7 и 13 г. Алкохолната проба на шофьора е отрицателна. \"Казал е на прекия си началник, че все още е в шок. Кондукторката разказа, че му е причерняло пред очите. Водачът е 45-годишен, не е бил изморен\", заяви пред \"Нова телевизия\" Злати Златев от общинско дружество \"Градски транспорт\". \"Автобусът го прибрахме на ход. Най-вероятно някакъв здравословен проблем на водача е довел до това\", каза Златев. По думите му шофьорът работи от 3-4 месеца в \"Градски транспорт\", преди това е карал камиони. Това е бил последният му курс за деня.", "date": "2019.04.08", "title": "Кратки новини: Психично болен преби охранител в сградата до Столичната библиотека"}
{"url": "https://www.dnevnik.bg/evropa/2019/04/08/3416256_avstriia_shte_udulji_do_noemvri_kontrola_po_granicite/", "text": "Австрия удължава контрола по границите със Словения и Унгария най-малко до ноември, предаде БТА. Австрийски медии са се запознали с писмо по този въпрос на министъра на вътрешните работи Херберт Кикъл, което днес ще получат Европейската комисията и колегите му от другите държави от шенгенското пространство. В някои от изданията е публикуван пълният текст на писмото. Шенгенското споразумение не предвижда граничен контрол, но през 2015 г. Австрия и Германия го въведоха предвид големия брой мигранти в онзи период. По-късно мигрантският поток значително намаля в Австрия (от 88 340 г. през 2015 на 13 400 през 2018 г.), но въпреки това контролът по границите продължава. В писмото си с дата 6 април и адресирано до еврокомисията и до министрите на вътрешните работи на държавите, подписали шенгенското споразумение, се изтъква като основна причина за предприетата мярка все още големият брой нелегални мигранти, които се опитват да стигнат Западна Европа. Освен това се казва, че в целия Европейски съюз съществува \"латентна заплаха от тероризъм\", произтичаща от обстоятелството, че след победата над \"Ислямска държава\" от районите на бойни действия в Сирия и Ирак в ЕС могат да се завърнат \"чуждестранните бойци терористи\". Кикъл пише още, че очаква да има повишен брой на заловени мигранти по Балканския маршрут, и подчертава, че мярката за удължаване на граничния контрол е договорена в управляващата в Австрия коалиция. \"Погрешен сигнал ще бъде премахването на граничния контрол в такъв момент\", се казва в писмото. /БТА", "date": "2019.04.08", "title": "Австрия ще удължи до ноември контрола по границите със Словения и Унгария"}
{"url": "https://www.dnevnik.bg/sport/2019/04/08/3413639_kakvo_predstoi_za_grigor_dimitrov_v_sezona_na_cherveni/", "text": "С турнирите от категория АТП 250 в Хюстън (САЩ) и Маракеш (Мароко) днес започва сезонът на червените кортове в мъжкия тенис. За Григор Димитров и по-голямата част от водещите играчи обаче ще стартира следващата седмица с престижната надпревара от сериите \"Мастърс\" в Монте Карло. Димитров, който заема 29-ото място в световната ранглиста, беше планирал общо четири турнира на клей. В последния момент той реши да се включи в надпреварата от категория \"АТП 500\" в Барселона,  като получи \"уайлд кард\" от организаторите. След Монте Карло, където тренира и живее през повечето време, 27-годишният българин ще се насочи към каталунската столица (22-27 април), а после му предстои участие в мастърсите в Мадрид (6 - 12 май) и Рим (13 - 19 май). Кулминацията на сезона на червени кортове ще е вторият за годината турнир от Големия шлем - \"Ролан Гарос\", който стартира на 27 май. Клеят е най-неудобната и най-малко успешната настилка за Димитров. Въпреки някои проблясъци през годините той по традиция се представя колебливо в турнирите на червено. Това важи в най-голяма степен за \"Ролан Гарос\", където никога не е преминавал трети кръг, а в четири от осемте си участия е отпадал още на старта. Доста по-различна е ситуацията в Монте Карло. За Димитров това е вторият най-успешен турнир от сериите \"Мастърс\" след този в Синсинати. Миналата година той игра полуфинал в княжеството, като беше спрян от Краля на клея Рафаел Надал. Освен това българинът има два четвъртфинала - при дебюта си през 2013 г. и през 2015 г. В първия случай загуби от Надал, а във втория - от Гаел Монфис. В Мадрид Димитров има само две победи в последните три години. През 2015 г. обаче той стигна до четвъртфиналите, където на пътя му отново застана Надал. При дебюта си в испанската столица през 2013 г. българинът постигна най-голямата си победа на клей - срещу световния №1 Новак Джокович. Димитров имаше проблясък и в Рим. Той игра полуфинал през 2014 г., като на пътя му към финала за пореден път застана Надал. Оттогава обаче българинът има само една победа в италианската столица. В последните си три участия той отпадна още след първия си мач. Като цяло предишните три сезона на клей бяха разочароващи за шампиона от финалите на АТП през 2017 г. Той загуби четири от последните си шест мача на червени кортове миналия сезон, а през 2016 и 2017 г. имаше повече поражения, отколкото победи на тази настилка. През 2019 г. Димитров има да защитава 560 точки в турнирите на клей. По-голямата част - 360 точки - са от Монте Карло, където игра полуфинал през 2018 г. По 90 точки е активът, който трябва да защитава в Барселона и \"Ролан Гарос\", а в мастърсите в Мадрид и Рим Димитров - само по 10 точки. Настоящият актив на българина е 1300 точки. В зависимост от развоя на турнирите в Хюстън и Маракеш той може да изпадне от топ 30 преди първия си мач на клей. А ако не успее да защити полуфинала в Монте Карло, Димитров може да се озове извън топ 40 за пръв път от февруари 2013 г.", "date": "2019.04.08", "title": "Какво предстои за Григор Димитров в сезона на червени кортове"}
{"url": "https://www.dnevnik.bg/evropa/evropeiski_parlament/2019/04/08/3416258_polskata_opoziciia_predupredi_za_opasnost_ot_izlizane/", "text": "Най-голямата опозиционна коалиция в Полша започна в събота своята кампания за изборите за Европейски парламент следващия месец, като предупреди, че управляващата евроскептична партия \"Право и справедливост\" може в крайна сметка да извади страната от Европейския съюз, предаде \"Ройтерс\". Повечето поляци подкрепят оставането в ЕС, а \"Право и справедливост\" никога не е призовавала за излизане на Полша от общността. Според опозицията обаче острата реторика на партията срещу ЕС и поредицата спорове с Брюксел правят евентуално излизане на Полша по-близко. Лидерите на опозиционната  Европейска коалиция  заявиха, че гласуването за Европейски парламент през май представлява сериозен избор за бъдещето на страната. \"Предстои голям избор: или силна, богата, демократична Полша в силна Европа, или това, което виждаме днес - партийна държава, която е напът да напусне ЕС\", каза Гжегож Схетина, който оглавява центристката партия \"Гражданска платформа\", участваща в Европейската коалиция. \"Предстоят ни избори за Европейски парламент, които са най-важните избори от 1989 г. Сега залогът е още по-голям\", каза той на конференция на опозиционната коалиция, имайки предвид изборите преди 30 години, белязали връщането на демокрацията. Проучване на общественото мнение този месец показа, че 88 процента от поляците биха гласували против излизане от ЕС, ако в Полша бъде произведен референдум като този във Великобритания за членството в общността. Социологически данни прогнозират подкрепа от 39 процента за \"Право и справедливост\" на европейските избори срещу 36.5 процента за Европейската коалиция. /БТА", "date": "2019.04.08", "title": "Полската опозиция предупреди за опасност от излизане от ЕС"}
{"url": "https://www.dnevnik.bg/evropa/2019/04/08/3416261_po-bavniiat_rastej_v_italiia_moje_da_naloji/", "text": "Италия може да бъде принудена да замрази част от планираните си разходи тази година, тъй като икономическият растеж на страната е по-бавен от предвижданото, заяви заместник-председателят на Европейската комисия Валдис Домбровскис, цитиран от \"Ройтерс\". Брюксел прогнозира през февруари едва 0.2 процента икономически растеж на Италия тази година, но Домбровскис посочи, че растежът може да се окаже още по-бавен, тъй като световните и вътрешните фактори помрачават перспективите. Евентуално допълнително понижаване на очаквания растеж ще задълбочи разминаването с оценката на евроскептичното италианско правителство, което е заложило в бюджета си за тази година растеж от 1 процент. Европейската комисия ще публикува новите си икономически прогнози на 7 май. Съществуват опасения, че икономиката ще се забави, каза на пресконференция в Букурещ Домбровскис. Трябва да видим как ще се отрази това на бюджета, допълни той. Домбровскис отбеляза, че при тази ситуация Италия ще трябва вероятно да замрази 2 милиарда евро (2.2 милиарда долара) разходи тази година, за да спази бюджетните правила на ЕС. Рим се споразумя в Брюксел, че тези 2 милиарда евро ще бъдат похарчени само ако икономическите условия не се влошат. Сега тази предпазна клауза нормално би трябвало да се активира, каза Домбровскис, който отговаря също за еврото и социалния диалог, за финансовата стабилност, финансовите услуги и капиталовите пазари. /БТА", "date": "2019.04.08", "title": "По-бавният растеж в Италия може да наложи замразяване на разходи, предупреди Брюксел"}
{"url": "https://www.dnevnik.bg/bulgaria/2019/04/08/3416263_obshtinata_shte_naznachi_proverka_na_terasata_plamen/", "text": "Инспектори на столичния район \"Слатина\" ще направят проверка на терасата на шефа на антикорупционната комисия (КПКОНПИ) Пламен Георгиев. От общината са имали информация още от 2012 година, че на терасата от 186 кв.м е имало постройки без нужните документи, но проверката не е била допусната от предишния собственик, съобщава Би Ти Ви. Ако се установи, че постройките на терасата са незаконни, трябва да бъде издадено предписание за премахването им в срок от 1 до 3 месеца. Проверката ще отнеме 2 седмици. Цитиран от медията, кметът на района Наталия Стоянова, коментира, че се надява Георгиев да не постъпи като предишния собственик и да осигури достъп за проверката. В петък  с ъсед на Пламен Георгиев , пожелал анонимност, заяви пред Би Ти Ви, че никой от съсобствениците няма достъп до терасата на покрива на блока, за която се влиза през апартамента на Георгиев. Пламен Георгиев е в отпуска по предложение на премиера Бойко Борисов, докато прокуратурата проверява законността на имотните му сделки. Преди дни пред журналисти  той отказа да отговори  на многократно зададения му въпрос колко души ползват терасата. В последните седмици Георгиев е поредната фигура от властта, за която има разкрития от сайта \"Свободна Европа\", \"Антикорупционния фонд\" и сайта \"Бивол\" са имотни сделки  на цени под средните за пазара  и разминаването между цената на сделката за апартамента и данъчната му оценка.", "date": "2019.04.08", "title": "Общината ще назначи проверка на терасата на Пламен Георгиев"}
{"url": "https://www.dnevnik.bg/sport/2019/04/08/3416264_video_da_spasish_otbora_si_ot_gol_ili_edin_ot/", "text": "Пропуските във футбола са нещо напълно нормално. Дори най-големите звезди често правят забавни, странни, а понякога и доста абсурдни неща пред противниковите врати. Много рядко обаче може да се види това, което сътвори нападателят на \"Пари Сен Жермен\" Ерик Максим Чупо-Мотинг. Камерунският национал шокира футболния свят с нелепо отиграване, което попречи на отбора му да отбележи гол в двубоя със \"Страсбург\" в неделя. Партньорът му в атаката Кристофър Нкунку се измъкна зад защитата и технично прехвърли вратаря Матц Селс. Топката се насочваше към вратата и това със сигурност щеше да се превърне в гол. В желанието си да се разпише обаче озовалият се на самата голлиния Чупо-Мотинг някак намери начин да предотврати попадението. Пропускът на родения в Хамбург нападател дойде в 28-ата минута - само 90 секунди след като \"Страсбург\" изравни резултата. Самият Чупо-Мотинг, привлечен през лятото от изпадналия от Висшата лига \"Стоук сити\", изведе ПСЖ напред в 13-ата минута. Парижани се нуждаеха от победа в този мач, за да си гарантират титлата в Лига 1 за шести път в последните седем години. Двубоят на \"Парк де Пренс\" обаче завърши 2:2 и тимът на Томас Тухел ще трябва да почака поне още седмица.", "date": "2019.04.08", "title": "Видео: Да \"спасиш\" отбора си от гол, или един от пропуските на века"}
{"url": "https://www.dnevnik.bg/evropa/regioni/2019/04/08/3416270_privlekatelna_li_e_stara_zagora_za_mladite_hora/", "text": "Младите хора биха се върнали в България, ако имат усещането, че тук могат да свършат повече, отколкото в чужбина. А в България има много за вършене, трябва само свобода на инициативата.\" Думите на младия архитект Дора Иванова, която е основател на фондация \"Проект Бузлуджа\", обобщиха добре настроението и посланието на  втория панел  на годишната дискусия \"Среща на бизнеса в област Стара Загора\" на \"Капитал Градове\". Част от целта на дискусията беше да даде идеи за това как българските градове могат да привличат обратно хора. Участниците посочиха, че решението емигрантите да се върнат в България или дори в родния си град е емоционално и не става дума само за размера на заплатите, но и за качеството на живот и възможност за постижения в конкретната им сфера, съобщи \" Капитал \". Икономика, но и образование и култура Стара Загора има силни предимства в тази посока. От една страна, средата за живот е добра, както посочи Иван Стефанов, собственик и главен мениджър на местната верига магазини за мебели \"Мондо\". От друга, в последните години градът се развива добре. Борислав Бойчев, акаунт мениджър \"Корпоративни продажби\" във \"Виваком\", например обясни, че когато са избирали със съпругата си град за живеене преди години, изборът им е бил Сливен, защото Стара Загора не е била толкова привлекателна. Сега, казва Бойчев, това определено не е така. Една от причините е икономическото развитие, което продължава да поставя областта сред водещите в България. Но както арх. Белин Моллов, експерт по устройствено планиране и градско развитие, напомни, разговорите за икономика са важни, но образованието и културата също трябва да се коментират и развиват. На същото мнение е и Иван Стефанов. Образованието е основата, а там има изоставане, каза той. Той сравни Стара Загора с Велико Търново и посочи, че вторият е много по-млад град заради студентите там. Това между другото се отразява и на бизнеса му - \"моите магазини предлагат много по-различни неща във Велико Търново\". Туризмът също е неизползвана ниша. Според Дора Иванова Бузлуджа, на чието възстановяване тя се е посветила, е обект с потенциал да вдигне сериозно интереса на чужди туристи към областта. Стара Загора обаче не се възползва от него. \"Запитванията са истински, но тези хора няма на кого да си платят парите. Трябва да можем да създадем продукт, който да се превърне в основна атракция за целия регион. Той ще спомага и за образованието и преодоляването на комплекса в целия източен блок\", каза тя. Инфраструктурата - има още работа Основен недостатък и там, както и в други градове е, че не се мисли за това какво е нужно, а какво може да се финансира. \"Кохезионната политика е все още основният източник за планиране на инфраструктура\", отбеляза арх. Моллов. Планирането обаче все още е твърде централизирано, докато ако общината го прави на местно ниво, то ще отговаря на нуждите й още повече. Някои неща пък са извън възможностите й - беше поставен въпросът за скоростен път до Казанлък и за четирилентова връзка с магистрала \"Тракия\", но това са национални проекти, не местни, което доказва колко трудна е работата на местната власт. Специалното издание \"Капитал Градове: Стара Загора\" може да намерите в библиотеката на \"Капитал\" -  тук .", "date": "2019.04.08", "title": "Привлекателна ли е Стара Загора за младите хора"}
{"url": "https://www.dnevnik.bg/evropa/2019/04/08/3416297_timermans_predupredi_upravliavashtite_v_polsha_da_ne/", "text": "Съдебната дисциплинарна система не бива да се прилага срещу съдии, когато тяхното мнение не съответства на позициите на властите. Това заяви пред журналисти във Варшава първият заместник-председател на Европейската комисия Франс Тимерманс, коментирайки спорната реформа в полската съдебна система. \"Разбира се, трябва да се убедим, че съдиите действат по най-високите стандарти. Но дисциплинарната система не бива да се използва за блокиране на работата на съдии и за започване на дисциплинарни дела срещу съдии само защото възгледите и мненията им не съвпадат с мнението на правителството\", изтъкна Тимерманс. Еврокомисарят увери, че подетата преди дни  нова наказателна процедура  срещу Полша заради дисциплинарната система спрямо съдии изобщо не е свързана с изборите за Европейски парламент, въпреки че полското правителство твърди обратното. \"Работя по тези въпроси от три години. Напълно ясно е, че приемането на новите дисциплинарни мерки оказва сковаващ ефект върху полската съдебна система, тези действия противоречат на нормалното функциониране на дисциплинарната система и на системата на съдопроизводство.\" По думите на Тимерманс съдът в Европейския съюз играе първостепенна роля при решаването на дисциплинарни въпроси, тъй като всеки съдия в която и да било европейска страна е също така и европейски съдия, когато става въпрос за правото на ЕС. На 3 април Европейската комисия започна нова наказателна процедура срещу Полша заради законовите промени, които ограничават правомощията и дейността на съдиите. При обявяването й Тимерманс отбеляза, че на основата на действията на полските власти са преследвани съдии, които се изказват срещу предприетите от правителството реформи в правосъдието. По неговите думи целта е съдиите да бъдат подчинени на изпълнителната власт. Това е несъвместимо с изискванията за независимост на съдебната система, поясни Тимерманс. Полша има два месеца за отговор. /БТА", "date": "2019.04.08", "title": "Тимерманс предупреди управляващите в Полша да не блокират работата на съдии"}
{"url": "https://www.dnevnik.bg/detski_dnevnik/2019/04/08/3416317_blizo_53_hil_zrelostnici_shte_se_iaviat_na_maturite/", "text": "Близо 53 000 зрелостници ще се явят на всеки от двата задължителни зрелостни изпита в края на май, съобщи пресцентърът на министерството на образованието. Първият - по български език и литература, ще се проведе на 21 май от 8 ч., а на 23 май в същия час ще започне и вторият по предмет по избор. Матурите по желание ще са между 28 и 31 май. Тази година най-много бъдещи абитуриенти – 14 612, са избрали да се явят на втори задължителен изпит по английски език. Вторият най-желан предмет е биология, като матура по него ще положат 11 076 ученици. 11 036 са предпочели в дипломата им за средно образование вместо оценка от втора матура да се запише средноаритметичната оценка от изпитите по теория и практика на професията, изучавана в професионална гимназия. По география тази година ще се явят малко под 6000 зрелостници. Изпит по философия ще държат 4300, а по математика – над 2200. Тест по история и немски език ще положат повече от 1000 дванадесетокласници. Матура по желание тази година са заявили 888 ученици, като най-много – 310, ще се явят на математика.", "date": "2019.04.08", "title": "Близо 53 хил. зрелостници ще се явят на матурите през май"}
{"url": "https://www.dnevnik.bg/evropa/2019/04/08/3416314_orban_zapochna_kampaniiata_za_evroizborite_s/", "text": "Унгарският министър-председател Виктор Орбан започна в края на миналата седмица кампанията на своята партия \"Фидес\" - Унгарски граждански съюз, за изборите за Европейски парламент с представяне на план от седем точки срещу имиграцията, предаде \"Асошиейтед прес\". Орбан се обяви за контрол на миграцията от националните правителства, а не от бюрократите в Европейския съюз. Той повтори виждането си, че никоя държава не трябва да бъде принуждавана да приема имигранти. Унгарският премиер призова ЕС да спре финансирането на граждански групи, които подкрепят кандидати за убежище, и каза, че \"никой в Европа не трябва да страда от дискриминация\", защото е християнин. За пореден път Орбан критикува председателя на Европейската комисия Жан-Клод Юнкер, като каза, че той е \"твърдо отговорен\" за \"британското тресавище с Брекзит\" и \"мигрантското нашествие\". Гласуването за Европейски парламент в Унгария ще е на 26 май. Партията на Орбан \"Фидес\" все още е член на дясноцентриската Европейска народна партия (ЕНП), въпреки че членството й  бе замразено  заради реториката срещу Брюксел и опасенията за върховенството на закона в Унгария. \"Залогът е дали ЕС ще има проимигрантски или антиимигрантски настроени лидери. Ще решим дали да защитим нашата християнска европейска култура, или да отстъпим терен на мултикултурализма\", подчерта Орбан. Според него ЕНП \"прави завой наляво, в либерална посока и... към Европа на имигрантите\". Ако това е завоят, който ЕНП прави, \"можете да сте сигурни, че няма да го последваме\", допълни премиерът. \"Има един мехур в Брюксел, виртуалният свят на привилегирования европейски елит, който се откъсна от реалността\", заяви Орбан, чието изказване често бе прекъсвано от аплодисменти от публиката. \"Унгарците... искат Европейския съюз, но им е омръзнал начинът, по който нещата се случват в Брюксел, и искат промяна\", допълни той.", "date": "2019.04.08", "title": "Орбан започна кампанията за евроизборите с антиимигрантски план"}
{"url": "https://www.dnevnik.bg/bulgaria/2019/04/08/3416340_granicata_s_turciia_se_pazi_dobre_no_s_gurciia_e/", "text": "Границата с Турция се пази добре, споразуменията работят, но с Гърция е проблем. Това заяви премиерът Бойко Борисов след среща с министъра на отбраната Красимир Каракачанов, министъра на вътрешните работи Младен Маринов и ръководството на Гранична полиция, съобщава пресцентърът на Министерския съвет.  Съвещанието е по повод засиления бежански натиск от гръцка страна през уикенда. В Солун се стигна до  сблъсъци между полицията и мигрантите , които се бяха организирали чрез социалната мрежа фейсбук след публикувано съобщение, според което границите ще бъдат отворени и всички ще могат да минат.  \"Помните колко тежък бе Балканският път, успяхме да се справим тогава. Жандармерията е там, армията има готовност, насищаме с техника и хора, за да може да опазим държавата\", отбеляза Борисов. По думите му трябва да има готовност за задържане на бежанци, за да не се разпръснат из страната. Министър-председателят разпореди да се видят центровете, да се вземат всички мерки, службите да подават своевременно информация за обстановката, ако е необходимо да се усилят ГКПП-тата по южната граница. Позицията на вътрешния министър Младен Маринов е, че на този етап няма сигнали в България да има емигрантски организации като в Гърция и Турция. \"Следим ситуацията много внимателно още от първото получаване на сигнали за възможно движение на големи групи на емигранти в Турция и Гърция. До този момент ситуацията изглежда овладяна и в двете държави\", посочи той. \"Но имаше сериозни опити, така че не е изключено те да преминат в друга организационна форма\", коментира Маринов. Министерството на отбраната е в готовност да изпрати необходимите хора, транспортна техника и съоръжения на границата при нужда, увери вицепремиерът и министър на отбраната Красимир Каракачанов. \"Оценката е, че възможността нещо подобно да се случи не е отпаднала. Но това, което казахме на министър-председателя, е  готовността и на полицията, и на армията  с предварителните планове взаимодействие при нужда се реагира\", каза той и добави, че сред самите емигранти има хора, които опитват да организират движение към Западна Европа.  \"Турция още миналата седмица взе много сериозни мерки, в Гърция също се успокои ситуацията. Но сме длъжни да вземем мерки. Предстоят и европейски избори и те могат да бъдат използвани за общополитически цели в Европа. Нашата задача е да не допуснем големи групи от хора да преминат на територията на България\", каза той. ", "date": "2019.04.08", "title": "Границата с Турция се пази добре, но с Гърция е проблем, заяви премиерът"}
{"url": "https://www.dnevnik.bg/evropa/2019/04/08/3416332_velikobritaniia_da_prechi_na_es_ako_oshte_dulgo_vreme/", "text": "Депутатът консерватор и привърженик на Брекзит Джейкъб Рийс-Мог призова британското правителство да се държи \"възможно най-трудно\" с ЕС по редица въпроси, включително дългосрочния бюджет на блока, ако излизането на страната бъде отложено за дълго време, предаде \"Политико\". \"Ако едно дълго отлагане ни остави приклещени в ЕС, трябва да сме възможно най-трудни\", написа в \"Туитър\" Рийс-Мог. \"Можем да наложим вето на увеличение на бюджета, да възпрепятстваме евентуална армия на ЕС и да блокираме интеграционистките схеми на господин Макрон\", допълни той, имайки предвид  възгледите на френския президент  Еманюел Макрон за бъдещето на блока. Изказването му дойде, след като премиерът Тереза Мей  официално поиска допълнително отлагане  на Брекзит до 30 юни 2019 г. В писмо до председателя на Европейския съвет Доналд Туск тя каза, че иска Великобритания да напусне преди изборите за Европейски парламент през май, но че \"ще продължи да провежда отговорна подготовка за провеждането на избори,  ако това не се окаже възможно \". Междувременно Туск намекна за  вариант за \"гъвкаво\" удължаване  с продължителност до една година според времето, от което Великобритания ще се нуждае, за да излезе от задънената улица по въпроса за Брекзит.", "date": "2019.04.08", "title": "Великобритания да пречи на ЕС, ако още дълго време остане в него, предлага депутат"}
{"url": "https://www.dnevnik.bg/zdrave/2019/04/08/3416348_zdravnite_vlasti_otnovo_opitvat_da_prokarat_po-visok/", "text": "Здравните власти опитват отново да прокарат  високи критерии,  които два състава на Върховния административен съд вече отхвърлиха, за  потенциалната жизнеспособност на плода . От които критерии съответно зависи кога новороденото бебе ще се води бебе и при евентуална смърт то ще бъде предоставяно на родителите, които ще могат да го погребат. Или  ще се води спонтанен аборт . Въпреки двете съдебни  решения по този казус  сега отново с проект за подзаконов нормативен акт се предвижда за \"спонтанен аборт\" да се приема раждането \"  А също и всяко бебе, родено с тегло под 800 грама. В определението на преждевременно раждане е посочено, че плодът се определя като потенциално жизнеспособен,   Друга опция е, ако бебето е родено под тези параметри, но е оцеляло поне 3 денонощия. Тези критерии сега са записани в проекта за фармако-терапевтично ръководство по \"Акушерство и гинекология\", пуснат за съгласуване от здравното министерство. Тези ръководства трябва да дадат указания на лекарите за стандарти, насоки за работата им, какви медикаменти да използват и др. Ако не се придържат към тези правила, лекарите могат да търпят и санкции от здравната каса. Може и да не им бъде платено за каквито и да било разходи по спасяването и обгрижването на новороденото, ако то не преживее например съответните 3 денонощия и се е родило под 800 грама. Още Върховният административен съд (ВАС) окончателно отмени текст от медицинския стандарт по акушерство и гинекология, според който родените преди 26-ата гестационна седмица или под 800 грама бебета нямат \"потенциална жизнеспособност\". Това стана, след като петчленен състав на ВАС потвърди решението на тричленния състав  от март 2016 г.  Според върховните магистрати въведените завишени критерии - тегло от 600 на 800 грама и възраст от 22 на 26 гестационна седмица, не са били мотивирани в проекта за приемане на наредбата от 2014 г., когато министър на здравеопазването бе Таня Андреева. Дотогава в стандарта от 2008 г. пишеше, че ако плодът тежи поне 600 грама и е роден след 22-ра гестационна седмица, той се води човек, дори да няма шанс за оцеляване. При атакуваното правило, ако плодът, макар и жив, не покрива завишените критерии, беше поставено изискването той да преживее поне три денонощия, за да се счита за живо роден и законът да го третира като личност - т.е. родителите да имат право да му дадат име и да го погребат в случай на смърт. Въпреки недвусмислените решения на съда до момента няма утвърден категоричен критерий за потенциална жизнеспособност на плода. Всъщност след решенията на съда не е приет изобщо нов стандарт по акушерство и гинекология. \"За период от три години така и не се състоя нормална и продуктивна дискусия между всички заинтересовани страни, а продължава опитът подобни дефиниции да се налагат ултимативно по един или друг начин\", коментира днес в блога си адвокатът по медицинско право Мария Шаркова. Тя отбелязва, че според закона се предвижда фармако-терапевтичните ръководства да създават алгоритми за лечение с лекарствени продукти, но никъде не е предвидено те да съдържат критерии,  . Адвокатът посочва още, че според Закона за гражданската регистрация преценката дали детето е родено живо или мъртво, както и дали е налице аборт, се прави от компетентно медицинско лице. В тази си част законът  , която да урежда реда и критериите, по които компетентните медицински лица да извършват тази преценка. Шаркова припомня, че в съдебното решение, с което са отменени въведените критерии за жизнеспособност на плода, изрично е обърнато внимание на липсата на каквито и да било мотиви за определяне на конкретните граници като тегло и гестационна възраст. Допълва, че в мотивите към предложеното ръководство няма нито една дума, мотивираща въвеждането на подобни критерии. \"И за това аз ще попитам:  с този въпрос?\", завършва Шаркова. Наскоро  момче, родено с тегло 268 грама  - най-малкото оцеляло бебе момче в света, беше изписано от болница в японската столица Токио. Детето е родено чрез цезарово сечение през август миналата година, в 24-ата седмица от бременността, защото не е наддавало на тегло в утробата и лекарите са се страхували за живота му. В началото на тази година то бе изписано живо от болницата.", "date": "2019.04.08", "title": "Здравните власти отново са на път да обявят, че бебетата под 800 г не са жизнеспособни"}
{"url": "https://www.dnevnik.bg/politika/2019/04/08/3416354_cvetanov_shte_sudi_hora_preminali_granicata_v/", "text": "В непрекъснат контакт съм с адвоката си и имаме готовност да заведем дела срещу хора, които с изказванията си по мой адрес преминаха границата на нормалното. Това каза във Велики Преслав зам.-председателят на ГЕРБ Цветан Цветанов, цитиран от пресцентъра на управляващата партия. \"Проверката, която в момента тече срещу мен, ще покаже, че не съм извършил нищо незаконно. Истината в крайна сметка ще излезе наяве, но дали тогава ще получа извинение\", каза още Цветанов. Зам.-председателят на ГЕРБ пак каза, че не е прикривал проверка срещу сградата \"Златен век\", а даже напротив – препратил е сигнала на компетентните институции, тъй като вътрешната комисия в Народното събрание не може да прави проверки. \"Разследването ще покаже, че моята сделка е започнала на много по-ранен етап и разликата, която съм доплатил, е много по-висока от тази, която се тиражира. Дори е двойно по-висока от цената на президентския апартамент\", заяви той. Цветанов подчерта високия морален стандарт в ГЕРБ и попита защо БСП, вместо да поиска оставките на хора с повдигнати обвинения от прокуратурата, партията дори ги поощрява. Цветанов повтори, че според него думите на кмета на София и заместник-председател на ГЕРБ Йорданка Фандъкова, която заяви, че в същата ситуация т я би си тръгнала от важните управленски позиции , са извадени от контекст. Седмица след началото на скандала с апартамента в столичния квартал \"Изток\",  купен от \"Артекс\" на по-ниски от пазарните цени , зам.-председателят на ГЕРБ и ръководител на парламентарната група на партията Цветан Цветанов  напуска Народното събрание . Той обаче запази поста си на заместник-председател на ГЕРБ. ", "date": "2019.04.08", "title": "Цветанов ще съди хора, \"преминали границата\" в изказванията си срещу него"}
{"url": "https://www.dnevnik.bg/bulgaria/2019/04/08/3416334_kak_se_razpoznavat_dobrite_i_podvejdashtite_obiavi_za/", "text": "Когато търсим работа по обяви, се натъкваме на какви ли не предложения. Едни страхотни, други добри, трети не чак толкова. Но как да разберем доколко сериозна е една обява? И какво всъщност се крие зад онези понякога стандартни фрази, представящи изисквания, профил, предложения, финансови условия... Ето и няколко съвета, които ще ви позволят да се доближите до истината за вакантната позиция и евентуалния ви бъдещ работодател.  За да си гарантирате възвращаемост на инвестицията, т.е. да получите повече отговори, се налага да положите усилия и да адаптирате CV-то и мотивационното си писмо към всяка една конкретна обява. Вместо да се хвърлите през глава да кандидатствате по всички обяви, които в най-общи линии пасват на профила ви, отделете време да ги разгледате задълбочено. Големината на обявата, нейното оформление, както и подборът на думите ще ви позволят да получите първоначална представа за фирмената култура.  Някои изисквания например са обективни и по-важни от други. Термини като \"задължителен\", \"отлично владеене\" и т.н. не оставят съмнение, че ако не притежавате споменатите квалификации, нямате никакви шансове.  Проверете дали обявата е реална, или просто някоя агенция се опитва да привлече атрактивни кандидати, за да попълни своята база данни. Бъдете особено подозрителни към грандиозните преувеличения, както и към липсата на прецизност в информацията в стил \"голяма компания, лидер на пазара, в процес на бурно развитие\". Разгледайте и нашите сигурни и актуални обяви за работа на  Karieri.bg , където може да избирате от множество предложения.  търси:", "date": "2019.04.08", "title": "Как се разпознават добрите и подвеждащите обяви за работа"}
{"url": "https://www.dnevnik.bg/kultura/2019/04/08/3416330_obshtinskiiat_suvet_othvurli_predlojenie_za_ostavka_na/", "text": "На извънредна сесия на общинския съвет в Пловдив днес беше поискана оставката на кмета на града Иван Тотев като председател на управителния съвет на фондация \"Пловдив 2019\", предаде \"Пловдив Тайм\". Сесията беше  инициирана миналата седмица от 21 общински съветници , които настояха за пълен отчет на дейността на изразходваните от фондацията средства за предходните 2 години, както и оставката на артистичния директор на \"Пловдив 2019\" Светлана Куюмджиева. Общинският съвет обаче няма пълномощията да отстрани Светлана Куюмджиева от поста й на артистичен директор. Това може да направи управителният съвет на фондацията. Затова лидерът на \"Съюз за Пловдив\" Дани Каназирева поиска оставката на кмета Иван Тотев като председател на съвета, а Слави Георгиев от Патриотичния фронт поиска оставката на целия управителен съвет. \"Основният виновник за непрозрачното харчене на парите, за политическото подчиняване на цялата фондация и за забавянето на основните инфраструктурни проекти е на председателя на управителния съвет на \"Пловдив 2019\", каза Каназирева. Аргументите, които тя посочи за искането си, са серията промени в състава на фондацията и отстраняването на \"всички свободомислещи и независими от общината експерти\", липсата на прозрачност за харченето на парите и отказът за внасяне на отчети, както и това, че \"нито един проект не е готов – нито площадът, нито Художествената галерия\". Общинският съвет обаче отхвърли предложението за оставка на Тотев. След това беше отхвърлена и първата точка от дневния ред - представянето на отчет за дейността на фондацията \"Пловдив 2019\" за 2017 г., 2018 г. и първите два месеца на 2019 г., както и отчет за всички финансови проекти за същия период на изпълнителния и артистичния директор на фондацията. Причина за това е, че въпросните документи вече са разглеждани, обсъждани и гласувани на сесии на Общинския съвет, а първото тримесечие на 2019 г. не е минало, за да се разгледа отчетът от него. ", "date": "2019.04.08", "title": "Общинският съвет отхвърли предложение за оставка на кмета Тотев от \"Пловдив 2019\""}
{"url": "https://www.dnevnik.bg/sviat/2019/04/08/3416371_london_iska_da_globiava_socialnite_mreji_ako_ne_paziat/", "text": "Великобритания предложи нови закони за сигурността онлайн, с които ще се налагат глоби на компаниите за социални медии и технологичните фирми, които не предпазват потребителите си от вредно съдържание, предаде агенция \"Ройтерс\". Лесният достъп до вредни материали, особено сред младежите, предизвика силни притеснения по цял свят и се оказа в центъра на вниманието на британското обществено мнение след самоубийството на 14-годишната ученичка  Моли Ръсел . Според родителите й тя посегнала на живота си, след като чела  онлайн материал за депресията и самоубийствата.  Правителствата по цял свят търсят решение за по-добър контрол над социалните медии, които често са обвинявани за насърчаване на злоупотреби, разпространение на порнография и за манипулиране на гласоподаватели, отбелязва \"Ройтерс\". В проектодокумента, цитиран от британски медии, правителството предвижда използването на глоби и блокиране на достъпа до сайтове и наказване на ръководството на технологични компании, които не ограничават разпространението на вредни материали. Понятието за вредни материали включва материали, свързани с насилие или подтикващи към насилие или самоубийство, дезинформацията, онлайн тормоза и достъпа на деца до материали, неподходящи за възрастта им, отбелязва \"Франс прес\". Освен това \"бялата книга\", публикувана съвместно от министерството на цифровите технологии и на вътрешните работи, предвижда да бъде създадена регулационна агенция, която да следи дали интернет компаниите спазват правилата. Тя ще бъде финансирана от технологичната индустрия, увери британското правителство, което обмисля въвеждането на специална такса за интернет компаниите.", "date": "2019.04.08", "title": "Лондон иска да глобява социалните мрежи, ако не пазят потребителите от опасно съдържание"}
{"url": "https://www.dnevnik.bg/evropa/2019/04/08/3393131_estoniia_vurvi_kum_koaliciia_vkljuchvashta_i/", "text": "Естонският премиер Юри Ратас обяви споразумение за трипартийна коалиция с консервативната партия \"Отечество\" и крайнодясната Консервативна народна партия на Естония (EKRE), благодарение на която би могъл остане на власт, въпреки че неговата Центристка партия бе на второ място  на изборите на 3 март , предаде \"Ройтерс\". Трите партии, които разполагат с 56 места в 101-местния парламент, одобриха коалиционния си план в събота, ден след като президентът възложи на спечелилата най-много гласове Партия на реформите да сформира правителство. Ратас покани EKRE на коалиционни разговори на 11 март,  нарушавайки обещанието  да не допусне антиимигрантска партия в кабинета. Коалиционният план от 36 страници включва някои от строгите политики за имиграцията на EKRE и обещание Естония да не приема бежанци като част от европейски квоти. Партиите освен това се договориха активно да използват референдуми, както и Естония да проведе референдум през 2021 г. по въпроса дали бракът трябва да бъде определен като съюз между мъж и жена. Партиите си разпределиха министерствата, като EKRE би получило финансовото, на вътрешните работи, на околната среда, по селските въпроси и за международната търговия. Лидерът на Партията на реформите  Кая Калас  разполага с 14 дни, за да опита да постигне споразумение с други партии. Това обаче е малко вероятно, тъй като няма абсолютно мнозинство в парламента и Центристката партия изключи възможността да влезе в коалиция с нея. Калас каза, че нейната партия и социалдеморкатите, които заедно биха имали 44 места, ще търсят подкрепа от отделни членове на Центристката партия и на \"Отечество\", някои от които са против обвързването с крайнодесните.", "date": "2019.04.08", "title": "Естония върви към коалиция, включваща и крайнодесните"}
{"url": "https://www.dnevnik.bg/sviat/2019/04/08/3416352_rusiia_otchete_sriv_v_proizvodstvoto_na_samoleti/", "text": "Производството на самолети, ракети и космически кораби в Русия е рухнало през миналата година с общо 13.5%, а за първите два месеца на 2019 г. понижаването на годишна база е достигнало 48%. Двете най-вероятни причини са намаляващите поръчки за отбраната и проблем с намирането на заместители на компоненти, попаднали под санкциите на САЩ. Това съобщи агенция РБК, цитирайки отчет на националната статистика. Проблемът изглежда по-сериозен на фона на това, че в периода 2014–2017 година производството на граждански и военни самолети, хеликоптери, междуконтинентални ракети и космически кораби растеше с по 9-20% годишно. Категорията, която отчита статистиката, обхваща още безпилотни летателни апарати, изкуствени спътници, стартови комплекси за ракетната и космическа техника и др. Свиването е започнало през юли 2018 г. и то привлече вниманието, защото съвпадна и с намаляване на производството и в корабостроенето. В промишленото производство на Русия този дял е в рамките на 3.6%, казва Станислав Мурашов, анализатор в \"Райфайзенбак\". Но то повлича надолу и данните за високотехнологичните производства, които Росстат отчита отделно. След ръст от над 10% през 2016 г. и 5% през 2017 г. е последвало свиване с 4.9% през 2018 г. при цялостен ръст на индустриалното производство от 2.9%. Виталий Егоров от организацията \"Открит Космос\" смята, че заради американските санкции Москва е принудена да търси замяна с местни компоненти или внос от Югоизточна Азия. Понеже директно заместване често е невъзможно, се налага пренаписване на планове и забавяне на сроковете за изработване на продукцията. Друг възможен фактор според него е, че досега ръстът на този сектор се е дължал на приключването на проекти, започнати преди 2014 г. Олег Пантелеев от агенция \"Авиапорт\" казва, че друго обяснение е преминаването на пика на държавните поръчки за отбраната, които са доминиращи в авиацията. Преди това Юрий Борисов, вицепремиер за военнопромишления комплекс на Русия, заяви в интервю за РБК, че обемите на държавните поръчки ще намаляват в пъти, тъй като вече има насищане на армията с търсените за обновяването ѝ самолети и хеликоптери. \"Ако в пика на поръчките купувахме до 100 бойни самолета, то сега тя е в рамките на 50-60, а при хеликоптерите спадът е от 80-90 на 30-40\", посочва той.", "date": "2019.04.08", "title": "Русия отчете срив в производството на самолети, ракети и космически кораби"}
{"url": "https://www.dnevnik.bg/biznes/2019/04/08/3416351_aviokompanii_se_obediniavat_sreshtu_agresivnite/", "text": "Случаите на грубо поведение на пътници при полет нарастват с една трета през 2018 г. спрямо предходната. На всеки три часа възниква инцидент с неконтролируем пасажер, а 70% от тези случаи са свързани с агресия. Веднъж месечно се случва ситуацията да ескалира до такава степен, че да се наложи принудително кацане. Това са данни на Европейската агенция за пътна безопасност, която води кампанията \"Не на моя полет\". Досега десетки авиопревозвачи в Европа са се обединили срещу агресивното поведение на пътниците на борда, което създава ненужен риск, нарушава гладкото протичане на полета, застрашава останалите пътници. Употребата на алкохол и упойващи вещества, пушенето в тоалетните, неспазването на инструкциите, давани от екипажа, грубото поведение спрямо останалите пътуващи са видимите проявления на това явление, срещу което са се обединили IATA, Райънер, Уизер, Изиджет, КЛМ, \"Ер балтик\", транспортни и летищни асоциации, летищни оператори, Европейската комисия. Въпреки че делът на неуправляемите пътници е незначителен спрямо общия брой пътуващи явлението се разраства и хората от авиационния бизнес са на мнение, че вече трябва да се предприемат мерки.  Вижте във видеото срещу какви типове поведение е насочена кампанията.", "date": "2019.04.08", "title": "Авиокомпании се обединяват срещу агресивните пътници (видео)"}
{"url": "https://www.dnevnik.bg/sviat/2019/04/08/3416385_i_ministurut_na_vutreshnata_sigurnost_na_sasht_podade/", "text": "Министърът на вътрешната сигурност на САЩ Кирстен Нилсен е поредният високопоставен служител на Белия дом, който  напуска поста си .  Изпълняващ длъжността министър на вътрешната сигурност ще стане Кевин Макалинън, директор на американската Служба за митническа и гранична охрана. \"Уверен съм, че той ще се справи отлично!\", добави Тръмп.  Според информационния портал \"Аксиос\" президентът е бил недоволен от Нилсен заради липсата й на достатъчно твърда позиция за строежа на стената по границата с Мексико и депортирането на нелегални мигранти. Американски медии съобщиха още през ноември миналата година, че Тръмп има намерение да я изпрати в оставка.  \"Реших, че това е подходящият момент да се оттегля\", пише тя в уведомлението си за напускане, като подчертава постигнатия напредък в реформата на вътрешната сигурност в съответствие с новите изисквания. \"Надявам се следващият министър да има подкрепата на Конгреса и съдилищата за поправяне на нормативната уредба, която пречеше на нашите възможности да гарантираме напълно сигурността на границите на Америка\" и за разделението в обществото. Между Нилсен и Белия дом имаше напрежение почти от момента на встъпването й в длъжност през 2017 г., защото тя се смяташе за противник на някои от най-твърдите антиимиграционни мерки, подкрепяни от президента и негови съветници. Самата тя е била все по-недоволна от това, което е смятала за липса на подкрепа от други министерства и за намеса на президентските съветници, съобщават източници на АП в администрацията на САЩ.", "date": "2019.04.08", "title": "И министърът на вътрешната сигурност на САЩ подаде оставка"}
{"url": "https://www.dnevnik.bg/sviat/2019/04/08/3415755_suvetut_na_evropa_eventualen_rukzit_bi_raztursil/", "text": "Две събития може да станат истинско сътресение за европейския континент - Брекзит и последиците от евентуалното излизане на Русия от Съвета на Европа. Това заяви генералният секретар на Съвета на Европа  Турбьорн Ягланд , цитиран от в. \"Известия\". \"Мисля, че мнозина не могат да си представят какво сътресение може да стане това за Европа, ако получим едновременно и Брекзит, и Рукзит. Това обаче може скоро да се случи\", заяви той. Важен жалон ще станат според него изборите за нов генерален секретар на съвета през юни. През 2014 г.  руската делегация в ПАСЕ  бе лишена от право на глас във връзка с включването на Крим в състава на Руската федерация; това ограничение редовно бе продължавано. През 2017 г. Москва реши да замрази плащането на вноски в организацията, напомня \"Известия\". По думите на Ягланд Русия, останала без право на глас, може да напусне Съвета на Европа. Ако Москва излезе от съвета, това ще е неуспех за 140-те милиона жители на Русия, които ще изгубят възможността да сезират Европейския съд, за да защити той правата им, отбелязва изданието РБК, цитирано от Би Би Си. Съветът на Европа е единственото място, свързващо Русия и Европа в рамките на задължителен съдебен ред. Ако Москва напусне организацията, \"ще видим една друга Русия. Ще имаме нова разделителна черта в Европа\", предупреди Ягланд. По думите му, за да се избегне това, Москва трябва да поднови правото си на глас в Съвета на Европа независимо от продължаващия конфликт в Украйна. ", "date": "2019.04.08", "title": "Съветът на Европа: Евентуален Рукзит би разтърсил европейския континент"}
{"url": "https://www.dnevnik.bg/sviat/2019/04/08/3416383_hiliadi_berlinchani_iskat_renacionalizaciia_na_200_000/", "text": "Хиляди жители на германската столица протестираха в края на седмицата срещу растящите наеми и настояха общинският съвет да експроприира повече от 200 000 апартамента, собственост на големи частни компании. Започна събирането на подписи под инициатива да се гласува изземване на имоти от всеки, който има над 3000 апартамента, продадени на частни лица. Според социологическите проучвания мнозина хора смятат, че този процес е една от основните причини за повишаването на наемите. Данните сочат също, че ако се стигне до гласуване, подобна мярка има голяма вероятност да бъде одобрена. Това от своя страна би означавало, че общинските власти на Берлин ще бъдат принудени да намерят милиарди евро, за да изкупят обратно приватизираните жилища. Множеството се събра на \"Александерплац\" в центъра на столицата и над него се носеше гигантска акула. Сред плакатите се виждаха и такива с надпис \"Срещу наемодателите акули и спекулантите\". \"От години имаме много лош опит с тези имотни компании и знаем, че те се отчитат на акционерите си и не носят отговорност пред наемателите си. Не искаме в града повече такива фирми\", коментира пред \"Ройтерс\" Рузбех Тахири, един от организаторите. Агенцията припомня, че десетилетия след обединението на Германия и града тук продължават да се стичат студенти, музиканти и творци, привлечени и от наемите, които бяха относително по-ниски спрямо големите градове на континента. Близо 85% от берлинчани живеят в жилища под наем. Но притокът на средно над 40 000 души през всяка от последните 10 години доведе до повишаване на наемите от 2008 г. насам с повече от 100%, сочи проучване на портала immowelt.de. За новодошлите вече не е изгодно да се нанесеш, а мнозина дългогодишни жители на Берлин трудно се справят с новите цени. Сред имотите, продадени на частни компании, са някои от големите жилищни комплекси от комунистическо време в Източен Берлин. Така Deutsche Wohnen стана най-големият собственик с около 115 000 апартамента. Затова и протестното движение е под призива \"Еспроприирайте Deutsche Wohnen!\". То има половин година да събере 20 000 подписа. Ако до февруари 2020 г. получи подкрепата на други 170 000 души, властите ще бъдат принудени да организират референдум в града. Социологическо проучване от февруари показа, че 44% от берлинчани се обявяват за ренационализация на жилищата, а 39% са против. От Deutsche Wohnen казват, че подобни действия може само да влошат ситуацията, тъй като ще отблъснат желаещите да започнат ново строителство. От горната камара на парламента на Берлин изчисляват, че разходите за експроприиране на жилища може да достигнат 36 млрд. евро. Социалдемократите, които ръководят управляващата коалиция, смятат, че подобни средства би могло да се използват много по-добре за ново строителство, а не за връщане на контрола върху старото. Като мярка в помощ на изпитващите затруднения с наемите те предлагат замразяването им за 5 години. \"Разбираме гнева на хората срещу имотните компании, искащи да изцедят всеки цент от наемателите си. Но експроприацията би отнела години и не би създала нито един нов апартамент\", обяснява националният лидер на партията Андреа Налес в интервю за \"Билд ам зонтаг\".", "date": "2019.04.08", "title": "Хиляди берлинчани искат ренационализация на 200 000 жилища"}
{"url": "https://www.dnevnik.bg/bulgaria/2019/04/08/3416403_mirianov_-_mladshi_iska_sreshta_s_boiko_borisov_za_da/", "text": "Архитект Пламен Мирянов - син на собствениците на строителната компания \"Артекс\" Пламен и Весела Мирянови, в писмо поиска премиерът Бойко Борисов да го приеме, след като вече се е срещнал с инициативния комитет \"Лозенец\". Инициативният комитет е организатор на кампания срещу строителството на сградата \"Златен век\", чийто собственик и изпълнител е \"Артекс\". Според членовете му строителното разрешително за обекта е изтекло, а подновяването му е незаконно. Миналата седмица  премиерът Борисов разпореди  строителството да бъде спряно, а днес разговаря с хора от инициативния комитет на квартала. \"Г-н Премиер, един конфликт има две страни, но винаги една истина. Как без нашето участие ще отсъдите кой е прав? Така както каните г-н Мариан Башур (бел. ред. - един от активистите), моля Ви поканете и мен\", пише в писмото. Според Мирянов инициаторите на протестите \"повтарят в купом неверни твърдения, които уронват авторитета и престижа на една утвърдена българска строителна компания\", а с акциите си срещу строителството похабяват време и ресурси на администрациите и медиите. В писмото до Борисов той изразява мнение, че протестиращите внушават твърдения, неотговарящи на истината, заблуждават гражданите на София и опорочават авторитета не само на строителната компания, но и на институциите. В писмото Мирянов изброява с какви разрешителни и други строителни книжа разполага компанията, за да работи на обекта и изказва юридически аргументи в подкрепа на твърдението, че издаденото строително разрешително е валидно. Според инициативния комитет то не е, защото изменения в Закона за устройството на територията, приети през 2017 г., не важат за заварените случаи. Такова е мнението и на  вносителя - депутати от ГЕРБ . Според друго тълкуване обаче (съдържащо се в писмо на зам.-министър до \"Артекс\"), е обратното и разрешителното изтича през 2020 г. Мирянов добавя, че ако в писмото си зам.-министърът е заблудил компанията, то \"възложителят е подведен от административния орган\" и са нарушени \"основни принципи в административното производство - откритост, достоверност, прозрачност и пълнота на информацията\".  Срещу строителството на 34-етажната по проект сграда се организират протести от миналата година, но казусът привлече вниманието на институциите една наскоро. Това стана след като покрай сделките на високопоставени политици от ГЕРБ с \"Артекс\" се появиха съмнения, че въпросната двояко тълкувана поправка е прокарана в полза на компанията. ", "date": "2019.04.08", "title": "Мирянов - младши иска среща с Бойко Борисов, за да отсъди кой е прав"}
{"url": "https://www.dnevnik.bg/bulgaria/2019/04/08/3416413_korneliia_ninova_shte_poiska_nov_antikorupcionen_zakon/", "text": "Да бъде написан нов антикорупционен закон ще поиска лидерът на БСП Корнелия Нинова на  Консултативния съвет по национална сигурност, който се провежда днес при президента Румен Радев . На влизане в президентството тя каза, че сегашният закон е писан набързо и очевидно не работи. Според Нинова в антикорупционния орган трябва да работят хора, които не са свързани с политическите партии и не са зависими икономически. За да станат промените факт, е необходимо съгласие между всички политически партии и те няма да станат бързо. Заради това БСП няма да се върнат в парламента, за да ги предложат преди изборите, уточни още лидерът на левицата. Тя каза също, че ще предложи да бъде създаден механизъм, който позволява актовете на прокуратурата да бъдат обжалвани. Сега те не подлежат на никакъв контрол, обобщи Корнелия Нинова. Сидеров: Как темата за корупцията е свързана с националната сигурност Как темата за корупцията, която е важна, е свързана с националната сигурност, това каза, че ще попита на съвета днес лидерът на \"Атака\" и председател на парламентарната група на обединени патриоти Волен Сидеров. На влизане в президентството, той каза, че може да зададе въпрос за жилището на президента, за което също се появиха публикации, че купено с по съмнителен начин. Волен Сидеров смята, че прокуратурата работи по темата с корупцията. Той е преброил 130 случаи, в които са повдигнати обвинения. \"Това са министри, народни представители, шефове на агенции и магистрати. Около 40 от тях са с присъди, които се движат или са влезли в сила\", каза още Сидеров. Той е убеден, че прокуратурата ще се намеси и в случаите, които сега във фокуса на медиите. Сидеров не смята, че има нужда от нов антокорупционен закон, но смята, че са нужни нови хора, които да се борят с нея.", "date": "2019.04.08", "title": "Корнелия Нинова ще поиска нов антикорупционен закон"}
{"url": "https://www.dnevnik.bg/sviat/2019/04/08/3416411_gubernatorut_na_kaliforniia_poseti_salvador_za_da/", "text": "Губернаторът на американският щат Калифорния Гавин Нюсъм заяви, че посещението му в Салвадор е имало за цел да противодейства на деморализиращите и вредни изявления на президента на САЩ Доналд Тръмп за мигрантите от Централна Америка, предаде агенция \"Асошиейтед прес\". Губернаторът от  Демократическата партия  подчерта, че иска салвадорците да знаят, че в САЩ има хора, които се опитват да разберат техните проблеми. След пристигането си той посети гроба на светеца Оскар Ромеро, салвадорски свещеник, убит през 1980 г. заради застъпничеството си за бедните. Правителството на Тръмп предприема мерки за ограничаване на помощите за  Салвадор, Хондурас и Гватемала . Вашингтон призовава тези три страни и Мексико да направят повече, за да попречат на  мигрантите да достигат до САЩ. Калифорния е щатът с най-голямо салвадорско малцинство в САЩ. В щата се намира и най-натовареният граничен пункт по американската граница, отбелязва АП.", "date": "2019.04.08", "title": "Губернаторът на Калифорния посети Салвадор, за да противодейства на Тръмп"}
{"url": "https://www.dnevnik.bg/sport/2019/04/08/3416417_grigor_dimitrov_poluchi_uaild_kard_za_turnira_v/", "text": "Григор Димитров предприе промяна в плановете си и ще се включи в турнира от категория \"АТП 500\" в Барселона. Българският тенисист не беше подал заявка за участие, но получи \"уайлд кард\" от организаторите. Първоначално той беше  планирал да играе в четири турнира на червени кортове през 2019 г.  Първият от тях е мастърсът в Монте Карло, където тренира и живее през повечето време. Надпреварата в княжеството стартира в понеделник. След това шампионът от финалите на АТП за 2017 г. ще се насочи към Барселона (22-27 април), а после му предстои участие в мастърсите в Мадрид (6-12 май) и Рим (13-19 май). Кулминацията на сезона на клей ще е вторият за годината турнир от Големия шлем - \"Ролан Гарос\", който стартира на 27 май. Димитров ще участва за пети път в Барселона. Той загуби първите си три мача в столицата на Каталуня - в първия кръг на квалификациите през 2008 г., в първия кръг на основната схема през 2011 г. и във втория кръг през 2013 г. Миналата година българския тенисист стигна до четвъртфиналите, където беше спрян от испанеца Пабло Кареньо Буста.  Сред водещите играчи, които са подали заявка за участие тази година, са носителят на рекордните 11 титли в Барселона Рафаел Надал, двукратният шампион Кей Нишикори, миналогодишният финалист Стефанос Циципас, Доминик Тийм, Карен Хачанов, Даниил Медведев, Фабио Фонини, Денис Шаповалов, Давид Гофен и др. През 2019 г. Григор Димитров има да защитава 560 точки в турнирите на клей. По-голямата част - 360 точки - са от Монте Карло, където игра полуфинал през 2018 г. По 90 точки е активът, който трябва да защитава в Барселона и на \"Ролан Гарос\", а на мастърсите в Мадрид и Рим - само по 10 точки.", "date": "2019.04.08", "title": "Григор Димитров получи \"уайлд кард\" за турнира в Барселона"}
{"url": "https://www.dnevnik.bg/gradska_sreda/2019/04/08/3416402_zlaten_vek_e_s_izteklo_razreshitelno_reshi_sreshta_pri/", "text": "Строежът на сградата \"Златен век\" окончателно спира на 15 април, защото разрешителното е изтекло. Около това решение се обединиха всички страни по спора за законността на строежа на срещата, организирана от министър-председателя Бойко Борисов. Това съобщи пред \"Дневник\" Войслав Тодоров от инициативния комитет \"Лозенец\", който участва в срещата. Министърът на регионалното развитие и благоустройството Петя Аврамова и началникът на Дирекцията за национален строителен контрол (ДНСК) арх. Иван Несторов предложиха фирмата инвеститор в следващите 7 дни да обезпечи безопасността на обекта, както е разпоредила проверката, след което строежът да спре. На срещата присъстваха и кметът на София Йорданка Фандъкова, главният архитект Здравко Здравков и зам.-министърът на регионалното развитие Валентин Йовев. Негово е  тълувателното писмо , с което инвеститорите от \"Артекс\" се аргументират, че разрешението за строеж важи до 2020 г., а не до ноември 2017 г. \"Зам.-министър Йовев обясни, че не носи отговорност за тълкувателното писмо, защото то не е било адресирано до \"Артекс\", а до управителя на фирма \"Кристела\" арх. Пламен Мирянов\", каза след срещата Войслав Тодоров от инициативния комитет \"Лозенец\". Според него всички представители на държавната и общинската власт са били единодушни пред премиера Борисов, че измененията в Закона за устройство на територията не са били направени в услуга на фирмата \"Артекс\" и не важат за строежа на \"Златен век\". Така дискусията около срока на действие на разрешителното за строеж на 120-метровата сграда приключи, тъй като всички страни признаха, че то вече е изтекло. \"На днешния разговор всички се разбрахме, че разрешението за строеж е изтекло до ноември 2018 г.\", заяви след срещата главният архитект Здравко Здравков, цитиран от \"Фокус\". Според него предстои издаването на заповед за спиране на строежа, която може да се обжалва и подлежи на съдебен контрол. Регионалният министър Петя Аврамова каза, че следва законовата процедура и решението за спиране на строителството не е взето под обществен натиск. \"След ноември 2018 г. текат дебати относно това налично ли е или не разрешителното за строеж. Има разнопосочни мнения\", каза тя, съобщи \"Медиапул\". На срещата не е било обсъдено какво ще стане с построените вече 18 етажа. В зоната на строежа \"Златен век\" по действащия Общ устройствен план на София е разрешено строителство до 26 м, което се равнява на 8 етажа. Инвеститорът Пламен П. Мирянов  написа писмо до премиера  с искане и той да изложи тезата си за строежа на срещата и изразява учудване, че не е бил поканен на нея. \"Дневник\" търси информация от институциите.", "date": "2019.04.08", "title": "Комитетът \"Лозенец\" след среща с Борисов: Строежът на \"Златен век\" спира окончателно"}
{"url": "https://www.dnevnik.bg/sviat/2019/04/08/3416414_avstraliia_zaplashi_s_do_2_godini_zatvor_mameshtite_na/", "text": "Министърът на образованието на Австралия предупреди, че подготвя проект на закон, с който мамещите на изпити в университети в страната ще бъдат заплашени с глоби от стотици хиляди долари и затвор до две години. Според Дан Тиън \"всеки, който помага на студенти да мамят на изпити или писане на есета, ще бъде наказван сурово\". Глобите може да достигнат 210 000 долара. \"Освен това ще предприемем мерки срещу онези, които предоставят онлайн помощ на измамниците. Ще блокираме сайтовете им, действащи от чужбина, а собствениците на регистрираните в Австралия да знаят, че ще ги хванем\", каза още министърът. \"Просто защото не е честно към всички останали студенти, които си пишат домашните и учат здравата, да са в конкуренция с използващите услугите за онлайн измами.\" Проблемът е от години, припомня лондонският \"Гардиън\", и основно е свързван с възлагането на някой в чужбина да ти напише или прегледа и коригира есето, курсовата или дипломната работа. Проучване в академичните среди неотдавна показа, че почти 70% от преподавателите подозират, че студентите им мамят или прибягват до помощта на т.нар. договорена измама. Такъв скандал имаше през 2014 г. с китайски студенти, някои от които бяха изгонени от университетите. За да стане реалност заплахата на министъра, правителството първо трябва да спечели парламентарните избори, които ще са в края на май.", "date": "2019.04.08", "title": "Австралия заплаши с до 2 години затвор мамещите на изпити в университет"}
{"url": "https://www.dnevnik.bg/evropa/evropeiski_parlament/2019/04/08/3396790_nacionalistki_partii_obiaviha_che_shte_se_obediniat/", "text": "Националистически антиимигрантски партии планират да обединят сили след изборите за Европейски парламент следващия месец в опит да създадат нов блок, който да разтърси Европейския съюз, заявиха официални лица от четири групи, цитирани от \"Ройтерс\". \"Искаме да реформираме ЕС и Европейския парламент, без да ги разрушаваме. Искаме да внесем радикална промяна\", заяви Йорг Мойтен, председател на евроскептичната партия \"Алтернатива за Германия\". Пред репортери той каза, че новата група в Европейския парламент ще бъде наречена Европейски алианс за хората и нациите и първоначално ще включва най-малко 10 партии. Италианският вицепремиер и лидер на крайнодясната партия \"Лига\" Матео Салвини  днес бе домакин  на среща на европейски крайнодесни партии в Милано. Освен \"Алтернатива за Германия\" консервативната \"Финландците\" и дясната Датска народна партия обещаха да подкрепят инициативата. Националистическите партии в Европа споделят общи идеологически цели за ограничаване на смятания от тях за либерален курс на ЕС и за връщане на правомощия към държавите членки. Те обаче често имат много различни идеи за икономическата и социалната политика.", "date": "2019.04.08", "title": "Националистически партии обявиха, че ще се обединят след евроизборите"}
{"url": "https://www.dnevnik.bg/sport/2019/04/08/3416431_video_hjustun_otnovo_podobri_rekorda_za_nai-mnogo/", "text": "Хюстън рокетс\" направи поредна поправка на рекорда за най-много тройки в мач от Националната баскетболна асоциация (НБА). \"Ракетите\" отбелязаха 27 попадения от далечна дистанция при разгромната домакинска победа над \"Финикс сънс\" със 149:113. Предишният рекорд беше 26 тройки, които играчите на \"Хюстън\" вкараха два пъти по-рано този сезон - срещу \"Сакраменто кингс\" в края на март и срещу \"Вашингтон уизърдс\" през декември. С най-голям принос за подобряването на рекорда беше Ерик Гордън. Той вкара осем тройки от 13 опита и завърши с 26 точки. Най-полезен за успеха пък отново беше Джеймс Хардън. Най-полезният играч за миналия сезон записа 30 точки, 13 асистенции и девет борби. Той вкара пет тройки от шест опита и общо десет от 14-те си стрелби от игра. Хардън стана едва вторият играч в историята, който достига 2700 точки, 500 асистенции и 500 борби в един сезон. Досега това беше правил само иконата на НБА Майкъл Джордън. Лидерът на \"ракетите\" изравни още едно впечатляващо постижение. За 56-и път през сезона той вкара 30 или повече точки в един мач. Също толкова записа Кобе Брайънт с \"Лос Анджелис лейкърс\" през сезон 2005-06. \"Хюстън\" постигна шеста поредна победа и си гарантира най-малко третото място в Западната конференция. С 53 спечелени и 28 загубени срещи \"ракетите\" все още имат шанс да догонят втория \"Денвър нъгетс\" (53-27). В същото време шампионът \"Голдън стейт уориърс\" спечели първото място в Западната конференция за четвърти път в последните пет години. \"Воините\" надиграха \"Лос Анджелис клипърс\" със 131:104 и записаха 56-ата си победа от 80 мача. Другите пет отбора от Западната конференция, които ще участват в плейофите, са \"Юта джаз\" (49-31), \"Оклахома сити тъндър\" (47-33), \"Сан Антонио спърс\" (47-34) и \"Лос Анджелис клипърс\" (47-34). В Източната конференция са ясни седем от осемте участника в плейофите. Това са \"Милуоки бъкс\" (60-21), \"Торонто раптърс\" (57-24), \"Филаделфия 76\" (50-30), \"Бостън селтикс\" (48-33), \"Индиана пейсърс\" (47-34), \"Бруклин нетс\" (41-40) и \"Орландо меджик\" (41-40). За последното място се борят три отбора - \"Детройт пистънс\" (39-41), \"Шарлот хорнетс\" (38-42) и \"Маями хийт\" (38-42).", "date": "2019.04.08", "title": "Видео: \"Хюстън\" отново подобри рекорда за най-много тройки в НБА"}
{"url": "https://www.dnevnik.bg/biznes/2019/04/08/3416428_pri_pokupka_bulgarskite_potrebiteli_se_suvetvat_s/", "text": "Когато се чудят стока от коя марка да купят, българските потребители се ръководят основно от мнението на приятелите, а не на известните личности, които използват определена марка. Това показват резултати от проучване в България на GfK като част от глобалната програма Superbrands за 2019 г. Участвали са 2095 мъже и жени, ползващи интернет. Общо 71% от участниците в анкетата са казали, че пита приятели за марката преди да купуват, за 61% е важна конкурентната цена, добрите рекламни кампании и положителните оценки в медиите влияят при избора на 45%. За едва 30% от отговорилите е важно дали марката има програми за лоялни клиенти, само 9% се ръководят в избора си от мнението на известни личности. Участниците в анкетата са давал повече от 1 отговор. 55% от участниците в онлайн гласуването биха платили до 25% допълнително за любимата си марка, като 31% от тях са склонни да платят до 10% допълнително. 6% биха платили дори двойно, докато една четвърт (23%) от участниците не биха платили допълнително. Хората над 45 г. преобладават сред нежелаещите да доплащат, докато участниците на възраст 18-35 г. са по-склонни да заплатят допълнително до 25% арка в сравнение с по-възрастните. Марковата стока е гаранция за висококачествен продукт за 86% от анкетираните. Дори когато се търси най-добрата цена е важно марката да се харесва от пазаруващия (според 79% от попълнилите онлайн оценката). На трето място при характеристиките, определящи покупката на маркови продукти се нарежда сигурността, която марката дава, когато потребителят не познава добре стоката или услугата. Сред критериите при оценката на дадена търговска марка най-ценено се оказва това дали марката се грижи за своите потребители - за 63%, и страната на произход на марката - 61%. Между 30 и 40 на сто се интересуват дали компанията - собственик на марката е етична и дали се грижи за опазването на околната среда. За всеки четвърти е важна политиката на компанията към служителите, за всеки пети - социалните ангажименти. Ето кои са най-силните марки на българския пазар според Superbrands:", "date": "2019.04.08", "title": "При покупка българските потребители се съветват с приятели за марката"}
{"url": "https://www.dnevnik.bg/evropa/2019/04/08/3416441_franciia_chaka_ravnosmetkata_ot_golemiia_nacionalen/", "text": "Десет хиляди срещи, 16 хил. книги с оплаквания, стотици хиляди предложения: френското правителство прави днес обобщение на \"големия  национален дебат \", подет като опит за потушаване на  гнева на \"жълтите жилетки\" , преди деликатния избор на конкретни мерки. Министър-председателят Едуар Филип организира днес тричасово заседание с участието на 500 души: близо половината кабинет, петимата \"гаранти\" на независимостта на дебата, обикновени граждани, представители на различни организации, кметове... както и стотина директори от администрацията, \"защото на тях ще бъде възложено да изпълнят решенията, взети след големия дебат\", каза съветник на изпълнителната власт. Равносметката ще се направи въз основа на резюме от около 1500 страници, които обобщават жалбите на французите, събрани през последните повече от два месеца. \"Големият национален дебат\" бе започнат от президента Еманюел Макрон с цел уреждане на най-тежката криза от идването му на власт през 2017 г., тази с \"жълтите жилетки\" - французите, които протестират от близо пет месеца срещу данъчната и социалната политика на президента. Мобилизацията до голяма степен загуби сила. Демонстрантите в цяла Франция бяха едва около 22 хил. миналата събота според данни на министерството на вътрешните работи, оспорени от \"жълтите жилетки\". За сравнение, на 17 ноември, първата събота на протести, броят им бе 282 хил. Протестното движение въпреки всичко продължава, а много \"жилетки\" смятат дебата за машинация, целяща да потуши протеста. Но говорителят на правителството Сибет Ндиайе обеща вчера, че след големия дебат \"нищо няма да бъде както преди\". \"Хората имат нужда да бъдат много по-съпричастни с решенията. Има и чувство за несправедливост, що се отнася до фискалните въпроси, и трябва да се реагира\", заяви тя. Засега са известни само отговорите на няколко въпроса, качени на уебсайта на \"Големия национален дебат\". Хората гласуваха масово с \"да\" например за включване на празните бюлетини при изчисляването на изборните резултати (82 процента) или за разширяване на референдума по споделена инициатива (66 процента) според данни, с които разполага АФП. Утре и в сряда два дебата без гласуване ще бъдат организирани в парламента в присъствието на Филип. \"Ще кажем кои от направените предложения са приемливи според нас. И какво смятаме, че трябва да направим\", преди Макрон да обяви \"основните неща, които правителството ще направи по-нататък, за да отговори на очакванията на французите\", обобщи Филип в петък. Президентството потвърди, че държавният глава ще обяви първите мерки в средата на април, вероятно преди Великден. След това според хора от обкръжението му той може да взима малко по малко решения до лятото, включително след европейските избори на 26 май. Той трябва да се справи със скептицизма в общественото мнение: според социологическо проучване на института \"Елабе\", публикувано в четвъртък, 68 на сто от французите смятат, че изразените гледни точки няма да бъдат взети под внимание, а 79 на сто са на мнение, че големият дебат няма да уреди сегашната политическа криза. Дебатът позволи на Макрон да си поеме въздух, без обаче да потуши бунта на \"жълтите жилетки\" и сега на президента предстои опасна задача. \"Французите успяха да кажат всичко. Президентът няма да може да направи всичко\", обобщава в. \"Фигаро\". Според десния всекидневник Макрон има сега \"задължението да изобретява и да изненадва\". Президентът неотдавна предупреди, че не може да даде \"66 милиона отговора\", колкото е населението на Франция, и подчерта индивидуалността на исканията на отделните граждани, често противоречиви и трудни за синтезиране. \"Изходът от големия дебат прилича на мисия невъзможна\", пише в заключение \"Фигаро\".", "date": "2019.04.08", "title": "Франция чака равносметката от \"големия национален дебат\" на Макрон"}
{"url": "https://www.dnevnik.bg/bulgaria/2019/04/08/3416447_specializiraniiat_sud_otstrani_ot_dlujnost_kmeta_i/", "text": "Специализираният наказателен съд отстрани от длъжност кмета на Созопол Панайот Рейзи и главния счетоводител на общината Златка Мусева. Според магистратите двамата могат да попречат на разследването, като укрият или унищожат важни документи или като опитат да влияят на свидетели по делото, които предстои да бъдат разпитвани. Те са обвинени в присвояване на над 2 млн. лв. от бюджета на общината. Според прокуратурата Рейзи и Мусева са сключили 34 договора за строително-монтажни работи, а някои от документите са фалшифицирани. От държавното обвинение обясниха, че някои от свидетелите, които вече са разпитани, казват пред разследващите, че се страхуват от кмета. Панайот Рейзи и Златка Мусева донесоха в съда документи, които показват, че от днес двамата излизат в платен годишен отпуск до началото на юни. Според специализирания съд обаче това не е достатъчно, тъй като отпускът може да бъде прекъснат по всяко време и те могат да се върнат на работа. Решението на съда не е окончателно и може да бъде обжалвано на 16 април. На излизане от залата днес Панайот Рейзи каза, че е в отпуск и ще обжалва. В петък кметът на Созопол обяви, че ще се кандидатира за нов мандат, въпреки че в момента е обвинен от прокуратурата за присвояване на над 2 млн. лв. от бюджета на общината. Според него обвинението \"не е предизборен отстрел\" и ако се стигне до дело, ще докаже, че е невинен. Междувременно кметът на Созопол остава с най-леката мярка за неотклонение подписка. Рейзи и главният счетоводител на общината са обвинени заедно с техен съучастник, че са присвоили над 2 млн. лв. от общинския бюджет от 29 август 2014 г. до 27 март 2017 г. Разследват се 34 отделни договора за строително-монтажни дейности - ремонти на улици, детски градини, почистване на дерета и други. \"Всичко по договорите е извършено. Няма как да попречат на разследването и няма причина да бъда отстранен от длъжност\", каза пред журналисти в петък кметът на Созопол.", "date": "2019.04.08", "title": "Специализираният съд отстрани от длъжност кмета и главния счетоводител на Созопол"}
{"url": "https://www.dnevnik.bg/sviat/2019/04/08/3416444_po-dobre_da_ne_znaesh_kakvo_stavashe_tam_video/", "text": "Слънцето грее, но вятърът е мразовит. Смразяваща е и представата за това, което се е случило тук. На мястото, където са били затворени десетки хиляди хора в бараки. Безкрайни телени заграждения опасват голяма площ. Зад тях са брезовите гори, дали името на концлагера  \"Аушвиц-Биркенау \". От газовите камери и крематориумите, където са били умъртвени стотици хиляди души, са останали само развалини. Нацистите ги взривяват, преди руските войски да достигнат до \"Аушвиц\" през април 1945 година. \"Сбогом, моя любима родино\" Всяка година почти два милиона души посещават музея \"Аушвиц-Биркенау\". Тази сутрин е по-спокойно. Пристигнали са 30 посетители от Баден-Вюртемберг. Те тръгват по следите на затворниците по дългата просека към \"циганския лагер\". Полагат бели цветя пред паметника на избитите синти и роми, депортирани преди 75 години от Щутгарт в Биркенау. Сред посетителите е и Боби Гутенбергер от Равенсбург. Неговите баба и дядо са били затворени тук. Техните близки са избити, а те оцеляват. По време на депортацията от Равенсбург една възрастна жена казала: \"Сбогом, моя любима родино\". От 600 години  синти и роми  живеят в Европа. Германските синти воюват през Първата световна война в редиците на Райха, по-късно служат във Вермахта, докато националсоциалистите ги прогонват от армията по \"расово-политически причини\". \"Аз съм германец. Германец с друга култура\", казва Боби Гутенбергер. Преди пътуването към \"Аушвиц-Биркенау\" спътниците го попитали дали има германско гражданство. \"Как им хрумва подобен въпрос\", казва Боби объркано. Той е изненадан, че мнозина знаят твърде малко за синтите в Германия. \"Каква е тази татуировка?\" От отдавнашни времена синтите са германци. Те поддържат свой собствен език, подобно на сорбите. Боби Гутенбергер казва, че синтите имат \"своя собствена музикална култура и са по-тясно привързани към семейството\". Още като ученик Боби започва да се грижи за травматизираната си в \" Аушвиц\"  баба Марта. Един ден му направило впечатление, че тя има номер на ръката си - Z 5656. \"Каква е тази татуировка\", попитал той. \"Нацистите ми я сложиха, това беше моят номер\", отвърнала тя. А когато Боби я попитал за нейните преживявания, тя отвърнала: \"По-добре да не знаеш какво ставаше там.\" Баба му и цялото семейство винаги се опитвали да закрилят децата, споделя Боби Гутенбергер. Баба му се страхувала да не се повтори преследването на малцинството на синтите. Много от неговите роднини се страхуват от това и до днес. \"Не е било толкова отдавна - минали са само 75 години\", казва Боби. Оцелели от нацисткия геноцид над синтите казват, че \"земята в Биркенау била просмукана от кръв\". \"Расова експертиза\" Пред паметника в Биркенау Андреас-Хофман Рихтер чете от спомените на Хилдерагд Шварц. Тя е една от малкото оцелели жители на Равенсбург. Преди нацистите да започнат да преследват синтите, работела в градската управа. \"Ние, синтите, работехме много\", пише тя в спомените си. Но националсоциалистическите изследователи на расите около лекаря Роберт Ритер и медицинската сестра Ева Юстин пътуват из цялата страна, за да регистрират и измерват \"циганите\". Те измерват очите, носа, всичко. И псевдонаучната \"расова експертиза\" става основата за преследване и унищожаване на синтите. По заповед на Хайнрих Химлер всички, характеризирани като \"непълноценни\", биват депортирани в \"Аушвиц-Биркенау\". \"Живеехме с миризмата на изгоряла плът\" В концлагера са затворени 23 000 представители на синти от 11 страни. Всеки втори е бил под 16 години. Много малки деца, възрастни и болни хора умират още по пътя в претъпканите животински вагони. Малцинството на синтите никъде не е сигурно. В много европейски страни се извършват масови разстрели и депортации в лагерите на смъртта. Нацистите искат да ликвидират цялото малцинство. През март 1943 година в \"Аушвиц-Биркенау\" са депортирани мъже, жени и деца. Онези, които не били изпратени веднага в газовите камери, били принудително стерилизирани. \"За десет седмици умряха и четирите ни деца. Моите малки момичета бяха на две и три години, а най-малката беше на 11 месеца. Малкото момче на сестра ми също беше на две години. Никой не може да си представи как умираха хората там... Откарваха умрелите в крематориума. Ние гледахме огъня, който гореше ден и нощ. Живеехме с миризмата на изгоряла плът\", пише в спомените си Хилдегард Шварц. Спомен за умиращите деца При най-малкото съмнение за заразни болести нацистите избиват веднага пристигналите групи рома и синти. Повечето семейства на рома и синти обаче попадат в т.нар. цигански лагер. Събличат ги, дезинфекцират ги и им татуират номера на ръцете. Номерата на бебетата са татуирани на бедрото. Близо до детския затворнически блок в \"Биркенау\" се намира лабораторията на нацисткия лекар Йозеф Менгеле, който подлага децата на мъчителни експерименти и умъртвява много от тях. Бабата на Боби Гутенбергер работи в близост до детския блок. И спомените за плачещи и умиращи деца я преследваха до смъртта, разказва Боби Гутенбергер. Никога повече! Никой не бива да забравя миналото, казва Боби. \"Най-важното е всичко това да не се повтаря\", изтъква той. Спътникът му Мушин Аксоян споделя това мнение. И в паметната книга на Блок 13 в \"Аушвиц\" той е написал: \"Който не познава миналото си, няма бъдеще!\"", "date": "2019.04.08", "title": "По-добре да не знаеш какво ставаше там! (видео)"}
{"url": "https://www.dnevnik.bg/sport/2019/04/08/3416446_prandi_klasiraneto_za_tokio_2020_e_goliamata_cel_pred/", "text": "Класирането за олимпийските игри в Токио 2020 ще е най-голямата цел пред мъжкия национален отбор по волейбол в натоварения сезон, който предстои. Това заяви селекционерът Силвано Пранди, който за първи път говори пред българските медии след  завръщането си на поста . Под негово ръководство България спечели последните си медали - бронзовите от Евро 2009 в Турция. Сега той благодари на българската федерация за предоставената възможност за ново предизвикателство. Италианецът заяви, че може да разчита на добър отбор, в който има опитни волейболисти. И добави, че не иска предварително да поставя граници за това какво могат да постигнат състезателите. Какво предстои Пранди посочи кои ще са хората в щаба му. Ключовите позиции са за италианци, като за помощник е поканен и Андрей Жеков. Според селекционера бившият разпределител ще му е от полза с опита си и с това, че познава волейболистите. Сезонът ще започне с приятелски мачове със Сърбия в Белград в края на май. След това предстои участието в Лигата на нациите, където програмата на България е тежка и включва пътувания до Аржентина, Китай и Бразилия. В екипа на националния отбор са доволни, че организаторите позволяват записването на повече състезатели спрямо предната година - 25 вместо 21. Тези, които не пътуват за двубоите в чужбина, ще се подготвят в София. Пранди уточни, че погледите ще са насочени към олимпийската квалификация във Варна в началото на август. И даде да се разбере, че волейболистите, на които ще разчита за квалификацията, ще трябва да са играли поне в част от мачовете в Лигата на нациите. Преди Евро 2019 българският отбор ще играе в силен турнир в Скопие с отборите на Македония, Иран и Белгия. Казусът \"Казийски\" и останалите Традиционно беше поставен  въпросът за евентуалното връщане на Матей Казийски . Пранди заяви, че е говорил с него, но е получил отказ. \"Може да се каже, че посветих определено време за това да проуча възможността и да опитам, за да се върне Матей Казийски в националния отбор. Трябва да призная, че първоначално открих едно благоразположение от негова страна към това да проведем такъв разговор заради неговото отношение към мен. Но след близо два месеца, в които имаше всякакви коментари, изчаквания и така нататък, неговият финален отговор беше \"не\". Поради негови лични мотиви той не се чувства готов да бъде на разположение на националния отбор\", каза италианецът. И добави, че в последния момент отново ще потърси Казийски. Друг от опитните национали, които спечелиха бронзови медали от Евро 2009 -  Тодор Алексиев, е заявил, че е готов да играе в олимпийската квалификация . Той обаче искал почивка за Лигата на нациите. Пранди каза, че би разговарял и с либерото  Владислав Иванов, който беше отстранен от отбора  след скандал с бившия вече селекционер Пламен Константинов миналото лято. \"Владислав Иванов... Работил съм с него. Той е играч, когото единия ден трябва да похвалиш, а на следващия трябва да му направиш забележка.\" На италианеца беше припомнено, че под негово ръководство Виктор Йосифов попадна и се утвърди в националния отбор преди десет години. Селекционерът заяви, че вижда интересни млади състезатели, които очаква да имат важна роля в отбора занапред, и посочи центровете Красимир Георгиев и Алекс Грозданов.", "date": "2019.04.08", "title": "Пранди: Класирането за Токио 2020 е голямата цел пред волейболистите този сезон"}
{"url": "https://www.dnevnik.bg/politika/2019/04/08/3416434_bez_predstavitel_na_antikorupcionnata_komisiia/", "text": "Без представител на Комисията за противодействие на корупцията и отнемане на незаконно придобитото имущество (КПКОНПИ) започна заседанието на Консултативния съвет за национална сигурност (КСНС), на което трябва да се обсъдят резултатите в борбата с корупцията по високите етажи на властта и необходимостта от нови мерки след скандала с апартаментите на управляващи, купени на цени под пазарните (още по темата четете  тук ). Миналата седмица президентът Румен Радев обяви, че е свалил доверието си от председателя на комисията Пламен Георгиев, чиито имотни сделки се проверяват след публикация на  в. \"Капитал\" , че той не е разполагал с доказани средства, за да купи апартамента си на три нива, намиращ се срещу сградата на външното министерство в София. Георгиев е в отпуск, а БСП внесе искане в парламента за освобождаването му. Междувременно управляващите предложиха законови поправки, които позволяват шефът на антикорупционната комисия да не е юрист. Миналия четвъртък от \"Дондуков\" 2 съобщиха, че държавният глава е поканил доклад да изнесе заместникът на Георгиев Антон Славчев, за когото в петък Би Ти Ви съобщи, че е купил тераса от 200 кв. метра за по-малко от 40 хил. лева, към която декларира апартамент срещу 18 хил. лева. Към момента не е потвърдено дали поканата към Славчев е оттеглена. От антикорупционната комисия са обявили, че са изпратили доклад за днешното заседание на КСНС. Малко преди 13 часа на \"Дондуков\" 2 пристигнаха премиерът Бойко Борисов, зам.-председателите на парламента Емил Георгиев (ГЕРБ) и Веселин Марешки (\"Воля\"), вицепремиерът Екатерина Захариева, главният прокурор Сотир Цацаров, министърът на вътрешните работи Младен Маринов, министърът на финансите Владислав Горанов, председателят на Държавна агенция \"Национална сигурност\" Димитър Георгиев, председателят на Държавна агенция разузнаване (ДАР) Атанас Атанасов, началникът на отбраната ген. Андрей Боцев и шефът на кабинета на министър-председателя Румяна Бъчварова. Като представители на парламентарните групи участват и Даниела Дариткова (ГЕРБ), Корнелия Нинова (\"БСП за България\"), която  на влизане поиска нов антикорупционен закон , както и Мустафа Карадайъ (ДПС) и Волен Сидеров (\"Обединени патриоти\"). За пръв път фоторепортерите и операторите не бяха допуснати за обща снимка на участниците, както и за встъпителните думи на президента. От прессекретариата на държавния глава припомниха, че това е второто заседание на консултативния съвет, свикано от Румен Радев за предприемане на реални мерки за борба с корупцията. В съобщение на \"Дондуков\" 2 се посочва, че през октомври 2017 г. членовете на съвета са декларирали, че е необходим комплексен подход, който наред с превенцията да се фокусира и върху разкриването, разследването и реализирането на наказателна отговорност; нормативна база, която да обхваща всички аспекти на превенцията, противодействието и борбата с корупцията; ефективни институции и механизми както за превенция и пресичане на корупционни практики, така и за своевременно разкриване и разследване на корупционни престъпления. Тези постановки не бяха заложени в цялост в приетия антикорупционен закон, на който държавният глава наложи цялостно вето, обявяват от президентството. От \"Дондуков\" 2 посочват, че през януари т.г. Румен Радев е отправил призив за реално противодействие на корупцията в България.", "date": "2019.04.08", "title": "Без представител на антикорупционната комисия започна съветът по сигурността за корупцията сред властта"}
{"url": "https://www.dnevnik.bg/kultura/2019/04/08/3416387_neobichainata_sudba_na_vivian_maier_i_neinite_snimki/", "text": "Между ще бъдат показани над 100 черно-бели и цветни снимки на един от най-мистериозните фотографи - Вивиан Майер, съобщава галерията. Изложбата е със заглавие \"В нейните ръце\" и е част от поредицата \"Майстори на фотографията\" на фондация \"Мусиз\", а фотографиите вече са обиколили градове като Лос Анджелис, Париж и Сао Пауло.  Когато в края на 2007 г. агентът по недвижими имоти Джон Малуф купува на аукцион няколко кашона с непроявени черно-бели негативи, той няма как да знае, че е открил един от най-забележителните автори на улична фотография. Кадрите веднага грабват - градски сюжети, архитектура и непосредствени свидетелства от живота в Чикаго, Ню Йорк и Париж от 50-те години. Малуф се пита чии са снимките. Коя е жената, чиито автопортрети открива сред негативите? Той открива името, изписано върху кутиите, но това е цялата информация, с която разполага. През април, 2009 г. той най-сетне намира следата - съобщение за смъртта на Вивиан Майер в \"Чикаго трибюн\". Към края на 2009 г. всеки, който се интересува от фотография, е чувал нейното име. Малко по малко започват да излизат и факти от нейната биография. Вивиан Майер е родена през 1926 г. в Ню Йорк. Дъщеря е на французойка и австриец, а детството й минава между САЩ и Франция. От 26-годишна възраст живее в Чикаго, където в следващите 40 години работи основно като детегледачка. Информация за нея дават именно децата, които е отгледала. По техните думи тя е била социалист, феминист, кинокритик и винаги е имала мнение, което не се е притеснявала да изрече. Научила се е да говори английски, като е ходила на постановки. Обожава театъра. И постоянно е правела снимки, които не е показвала на никого. Семействата, при които е работила, я описват като изключително потайна по отношение на личния си живот. Тя е прекарвала по цели дни, ходейки по улиците на Чикаго и снимайки. А Лейн Генсбург, едно от децата, които тя е гледала, казва за нея, че е била \"същинска Мери Попинс\". Той допълва, че Майер никога не е говорила назидателно на децата и е била решена да им покаже света извън богаташкото предградие, където семейството им е живяло. В края на живота си Майер среща сериозни финансови затруднения и малко преди да трябва да напусне апартамента си в Чикаго, без да има друга алтернатива, братята Генсбург, за които се е грижела като деца, й помагат и я настаняват в по-добър апартамент. Мейер умира на 21 април 2009 г. Няколко месеца по-рано тя се е подхлъзнала на леда и си е ударила главата. Днес критиците я сравняват с имена като  Даян Арбъс, Робърт Франк, Хелън Левит, Гари Уиногранд, Мери Елън Марк, Джоел Мейровиц. ", "date": "2019.04.08", "title": "Необичайната съдба на Вивиан Майер и нейните снимки"}
{"url": "https://www.dnevnik.bg/sport/2019/04/08/3416516_snimka_na_denia_maratonut_v_phenian_i_negoviiat_razcvet/", "text": "Участници бягат по улиците на Пхенян по време на 30-ия международен маратон в столицата на Северна Корея", "date": "2019.04.08", "title": "Снимка на деня: Маратонът в Пхенян и неговият разцвет"}
{"url": "https://www.dnevnik.bg/evropa/2019/04/08/3416556_london_vuvede_zona_s_mnogo_nisko_sudurjanie_na_vredni/", "text": "Водачите на стари и замърсяващи околната среда превозни средства ще трябва да плащат нова такса, ако искат да се движат в центъра на Лондон, предаде \"Франс прес\". Това стана, след като днес влезе в сила \"зона с много ниско съдържание на вредни емисии\". Шофьорите на бензинови автомобили, произведени преди 2006 година, и на дизелови коли, произведени преди 2015 година, ще трябва да плащат 12.50 лири (14.50 евро) на ден, за да влизат в тази зона. За камионите и автобусите ще се плащат 100 лири (116 евро) на ден. Такситата са освободени от таксата. От октомври 2021 година зоната ще обхване целия град. Става дума \"за намаляване на вредните емисии и по-здравословен въздух за хиляди души\", написа в \"Туитър\" кметът на британската столица от Лейбъристката партия Садик Хан. Лондон е един от най-замърсените градове в Европа. Според кмета на Лондон \"хиляди лондончани умират преждевременно всяка година заради продължителното замърсяване на въздуха\" и жителите на столицата \"живеят в район, в който са превишени препоръките на Световната здравна организация за за най-опасните токсични частици\". Тази нова такса замества T-Charge, известна като допълнителна такса за вредни емисии, която е в сила от октомври 2017 година и се прибавя към \"такса задръстване\" от 11.50 лири (13.40 евро), която от 2003 година плащат автомобилите в централната част на Лондон от 07:00 часа до 18:00 часа от понеделник до петък. Тази мярка бе взета от бившия кмет на града Кен Ливингстън за борба със задръстванията. Ако не заплатят новата такса, шофьорите на леки коли рискуват глоба от 160 лири, а водачите на камиони - до 1000 лири. /БТА", "date": "2019.04.08", "title": "Лондон въведе \"зона с много ниско съдържание на вредни емисии\""}
{"url": "https://www.dnevnik.bg/evropa/2019/04/08/3416560_polskite_uchiteli_stachkuvat_za_po-visoki_zaplati/", "text": "Учителите в Полша обявиха общонационална стачка с искане за по-високо заплащане след неуспешни преговори между правителството и синдикатите, предаде \"Асошиейтед прес\". Масовата безсрочна стачка на учителите в училищата и детските градини, която започна днес, е първият толкова всеобхватен протест на полските преподаватели, които са с хронично ниско заплащане от 1993 година. Стачката се провежда в много деликатен период, само няколко дни преди решаващите матури в началните и средни училища и седмици преди  изборите за Европейски парламент , които са ключови за правителството. Началото на протеста бе дадено след провалилите се преговори с правителството снощи. Единствено синдикатът \"Солидарност\" прие предложенията на правителството и членовете му не стачкуват. Много училища са затворени. Според най-големия учителски синдикат Съюз на полските учители към стачката са се присъединили над 80 процента от служителите в училищата и детските градини, или около 600 хил. учители и други членове на персонала Учителските заплати в Полша варират между 3045 злоти (709 евро) и 5603 злоти (1306 евро) при средна заплата в корпоративния сектор 4949 злоти (1153 евро) през февруари, допълва \"Ройтерс\". /БТА", "date": "2019.04.08", "title": "Полските учители стачкуват за по-високи заплати"}
{"url": "https://www.dnevnik.bg/evropa/2019/04/08/3416565_britancite_iskat_silen_lider_i_reforma_na_iztoshtenata/", "text": "Британските гласоподаватели искат силен лидер, който е готов да наруши правилата и да прокара широки реформи, след като 3-годишната криза с Брекзит отслаби доверието в политическата система до 15-годишно дъно. Това показва социологическо проучване, цитирано от \"Ройтерс\". Референдумът през 2016 г. показа, че Великобритания е разделена по много повече въпроси от членството в Европейския съюз и провокира остър дебат за всичко - от развода с ЕС и имиграцията, до капитализма, бившия имперски статут и какво означава да си британец. При все това повече от седмица преди срока, в който Великобритания първоначално трябваше да напусне ЕС - 29 март, нищо не е решено и остава неясно как, кога и дали изобщо ще се случи това. Социологическо проучване на организацията \"Хансард сосайъти\" (Hansard Society) установи, че 54 процента от избирателите искат силен лидер, готов да наруши правилата, а 72 процента смятат, че системата се нуждае от \"доста повече и твърде голямо\" подобрение. Доверието към политическата система е най-ниско от 15-годишната история на подобни допитвания, дори по-ниско от нивата след скандала от 2009 г., когато депутатите наложиха данъци за всичко - от жилищно обзавеждане до почистването на канали. Едва една четвърт от запитаните имат доверие в подхода на депутатите към Брекзит, показва анкетата, извършена между 30 ноември и 12 декември миналата година. /БТА", "date": "2019.04.08", "title": "Британците искат силен лидер и реформа на изтощената от Брекзит политическа система"}
{"url": "https://www.dnevnik.bg/kultura/2019/04/08/3416555_moskovskiiat_sud_osvobodi_rejisyora_kiril/", "text": "Днес Московският съд нареди Кирил Серебренников да бъде пуснат под гаранция, след като режисьорът беше под домашен арест в продължение на година и половина. На  23 август 2017 г. той беше задържан по подозрение за злоупотреба на Център \"Гогол\", чийто художествен ръководител е Серебренников, с държавни средства в размер от над 1 млн. долара. Това съобщава \"Дойче веле\", позовавайки се на руски информационни агенции. Серебренников отрича всички обвинения, а известни имена от сферата на културата в Русия твърдят, че арестът му се дължи на неговите критики под формата на сатира към Руската православна църква и към консервативната власт в страната. Пред агенцията \"Интерфакс\" Серебренников каза, че възнамерява съвсем скоро да се върне на работа в Центъра \"Гогол\". \"Сега ще празнувам, но съвсем скоро ще се върна на работа. На ниво психика това няма да е лесно, но има твърде много работа за вършене; пиеси, репетиции\", обясни той. Преди малко повече от седмица за лентата си \"Лято\", посветена на руската рок икона Виктор Цой, Серебренников получи руската награда \"Ника\" за най-добра режисура. Отличието е едно от най-престижните в Русия и създадено по подобие на оскарите. Поради домашния арест Серебренников отсъстваше от церемонията. Позовавайки се на руски медии, \"Дойче веле\" отбелязва, че Серебренников е пуснат под гаранция, при условие че не напуска Москва.", "date": "2019.04.08", "title": "Московският съд освободи режисьора Кирил Серебренников от домашен арест"}
{"url": "https://www.dnevnik.bg/sport/2019/04/08/3416579_bfs_prizova_za_zdravoslovna_konkurenciia_v_edin_ot/", "text": "Българският футболен съюз (БФС) призова за уважително поведение от страна на всички, замесени в първенството. Ръководството на организацията оценява сезона в Първа лига като \"един от най-интригуващите и атрактивни сезони в последните години\" и се надява до края му конкуренцията да бъде \"здравословна\". В последния кръг  \"Лудогорец\" и ЦСКА направиха нулево равенство в Разград , а  \"Левски\" спечели с 1:0 срещу \"Черно море\" като гост . Шампионите са начело, като водят с три точки пред червените и с шест пред сините преди гостуването си на \"Георги Аспарухов\". \"Във връзка със зачестилите публични изказвания, сериозно преминаващи границите на добрия и приемлив тон, ръководството на Българския футболен съюз призовава треньорите, функционерите, футболистите и всички представители на професионалните ни клубове към уважително поведение както спрямо опонентите, така и спрямо институциите, отговорни за безпроблемното провеждане на първенствата у нас\", се посочва в обръщението. \"Противно на налаганото в общественото пространство мнение Българският футболен съюз и компетентните комисии към него не разглеждат налагането на финансови и дисциплинарни санкции като приятна активност, точно обратното – категорични сме, че прогресът на футбола у нас е правопропорционален на по-малкия брой спорни казуси\", продължават от ръководството на БФС. Посочва се, че при наслагване на напрежение футболният съюз \"е длъжен да прибягва до най-строги мерки според правилниците и наредбите, с които всички клубове са добре запознати\". \"Намираме се във финалната права на един от най-интригуващите и атрактивни сезони в последните години; факт, който най-добре може да бъде потвърден от все по-големия публичен интерес към шампионата. Затова и призоваваме всички участници в него към феърплей и джентълменско държание както на терена, така и извън него\", добавят от БФС.", "date": "2019.04.08", "title": "БФС призова за здравословна конкуренция в \"един от най-интригуващите сезони\""}
{"url": "https://www.dnevnik.bg/biznes/2019/04/08/3416608_trujnite_proceduri_za_gazovata_vruzka_s_gurciia_shte/", "text": "Всички тръжни процедури по проекта за газова връзка между България и Гърция ще приключат до края на април. Това съобщи пресцентърът на Министерството на енергетиката след среща днес на министъра на енергетиката на България Теменужка Петкова и министърът на околната среда, енергетиката и климатичните промени на Гърция Йоргос Статакис. Двамата са се разбрали, че ще се работи по актуализиране на графика по проекта, така че интерконекторът да бъде въведен в експлоатация през 2020 г., паралелно с пуска на Трансадриатическия газопровод.  Строителството на няколко пъти се отлагаше заради жалби на фирми на различни етапи от процедурата. Очаква се то да започне най-късно през юни след като бъдат определени доставчикът на тръби, строителят и фирмата за строителен надзор.  Обсъдено е и предстоящо подписване на междуправителствено споразумение, което да стабилизира данъчно-правния режим на проекта за период от 25 години.  В проектната компания за 183-километровата тръба от Стара Загора до Комотини - Ай Си Джи Би (ICGB), акционери с равно участие са Българският енергиен холдинг и гръцко-италианското дружество IGI Poseidon. България разчита на интерконектора, за да премахне зависимостта от Русия, която и до днес - 10 г. след газовата криза през 2009 г., засега е единственият доставчик на природен газ.", "date": "2019.04.08", "title": "Тръжните процедури за газовата връзка с Гърция ще приключат до края на април"}
{"url": "https://www.dnevnik.bg/photos/2019/04/08/3416605_fotogaleriia_obnoviavaneto_na_parlamenta_na_avstriia/", "text": "Парламентът на Австрия е построен в края на XIX век по плановете на Теофил Хансен и оттогава на сградата не е правен основен ремонт.", "date": "2019.04.08", "title": "Фотогалерия: Обновяването на парламента на Австрия"}
{"url": "https://www.dnevnik.bg/bulgaria/2019/04/08/3416563_antikorupcionnata_komisiia_proveriava_blizuk_do/", "text": "Комисията за противодействие на корупцията и отнемане на незаконно придобито имущество (КПКОНПИ) проверява близък до партиен лидер, както и свой служител. Това се разбира от прессъобщение на комисията, публикувано на  интернет сайта й . В него се посочва, че то е по повод свикания днес Консултативен съвет по национална сигурност при президента. \"Атаката срещу комисията е от двама олигарси и една политическа партия, за което има 2 млрд. и 200 млн. причини, които могат да мотивират не една политическа партия да направи това\", пише в съобщението, без да се посочва причината за това твърдение. От текста се разбира, че неназован човек, който организира изборите на непосочена политическа сила и приближен до също неназован политически лидер, е обект на проверка на комисията. \"В комисията тече проверка на информация на приближено лице до политически лидер. Същото лице, в качеството си на висш държавен служител, възползвайки се от служебното си положение, е извършило злоупотреби, вследствие на което е получило неправомерно парични суми в особено големи размери. За същото това лице са налични данни, че организира изборите на определена политическа партия\", пише още в съобщението. От антикорупционната комисия посочват, че се извършва и друга проверка – за изнасяне на вътрешна информация от служител на комисията към въпросния човек. Казва се, че материалите по нея са предадени на прокуратурата. Съобщението бе разпространено преди началото на  Консултативния съвет по национална сигурност , свикан от президента Румен Радев за обсъждане на резултатите от борбата с корупцията по високите етажи на властта. В заседанието не участва представител на комисията. Председателят й  Пламен Георгиев излезе в отпуск  заради започнала от прокуратурата проверка по придобити от него имоти, за които се твърди, че са на занижени цени. Заместникът му Антон Славчев също не присъства на заседанието, а миналата седмица сайтът  \"Биволъ\" публикува информация , че и той е купил жилище на цени, по-ниски от средните за пазара. В съобщението се посочва още, че на президента е предоставен доклад за постигнати резултати в противодействието на корупцията и отнемане на незаконно придобитото имущество за лица, заемащи висши публични длъжности.", "date": "2019.04.08", "title": "Антикорупционната комисия проверява близък до партиен лидер и теч на информация"}
{"url": "https://www.dnevnik.bg/politika/2019/04/08/3416626_nito_edna_partiia_ne_podpisa_deklaraciiata_za_borba_s/", "text": "Консултативния съвет за национална сигурност (КСНС) при президента, който беше на тема борба с корупцията, завърши без резултат и без подписана декларация, която бе подготвена от администрацията на Румен Радев. Заседанието премина  без представител  на Комисията за противодействие на корупцията и за отнемане на незаконно придобитото имущество (КПКОНПИ), тъй като председателят и Пламен Георгиев е в отпуск докато се проверява сделката за апартамента му, има публикации и срещу заместника му. Премиерът Бойко Борисов си тръгна без да дава изявления, като такова се очаква днес по-късно. На КСНС бях свидетел на бранене на статуквото със зъби и нокти, обяви лидерът на БСП Корнелия Нинова на излизане от сградата. Тя каза, че не са приети нейните предложения. \"Не се прие да има поправки или нов антикорупционен закон. Управляващите смятат, че законът е добър и работи и тепърва трябва да му се прави анализ за въздействие. По отношение на второто ми предложение за процедура за избор на двама прокурори, европейски, които ще работят на територията на България, господин премиерът арогантно ме препрати към Румъния да попитам какви са резултатите от борбата с корупцията там\", каза Нинова. Според нея може да се мине към непрозрачна процедура за избор на европейски прокурори. Дори Нинова не е подписала декларацията на президента \"По отношение на предложението ми за промяна в правомощията на прокуратурата ми беше отговорено, че по този начин, налагайки съдебен контрол, ще бъдат затормозени съдиите, които имат и без това много работа\", разказа още Нинова. Според нея предложеният от президента документ е бил отхвърлен от премиера и от всички участващи освен от нея. \"В декларацията пишеше, че корупцията е огромен проблем, че държавата бездейства. Президентът предложи промени в закона или нов закон, анкетна комисия, която да разследва засегнатите от \"Апартаментгейт\", разказа още Нинова. Според нея на заседанието са се чули мнения, че медиите са виновни и тези, които изнасят информация са виновни, но не и наистина политици, които евентуално са се облагодетелствали от властта. Председателят на ГЕРБ в парламента Даниела Дариткова имаше друга версия за декларацията, предложена от президента. \"Дори госпожа Нинова накрая гласува да не излезем с общо становище. Подложихме на решение това дали да имаме общо становище и всички гласуваха да нямаме такова\", каза Дариткова. Показали сме политическа воля и морал за борба с корупцията, но декларацията на президента съдържаше внушения, които не кореспондират с реалностите, декларира Дариткова. Според нея предложенията на президентството по-скоро отговарят на нечии политически интереси. \"Ще припомня, че самият член на \"БСП за България\" господин Янков (Красимир Янков - бел. авт.) е казал, че президентът е свикал КСНС по поръчение на Корнелия Нинова. \"Предложения проект за решение получихме в момента на заседанието. Нещо като решение, което трябва да се обсъди в момента и да се приеме задължително. Тази практика на работа на КСНС беше изключително изненадваща за мен като участник за първи път\", каза Дариткова. Според нея повечето от абзаците се повтарят с предходно решение на консултативния съвет, посветен на проблемите на корупцията. Дариткова каза, че на заседанието е имало общи решения, сред които е това да се направи оценка на въздействието на антикорупционното законодателство и намерението да се анализира дейността на Комисията за противодействие на корупцията и за отнемане на незаконно придобитото имущество (КПКОНПИ). \"В правомощията на законодателната и изпълнителната власт е да предприеме мерки, които да променят закона в посока той да се прилага по-адекватно. Даже в момента в правна комисия тече обсъждане на промени в закона за противодействие на корупцията. Вярвам, че този КСНС ще даде знак на колегите от опозицията, че е разумно, ако наистина са толкова активни и имат намерение да променят законодателството, да се върнат в НС, където е мястото за законодателни инициативи\", каза още Дариткова с което припомни, че БСП бламира заседанията на парламента. В декларацията е имало текст, че държавата е абдикирала Нямаше напрежение на КСНС, но нямаше как да подкрепим декларация, в която се предлага текст, че държавата е абдикирала, каза заместник-председателят на Народното събрание и депутат от ГЕРБ Емил Христов след заседанието. Според него чрез декларацията се е предлагало всички, които заемат висши длъжности едва ли не да се чувстват виновни затова, че са на тези длъжности. \"Беше поставен въпросът дали само една година да бъдат те под контрол. Тогава запитахме колко години трябва да бъдем под контрол, трябва ли да се разследват децата и внуците ни. Това мисля, че беше прекалено, затова се обединихме около становището да няма някаква декларация\", допълни Христов. \"Не мога да кажа, че държавата я няма. Дадох пример за това, че полицията работи. И прокуратурата работи, и НАП работи. Ние можем всеки ден да видим какво правят тези хора и изведнъж да приемем тук на КСНС, че държавата е абдикирала и не работи, това не може да го допускаме\",заяви Христов. Той отрече и думите на Нинова, че на съвета е имало обвинения към медиите за скандала с апартаментите, Христов посочи: \"Никой не е обвинявал медиите, защото слушах г-жа Корнелия Нинова. Никой не обвини медиите. Напротив, смятаме, че вие трябва да си вършите работата както досега. Това, което се случва, е част от политическия живот. Вършете вашата работа, както я вършите досега. Вие сте един коректив\", завърши Христов. Декларацията, която се предлагаше на КСНС, беше от полза за БСП в предстоящата кампания, каза лидерът на \"Воля\" Веселин Марешки. \"Това беше неприемливо за всички други\", допълни Марешки. За отсъствието на председателя на антикорупционната комисия Марешки уточни, че президентът е информирал съвета, че е снел доверието си от него. След като участниците в Консултативния съвет за национална сигурност (КСНС) не подкрепиха предложенията на президента Румен Радев за противодействие на корупцията по високите етажи на властта, държавният глава  призова българите към нетърпимост и непримиримост към всички прояви на корупция  и към бездействието на държавните институции. Заседанието на съвета на \"Дондуков\" 2, което бе свикано на третата седмица от началото на скандала с купените на цени под пазарните цени апартаменти на управляващите, продължи близо 3 часа.", "date": "2019.04.08", "title": "Нито една партия не подписа декларацията за борба с корупцията на президента Радев (видео)"}
{"url": "https://www.dnevnik.bg/politika/2019/04/08/3416662_korneliia_ninova_pri_prezidenta_statukvoto_se_braneshe/", "text": "Статуквото се бранеше с всички сили - да няма промяна. Така лидерът на БСП Корнелия Нинова описа ситуацията на заседанието на Консултативния съвет за национална сигурност при президента в ефира на БНТ. Според нея на заседанието при президента управляващите са се държали \"арогантно, с неразбиране, че корупцията е обрасла навсякъде\". Разказа, че се очертали две линии на поведение. Управляващите твърдели, че няма нужда от промени в законите, че държавата работи, че институциите са си на място, че са взети политически оставки и с това проблемът, конкретно за апартаментите е решен. И другата линия била предложението от президента за конкретна декларация и моите три предложения. Според Нинова оставките не решават проблема, а управляващите демонстрират чувство за безнаказаност. Председателят на БСП заяви, че не се страхува, че нейни ръководители могат да се окажат купувачи на жилища на занижени цени. Човекът със знаковата оставка обяви, че него няма кой да го накаже. Това чувство за вина ли е, това е арогантност, безнаказаност и наглост, обяви тя по адрес на зам.-председателя на ГЕРБ Цветан Цветанов. По този повод по-късно при изявлението си премиерът обяви, че той се отнася строго с хората в ГЕРБ. Повече от него четете  тук . Пред Би Ти Ви лидерът на \"Воля\" Веселин Марешки коментира, че БСП използва президентската институция като пиар фирма, а президента – като говорител на Корнелия Нинова. Това се видяло на днешното заседание на Консултативния съвет за национална сигурност, на което за пореден път прехвърчаха искри между политическите сили. Според разказа му от страна на БСП са прозвучали обвинения към управляващите, че използват институциите, за да прикриват корупция. В отговор били отправени сходни твърдения. \"От БСП използваха Румен Радев за свой защитник на тезите и опит той, чрез своето присъствие и рейтинга на президентската институция, да повлияе на изборите за български представители в Европейския парламент\", посочи Марешки.", "date": "2019.04.08", "title": "Корнелия Нинова: При президента статуквото се бранеше с всички сили"}
{"url": "https://www.dnevnik.bg/citat_na_deniia/2019/04/08/3416715_citat_na_denia_cvetanov_moje_da_go_nakaje_i_gospod/", "text": "Това заяви министър-председателят Бойко Борисов в извънредно  изявление след заседанието на Консултативния съвет  по национална сигурност при президента Румен Радев. Поводът за изказването му са думи на Цветан Цветанов след като напусна парламента.\"Не се чувствам наказан, защото няма кой да ме накаже\",  коментира Цветанов  в предаването \"Панорама\" на БНТ в деня, в който освободи мястото си на депутат. Премиерът отново увери, че е изключително строг към хората в ГЕРБ.", "date": "2019.04.08", "title": "Цитат на деня: Цветанов може да го накаже и Господ, мога и аз"}
{"url": "https://www.dnevnik.bg/bulgaria/2019/04/08/3416711_prokuraturata_zapochna_proverka_i_na_imotite_na/", "text": "Върховната касационна прокуратура и Антикорупционната комисия започват проверка как министърът на туризма Николина Ангелкова и депутатът от БСП Валери Жаблянов са придобили имотите си в София. Проверката започва след постъпил днес сигнал от група народни представители от Национален фронт за спасение на България (НФСБ) и парламентарната група на \"Обединени патриоти\", както и по медийни публикации. В сигнала се твърди, че Ангелкова е придобила евтин апартамент в столичния кв. \"Овча купел\", а медийни публикации намират несъотвествие между доходите и имуществото при Жаблянов. От прокуратурата са разпоредили Антикорупционната комисия да изиска информация за имотите, да се установят всички собственици, фирмите, от които са купени, дали и как са декларирани – продажни цени и платени данъци. Ще се проверява и произходът на парите, с които са придобити двата имота. От Ангелкова и Жаблянов ще бъде поискано съгласие за разкриване на банковата тайна. Миналата седмица лидерът на НФСБ Валери  Симеонов намекна на премиера  Бойко Борисов, че още един от министрите в кабинета е придобил апартамент в кв. \"Овча купел\" на цени под пазарните. Симеонов каза, че имотът е с площ от 142 кв. метра, купен за 61 хил. лв. По-късно се разбра, че говори за Ангелкова. Тя обясни, че жилището е  дарение от родителите ѝ  и е купено в груб строеж през 2008 г. То е от 116 кв.м плюс мазе и гараж. Платени са 75 хил. лв. лични средства на родителите ѝ. Министърът  показа и нотариален акт  за имота. За вилата на Жаблянов в \"Симеоново\"  съобщи \"Биволъ\" . Според публикацията той я е построил за 360 хил. лв., но в декларацията му за 2013 г. нямало информация за строящата се сграда. След това обявил, че парите за вилата са от заем и спестявания, но бил декларирал само ипотечен заем от ДСК за 67 хил. лв. за купуване на апартамент в кв. \"Крива река\". Проверки вече започнаха за имотите, купени от Цветан Цветанов, Цецка Цачева, Вежди Рашидов, Ваня Колева, Красимир Първанов, Пламен Георгиев, Борислав Сарафов и съпругата на Лозан Панов – Елисавета.", "date": "2019.04.08", "title": "Прокуратурата започна проверка и на имотите на Ангелкова и Жаблянов"}
{"url": "https://www.dnevnik.bg/photos/2019/04/08/3416709_fotogaleriia_svetovnite_snimki_na_denia_-_8_april_2019/", "text": "Участничка в конкурса за комикси Californication 9.0, плува в ледената вода в развлекателен център близо до град Логойск, Беларус. С това се отбелязва краят на зимата.", "date": "2019.04.08", "title": "Фотогалерия: Световните снимки на деня - 8 април 2019 г."}
{"url": "https://www.dnevnik.bg/bulgaria/2019/04/08/3416717_za_godina_nesustoiatelnost_e_poiskana_na_55_firmi/", "text": "Общо 55 искови молби за обявяване в несъстоятелност на дружества заради неизплатени заплати са подадени за година, съобщи Инспекцията по труда, цитирана от БНТ. Единадесет от тях са внесени от началото на годината. Сумата на установените от контролните органи на Инспекцията забавени възнаграждения през първите три месеца на 2019 г. е почти наполовина по-малка в сравнение със същия период на 2018 г. За януари – март са установени 3.8 млн. лв. забавени възнаграждения, а изплатените след намесата на Инспекцията, включително и за стари периоди, са 2.9 млн. лв. Година по-рано забавените възнаграждения са били 8.2 млн. лв. Намалява и средният брой на ощетените работници, който през тази година е 2208 души, а през миналата е бил 4191 души. От миналия март Инспекцията по труда може да инициира обявяване в несъстоятелност или откриването на производства по несъстоятелност на работодатели, които бавят възнаграждения на поне една трета от работниците си за повече от два месеца. Общо 23 дружества са обявени в несъстоятелност, а за осем е открито производство по несъстоятелност според решенията на първа инстанция. Три молби са отхвърлени, защото работодателите са изплатили изцяло забавените възнаграждения.", "date": "2019.04.08", "title": "За година несъстоятелност е поискана на 55 фирми, неплатили заплати"}
{"url": "https://www.dnevnik.bg/sport/2019/04/08/3416719_sturling_sled_rasistkite_obidi_ako_napusnesh_terena_te/", "text": "Английският национал Рахим Стърлинг смята, че напускането на терена при расистки прояви не е решение на проблема. Футболистът на \"Манчестър сити\"  беше обект на обиди при гостуването на Англия в Черна гора . След като вкара при победата с 5:1, той сложи ръце на ушите си с ясен знак към публиката. \"Аз лично не бих се съгласил с напускането на терена. Спечелването на мача ще ги нарани повече. Те опитват единствено да те сломят. Ако си тръгнеш, те печелят. Ще е по-добре, ако вкараш или победиш\", каза Стърлинг. Той не смята, че не може да промени случващото се. \"Това е нещо, което е ставало преди да се родя, а и преди родителите ми да са родени. Мога да помогна с разпространяване на информацията\". Стърлинг допълни, че се гордее с цвета на кожата си. \"Майка ми винаги ми е казвала да се гордея със себе си\", заяви той в навечерието на мача с \"Тотнъм\" в четвъртфиналите на Шампионската лига. Селекционерът на Англия Гарет Саутгейт каза наскоро, че  футболистите не подават жалби, защото не вярват, че нещо ще се промени . Президентът на УЕФА  Александър Чеферин призова съдиите да се включат в борбата с расизма .", "date": "2019.04.08", "title": "Стърлинг след расистките обиди: Ако напуснеш терена, те печелят"}
{"url": "https://www.dnevnik.bg/zelen/2019/04/04/3415012_fotogaleriia_kakvo_se_sluchva_s_gorite_sled_140_g/", "text": "Централната горска служба е създадена през 1879 г. с правителствен указ от 17 юли като самостоятелен сектор \"Надзор над лесовете\" към Отделението на държавните имоти и рудите в Министерството на финансите. Днес държавното управление на горите се извършва от Изпълнителната агенция по горите (ИАГ) към Министерството на земеделието, храните и горите (МЗХГ). По случай отбелязания през изминалата Седмица на гората 140-годишен юбилей на лесовъдската колегия и със съдействието на ИАГ и списание \"Гора\", \"Дневник\" публикува архивен материал за резултатите от работата на горското управление до днес. На снимката: Сградата на МЗХГ в София.", "date": "2019.04.08", "title": "Фотогалерия: Какво се случва с горите след 140 г. работа на горската служба"}
