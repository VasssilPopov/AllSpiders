{"url": "https://www.dnevnik.bg/biznes/2018/11/09/3343375_belgiia_poiska_podkrepa_ot_es_v_spor_s_kolumbiia_za/", "text": "Белгия, самопровъзгласилата се родина на пържените картофки, обяви днес, че иска ЕС да предприеме съдебни мерки срещу митата, които Колумбия планира да наложи на вноса на замразения продукт, предаде \"Ройтерс\", цитирана от БТА. Комитет на колумбийското министерство на икономиката препоръчва да бъдат наложени антидъмпингови мита за производителите в Белгия, Германия и Холандия. Макар износът в пари да е малък - целият износ на ЕС на замразени картофи за Колумбия годишно възлиза на 25 милиона евро (28.4 милиона долара) - спорът е със силно символичен характер за Белгия, която твърди, че е изобретила пържените картофки. Изнасяме много селскостопански продукти и картофки, това е важен износен продукт в Белгия, както и в други европейски страни, каза пред репортери белгийският външен министър Дидие Рейндерс. Той допълни, че срещите с колумбийски представители не са дали резултат и Белгия иска ЕС да настоява за консултации в Световната търговска организация (СТО) като първа стъпка в спора. Ако консултациите също не дадат резултат до 60 дни, тогава ищецът може да поиска решение на арбитраж на СТО. Европейски дипломат отбеляза, че Германия и Холандия подкрепят искането на Белгия. Австрия, която председателства ЕС, също каза, че ще подкрепи Белгия. Европа ще защити европейските картофки, заяви еврокомисарят за търговията Сесилия Малмстрьом, като допълни, че европейски представители са се срещали с колумбийски колеги през последните две години, за да изразят притесненията си от антидъмпинговите планове. Тя допълни, че Брюксел ще изчака официалното обявяване на митата, преди да реши дали да се обърне към СТО.", "date": "2018.11.09", "title": "Белгия поиска подкрепа от ЕС в спор с Колумбия за пържени картофи"}
{"url": "https://www.dnevnik.bg/bulgaria/2018/11/09/3343272_putnata_agenciia_tursi_koi_da_remontira_126_km/", "text": "Агенция \"Пътна инфраструктура\" обяви обществена поръчка за избор на изпълнители при рехабилитацията на 126 км второкласни и третокласни пътища. Общата индикативна стойност на поръчката е близо 84 млн. лв. без ДДС. Ще бъдат основно ремонтирани близо 47 км от отсечката Русе – Кубрат, около 27 км от пътя Поликраище - Елена – Сливен, над 23 км от шосето Полски градец – Тополовград – с. Устрем, близо 10 км от пътя Каблешково – Межден и около 19 км от пътя Варна – Житница. Обществената поръчка е в 6 обособени позиции, като подробности могат да се открият на сайта на пътната агенция. Проектите ще кандидатстват за финансиране от fперативна програма \"Региони в растеж\" 2014-2020 г., при спестен финансов ресурс по програмата. Срокът за изпълнение на строителните дейности е 10 месеца. Кандидатите могат да подават офертите си до 17.30 ч. на 20 декември 2018 г.", "date": "2018.11.09", "title": "Пътната агенция търси кой да ремонтира 126 км пътища за 84 млн. лева"}
{"url": "https://www.dnevnik.bg/sport/2018/11/09/3343043_milan_i_inter_shte_rabotiat_zaedno_po_rekonstrukciiata/", "text": "Милан\" и \"Интер\" ще обединят усилия по реконструкцията на стадион \"Сан Сиро\". В сайта си \"росонерите\" обявиха, че двата клуба са формализирали желанието си за съвместна работа с подписването на меморандум за разбирателство. Според информацията  \"Милан\" и \"Интер\" са се обединили около мнението , че в най-голям интерес на отборите е да продължат да играят на един стадион. До края на годината клубовете ще решат дали съоръжението ще бъде реновирано или ще бъде изграден изцяло нов стадион на мястото на сегашния. \"Изграждането на инфраструктура, пригодена към настоящите стандарти, е от първостепенно значение за доставянето на първокласно преживяване за феновете, както и за успехи на и извън терена\", пише в съобщението в сайта на \"Милан\". В него се казва още, че представители на двата клуба са се срещнали с кмета на Милано в четвъртък, като е била обсъдена възможността за модернизирането на района около стадиона. В момента има одобрен проект за подобрения на съоръжението на стойност 15 млн. евро, които трябва да се извършат до юни 2020 г. Те включват ремонт на трибуните от най-долното ниво, изграждане на нов музей, ремонт на зоната за медии, както и разширяване на търговските площи. \"Милан\" играе на \"Сан сиро\" от 1926 г., а от 1947 г. стадионът става дом и на \"Интер\".", "date": "2018.11.09", "title": "\"Милан\" и \"Интер\" ще работят заедно по реконструкцията на стадиона"}
{"url": "https://www.dnevnik.bg/gradska_sreda/2018/11/09/3343207_sobstvenikut_na_hotel_rila_iska_da_go_dostroi_s_nova/", "text": "Собственикът на хотел \"Рила\" в центъра на София иска да построи свързана с него 42-метрова 10-етажна жилищна сграда - това предвижда работен устройствен план на парцела, разрешен от главния архитект на София Здравко Здравков на 31 октомври. Искането на дружеството \"Рила Център\", което е собственик на хотела, е да може да построи нова жилищна сграда, със стъпаловидна етажност на 2, 4, 6, 8 и 10 етажа. Най-високата й част от 42 метра - колкото е висока и съществуващата част от хотела, ще е откъм ул. \"Леге\",  се вижда от проекта , достъпен на сайта на  районната община \"Средец\" . Действащият от 2009 г. план за имота допуска строителството на 11-етажната сграда, като с разрешения на 31 октомври устройствен план се определят максималната височина на бъдещата сграда и видът на застрояването й. Максималната допустима  височина в центъра на София е 50 метра . Освен това \"Рила Център\" искат и промяна на плана за парцела, за да разширят входа, и надстрояване с 1 етаж на съществуващата част на хотела откъм ул. \"Цар Калоян\". Разрешените от Здравков проекти подлежат на обжалване в 14-дневен срок. Следващият етап е собственикът да поиска разрешение за строеж, като представи и идеен проект за сградата, който също трябва да бъде одобрен от главния архитект. В началото на годината седмичникът \"Капитал\" съобщи, че  \"Рила Център\" е купило от \"Имо Рила\" сградата за 9.8 млн.евро,  като имотът влизаше в капитала на създаденото за целта \"Рила пропърти транс\". \"Капитал\" свърза дружеството купувач с осъдения за наркотрафик в Италия и Румъния Евелин Банев-Брендо. Връзката беше управителят на \"Рила Център\" Деян Лазаров, който е управлявал създадената от Банев \"Евротренд\" и други две дружества, които МВР свързва с него, като част от мрежата за пране от наркотрафик. Лазаров обаче е излязъл от управлението на \"Рила Център\" през юни тази година. Дружеството е собственост на \"Пропъртис груп България\" АД и вече се управлява от модната дизайнерка Яна Хадам. Тя е единственият видим от документите в Търговския регистър акционер в \"Пропъртис груп България\" с дял от 15%, като е и единственият присъствал на събранията на акционерите.  В управлението на \"Пропъртис груп България\" влизат още 28-годишният Иво Андонов и 31-годишната Диана Руменова, като и двамата нямат други видими участия в дружества. \"Рила Център\" и \"Пропъртис груп България\" нямат сайтове и не са посочили телефони за контакт. Пред \"Дневник\" адвокат Марина Поптодорова, която е регистрирала \"Рила Център\", също каза, че няма връзка с дружеството.", "date": "2018.11.09", "title": "Собственикът на хотел \"Рила\" иска да го дострои с нова 42-метрова сграда"}
{"url": "https://www.dnevnik.bg/bulgaria/2018/11/09/3343266_deloto_oktopod_prikljuchi_na_purva_instanciia_s_3/", "text": "Специализираният наказателен съд оправда бившата барета и бивш съветник в ДАНС Алексей Петров седем години след началото на делото \"Октопод\" и близо девет години след акцията на МВР, ръководена тогава от Цветан Цветанов, по разбиването на групата. Решението не е окончателно и подлежи на обжалване и протест. Петров е подсъдим като ръководител на организирана престъпна група за изнудване. Обвинения имат още Антон Петров-Хамстера, Кирил Топалов, Марчело Джотолов и Янко Попов. Освен Алексей Петров Антон Петров и Кирил Топалов също чуха оправдателни присъди. Марчело Джотолов и Янко Попов пък получиха 3 години условно за това, че през 2007 година са изнудвали бившия полицай Николай Динков да преведе 180 хил. лева по сметка на Джотолов. Двамата са наказани и с глоба от 4 хил. лева. Делото \"Октопод\" започна през декември 2011 г. в Софийския градски съд. Малко преди края му, в началото на 2015 г. то бе прехвърлено в спецсъдa (създаден през 2012 г., поемайки делата срещу организирани престъпни групи), след като съдията, която го гледаше в продължение на повече от 3 години - Румяна Ченалова, беше уволнена.  Основният свидетел Георги Цветанов загина при катастрофа , а друг - Пламен Угринов,  пострада при съседски спор . След като чу оправдателната присъда, Алексей Петров не каза нищо. Февруари 2018 г. Петров  бе оправдан и по второто дело срещу него - за пране на пари.", "date": "2018.11.09", "title": "Делото \"Октопод\" приключи на първа инстанция с 3 оправдателни и 2 условни присъди"}
{"url": "https://www.dnevnik.bg/sport/2018/11/09/3342385_na_jivo_cska_posreshta_vitosha_v_presledvane_na/", "text": "ЦСКА продължи отличната си серия като домакин след победа с 3:0 срещу \"Витоша\" (Бистрица). Червените спечелиха и седмия си мач от началото на сезона на стадион \"Българска армия\".  Успехът дойде трудно, като и трите гола бяха вкарани в края на мача. Мауридес отбеляза две попадения, а Кирил Десподов добави един гол за победата. Успехът беше задължителен за ЦСКА, за да запази дистанцията с водача \"Лудогорец\". Червените събраха 35 точки и се изравниха на върха с шампионите, които имат мач по-малко. ЦСКА имаше превъзходство през целия двубой. Червените отправиха 25 удара срещу само един за гостите, които се бяха затворили в собствената си половина. В началото Станислав Манолев имаше добра възможност, но ударът му беше спасен от вратаря на \"Витоша\" Кристиан Василев. Али Соу беше сред най-дейните на терена, като беше в центъра на по-опасните положения за червените. В 22-ата минута добра комбинация между Десподов и Кристиян Малинов завърши с неточен прехвърлящ удар на последния. До почивката ЦСКА трудно намираше пролуки в сгъстената отбрана на гостите. През втората част в игра се появиха Едвин Джеси и Мауридес, което раздвижи играта на червените. В 78-ата минута Десподов стреля отблизо, но ударът му беше избит в корнер. От последвалия ъглов удар и създалата се суматоха Мауридес се оказа най-съобразителен, за да даде преднина на ЦСКА. Бразилецът засече центриране на Джеферсон. След попадението гостите тръгнаха в атака, с което оставиха много свободни пространства. От това се възползваха червените, които стигнаха до още два гола в заключителните минути. Десподов се разписа във втори пореден двубой след индивидуален пробив. Българинът тръгна от лявото крило, финтира няколко защитници и преодоля с лекота вратаря. Впоследствие Мауридес вкара с диагонален удар с левия крак.", "date": "2018.11.09", "title": "С късни голове ЦСКА надви \"Витоша\" на \"Армията\" (хронология)"}
{"url": "https://www.dnevnik.bg/biznes/2018/11/09/3343274_kamarata_na_stroitelite_plashi_da_ne_dopusne_da/", "text": "Ако не бъдат взети мерки, за да не се използва строителният бизнес за политически цели, с което се уронва престижът на бранша, Камарата на строителите в България ще организира протест. Това се казва в нейна позиция, изпълнена с удивителни знаци, изпратена до медиите. Заканата е за \"граждански протести\" след 18 ноември, чрез които няма да се позволи на депутати, уронващи престижа на бранша, да влязат в сградата на Народното събрание. В позицията на камарата се посочват конкретно имената на депутатите Крум Зарков, Елена Йончева, Христо Проданов и Георги Свиленски, всички от БСП, които  настояват за независима експертиза на качеството  на пътното строителство в България. Настоява се и да си подадат оставките. \"Ние, българските строители, заявяваме категорично, че не сме корумпирани!\", пише в позицията на камарата, като отново се цитират изказвания на Йончева, които според строителите внушават, че фирмите участват в корупционни схеми. \"Обръщаме се с въпрос и към Елена Йончева в качеството й на журналист – провеждала ли е журналистически разследвания за изпълнението на магистрали и пътища по времето на правителството с премиер Сергей Станишев, ако да – моля да ни предостави тези разследвания!\", призовава камарата, която съзира в изказванията на Йончева поредната популистка атака срещу себе си.", "date": "2018.11.09", "title": "Камарата на строителите плаши да не допусне да влязат в парламента депутати от БСП"}
{"url": "https://www.dnevnik.bg/bulgaria/2018/11/09/3343293_niama_da_ima_novi_naznacheniia_zaradi_agenciiata_za/", "text": "Няма да се назначават нови хора в предложената  Агенция за пътна безопасност , като работещите в нея максимум 60 души ще дойдат от други ведомства - МВР, пътната агенция, Министерството на транспорта и др., каза днес по Би Ти Ви вицепремиерът Томислав Дончев. Той поясни, че има нужда от орган, който комплексно да анализира проблемите, да пише закони, норми и правилници. Според Дончев Агенцията за пътна безопасност ще свързва хората от различните ведомства, който отговарят за намаляването на жертвите на пътя, като концентрира усилията в тази посока. Коментирайки дебатите около системата бонус-малус, от която да зависи размерът на премията по застраховката \"Гражданска отговорност\", вицепремиерът посочи, че това е проект и в рамките на общественото обсъждане всеки може да си каже мнението. Дончев обаче добави, че идеята на колата да се вменява вина, не е добра и трябва да се измисли друг механизъм за избягване на злоупотреби. По повод искането на БСП за проверка на качеството на пътищата вицепремиерът коментира, че всеки обект, построен с европейски пари, се проверява неведнъж. Той допълни, че не е против да се направят и нови инспекции, но призова депутатите да не бъркат ролите и да не се изявяват като експерти във всички области.", "date": "2018.11.09", "title": "Няма да има нови назначения заради Агенцията за пътна безопасност, увери Томислав Дончев"}
{"url": "https://www.dnevnik.bg/biznes/2018/11/09/3343300_bulgargaz_predlaga_gazut_da_poskupne_s_5_ot_1_ianuari/", "text": "Природният газ трябва да поскъпне с почти 5 процента от 1 януари 2019 г., сочат предварителните разчети на държавната \"Булгаргаз\". На сайта си компанията мотивира предложението си с по-високите доставни цени на синьото гориво и поскъпването на щатския долар. Прогнозната цена на природния газ отчита влиянието на ценообразуващите фактори към 8 ноември и не е окончателна. Окончателното предложение на \"Булгаргаз\" а утвърждаване цената на природния газ за периода януари - март 2019 г. ще бъде внесено на 11 декември.", "date": "2018.11.09", "title": "\"Булгаргаз\" предлага газът да поскъпне с 5% от 1 януари"}
{"url": "https://www.dnevnik.bg/bulgaria/2018/11/09/3343290_cacheva_shte_e_bezkompromisna_ako_v_agenciiata_po/", "text": "Министърът на правосъдието Цецка Цачева е разпоредила проверка за раздадените бонуси на служителите в Агенцията по вписванията. Ако тя установи нарушение, министърът ще бъде безкомпромисна. Това обеща самата тя на специален брифинг  след публикация на в. \"Сега\" , която разказа, че в Търговския регистър са раздавани бонуси, въпреки че системата се срина и не работеше в продължение на 18 дни. По-късно през деня в прессъобщение от агенцията увериха, че отговорните за срива  не са получили допълнителни пари. \"Наредбата за заплатите на служителите в държавната администрация е в сила от 2012 г. Съгласно тази наредба всеки един ръководител на административна структура определя нарочни вътрешни правила. Като в тях се дава възможност за изплащане на така наречените бонуси, които са резултат от няколко неща. Преди всичко става въпрос за икономии в определения бюджет на всяка една административна структура, които в масовия случай се натрупват от болнични листове на служители, които през съответния период са били в платен отпуск по болест, както и целта на тези средства е да стимулира съответните представители на администрацията за полагане на максимални усилия в изпълнение на служебните си задължения\", обясни на пресконференцията Цачева, цитирана от \"Фокус\". Тя поясни, че като всеки министър е задължена да даде оценка на изпълнителния директор, без да има право да утвърждава сумите за бонуси на служителите на администрацията. Министърът каза, че тя все още не знае кой и колко пари е получил. Допълни, че е провела разговори с изпълнителния директор на Агенцията по вписванията - Габриела Козарева, която я е уверила, че разпоредбите на наредбата и вътрешните правила са стриктно спазени. \"Разпоредих извършване на проверка, която да ми отговори дали са спазени изискванията на наредбата и вътрешни правила\", каза Цачева и посочи, че вярва, че няма нарушения, но по думите ѝ, ако проверката установи такива в доклада, ще бъде безкомпромисна. \"Най-­вероятно срещу тримата служители, отговорни за срива на Търговския регистър ще се предприемат мерки, но докато тече разследване за виновните не можем да говорим\", заяви от своя страна Козарева. Тя уточни, че ако тези хора успеят да докажат, че са невинни, ще останат на работа, а ако не ­- няма да има причина не само да получават бонуси, а да продължат да работят за този работодател. \"Нека не влизаме в хипотези\", допълни Козарева. \"Изводът за несвършването на определени задължения не може да се приеме като еквивалент за причината на срива. Не са успели да ме убедят, че положените от тях усилия са били достатъчни, за да предотвратят срива. За мен това не е точното ефективно изпълнение на задълженията\", каза Козарева. По думите ѝ тези служители са имали ангажимента да проследяват правилното изпълняване на ангажиментите от фирмите по поддържането на регистъра. Козарева уточни, че вече служителите в дирекцията \"Информационно обслужване и технологии\" са шест. \"Много ми се иска да ви кажа, че има 100 % гаранции за Търговския регистър, но за техника, звучи несериозно. Доколкото усилията на хората могат да бъдат гарантирани, ви уверявам, че се проведоха изключително задълбочени анализи на процесите\", допълни директорът на Агенцията по вписванията. \"Между законност и морал има разлика, но не може само заради срива в Търговския регистър за съвестните служители да не се приложи наредбата за бонусите\", коментира още правосъдният министър.", "date": "2018.11.09", "title": "Цачева ще е безкомпромисна ако в Агенцията по вписванията са раздавани бонуси в нарушение"}
{"url": "https://www.dnevnik.bg/bulgaria/2018/11/09/3343310_proekt_za_115_mln_lv_vuv_varna_e_na_put_da_se_prevurne/", "text": "Проектът \"Интегриран градски транспорт на Варна\", за който общинската администрация похарчи 115 млн. лв., по-голямата част от които безвъзмездно европейско финансиране, е на път да се превърне сериен провал.  След няколко удължавания , последният срок за приключването му изтече на 9 юли 2016 г., но от тогава до сега по-голямата част от компонентите му не могат да бъдат приведени в действие. Те трябваше да направят градския транспорт във Варна по- модерен, по-бърз и по-удобен . При това  въпреки обеднените усиля на местната администрация, ръководството на проекта и специално създадено за целта общинското предприятие . Сюжетът може да бъде проследен в протокола от последното заседание на общинската комисия \"Транспорт\" във Варна, състояло се в края на октомври. А пораженията, които той всекидневно нанася върху качеството на публичния транспорт в града – в десетки В рамките на проекта, финансиран със средства по програма \"Регионално развитие\" беше изградена и система за автоматизирана продажба на автобусни билети. Става дума за 304 машини, монтирани в автобусите на градския транспорт и по част от спирките във Варна. Тяхната стойност надхвърля 8 млн. лв.  Титаничните усилия на местната администрация да ги приведе в действие  продължават вече около година. Въпреки това (според информация в сайта на местната администрация) \"интегриран билет\" може да се купи само за десет от общо 37 транспортни линии в града. Но Така например с един билет, купен от автомат, би трябвало да се пътува по няколко различни градски линии и то в продължение на 60 минути. Оказва се обаче, че това е невъзможно най-малко по две причини. Първата - защото времето е недостатъчно за придвижване между два от крайните квартали на града в часовете с пиково натоварване. Втората защото устройствата за валидиране на билетите, купени извън автобусите, не работят. Така, дори и да сте се снабдили с билет от автомат на спирката,  той няма как да бъде валидиран в автобуса . Изходът е само един – да бъде купен втори, от кондуктор. Но така Проблемите с високотехнологичната система за продажба на автобусни билети обаче не свършват до тук. Според информационните брошури, изработени в рамките на кампания за публичност на стойност 800 хил. лв. автоматите трябва да издават билети, да зареждат карти за предплатени пътувания, да приемат банкови карти, монети и банкноти, да връщат ресто. Но макар и скъпа, информационната кампания, оказва се, е едно, а действителността – съвсем друго. Макар и всички обявени функционалности да са включени в цената им, в момента автоматите работят само с монети от 10 ст. до 1 лв., приемат само банкноти от 5 лв. или изтегляните от обръщение 2 лв., а Освен автомати за електронна продажба на билети по проекта на Община Варна за интегриран градски транспорт трябваше да бъде изграден бърз автобусен коридор (BRT), система за осигуряване предимство на автобусите на кръстовища, друга – за информация в реално време за тяхното движение, по спирките трябваше да бъде положено специално покритие против заледяване и т.н. и т.н. Всички тези компоненти обаче споделят съдбата на злополучните билетни машини. Коридор за бърз транспорт няма, в кръстовищата автобусите продължават да чакат на червено, а заледяването на спирките е въпрос на дни. Така 115 млн. лв., осигурени за \"най-големият инфраструктурен проект на общината от национално значение за Република България\" се оказаха похарчени за качеството на живота във Варна. След многократно отклоняване на въпроса какви са причините за това билетната система, доставена в рамките на транспортния проект, да не работи Якова отговори, че според сключения договор е трябвало да бъдат доставени \"фискални, но не и фискализирани устройства\". По тази причина нямало как те да бъдат свързани в системата на НАП. За това се наложи да бъде потърсен някой, който да свърши несвършената работа. Поради изтеклия срок на проекта тя е била платена от бюджета на Варна, но Освен това в началото на м.г.  ръководителят на очевидно проваления проект Биляна Якова  е подписала договор, от чийто текст става ясно, че машините за билети не могат да заработят и заради пропуски при договарянето с изпълнителя на поръчката за доставката им. В него е записано, че при договарянето са били заложени технически изисквания към доставките на стоки и услуги, които в хода на изпълнение (...) са оценени като недостатъчни с оглед нуждите на възложителя\". За да ги компенсира Община Варна изтегли пак за своя сметка заем в размер на 1.5 млн. лв. През пролетта на т.г. бе сключен и договор за извънгаранционна поддръжка на неработещата билетна система.  Той е на стойност 1.8 млн. лв. в средата на лятото т.г. местнат администрация официално обяви, че започва \"надграждане\" на проваления си проект за 115 млн. лв.  с нови 39 млн . С тях трябва да бъдат ремонтирани няколко къси улични отсечки, към неработещите табла за информация в реално време за движението на автобусите да бъдат прибавени още 50, на кръстовища да бъдат поставени видеокамери за осигуряване на \"зелена вълна\" и да бъдат оборудвани 25 \"интелигентни\" пешеходни пътеки, които ще светят при преминаване по тях. Вторият етап на проекта трябва да приключи до 19 януари 2021 г.", "date": "2018.11.09", "title": "Проект за 115 млн. лв. във Варна е на път да се превърне в сериен провал"}
{"url": "https://www.dnevnik.bg/sviat/2018/11/09/3343307_shotlandiia_stava_purvata_v_sveta_vkljuchila_lgbt/", "text": "Правителството в Шотландия обяви, че от училищата в страната ще се изисква в учебната програма да бъдат включени теми, свързани с ЛГБТ общностите, включително борба с омразата към хомосексуални, бисексуални и трансексуални. Според властите това е първата страна в света, което се заема на такова равнище с хомофобията и дискриминацията. Вицепремиерът Джон Суини допълва, че \"е жизнено важно учебната програма да е разнообразна, както са разнообразни децата в нашите училища\". Организации, които водеха кампания за тази промяна, коментират, че това е \"силно и ясно послание\", че ЛГБТ децата са не по-малко ценени от другите в Шотландия, съобщи Фондация \"Томпсън Ройтерс\". \"Това е монументална победа за нашата кампания, наистина исторически момент\", каза Джордан Дейли от кампанията \"Време е за включващо образование\". Повече от 40% от учениците и студентите с такава ориентация в Шотландия казват, че никой не преподава за въпроси, засягащи сексуалността, сочи проучване от 2017 г. на британсксата организация \"Стоунуол\". Само 22% са учили нещо за безопасния секс в отношения между представители на един и същи пол. Колин Макфарлан, директор на \"Стоунуол Шотландия\", обяснява, че съгласно правителствените предложения учителите ще имат достъп до ресурси, информация и обучение, от които се нуждаят, за да направят учебната среда такава, че да включва и подпомага ЛГБТ учениците. Хомосексуалността бе декриминализирана в Шотландия едва през 1980 г. - 13 години, след като тази промяна бе направена в Англия и Уелс. През 2016 г. в класацията според т.нар. Rainbow Index на организацията ILGA-Europe, тя вече е обявена за най-толерантната към гей общностите в Европа. В същото време в Англия кампанията за промяна на училищните програми не успява да постигне целта си. Шотландската образователна система следва собствена програма.", "date": "2018.11.09", "title": "Шотландия става \"първата в света\", включила ЛГБТ темите в учебната програма"}
{"url": "https://www.dnevnik.bg/sport/2018/11/09/3343273_rusiia_riskuva_da_ne_pokrie_navreme_iziskvaniiata_na/", "text": "Русия рискува да не покрие навреме изискванията на Световната антидопингова агенция (WADA), заяви ръководителят на Руската антидопингова агенция (РУСАДА) Юри Ганус. Според него властите в страната трябва да побързат с процеса по предоставяне на данни и проби от бившата лаборатория в Москва. Това е едно от условията, което Русия трябва да покрие до края на годината, за да не бъдат отново спрени правата на РУСАДА. В средата на декември предстои да бъде направен одит, за да се види развитието на московската агенция. \"Притеснен съм как се развива ситуацията относно достъпа до Московската лаборатори. Все още имаме повече от месец и половина, но не мисля, че е правилно да отлагаме решението за последните дни от годината\", каза Ганус. Изказването му идва месец, след като  ръководителят на  Руската антидопингова агенция изрази увереност, че условията на WADA ще бъдат изпълнени .  Правата на РУСАДА бяха спрени през ноември 2015 г., когато страната беше изключена от международната лека атлетика по обвинения в държавно контролирана система за употреба, разпространение и прикриване на допинг. През септември  лицензът на Руската антидопингова агенция беше временно възстановен . Решението предизвика остри реакции и критики, предимно от  САЩ и Великобритания .", "date": "2018.11.09", "title": "Русия рискува да не изпълни навреме изискванията на WADA, смята шефът на РУСАДА"}
{"url": "https://www.dnevnik.bg/citat_na_deniia/2018/11/09/3343324_citat_na_denia_za_evropa_bulgariia_e_v_roliata_na/", "text": "Понякога Европа има нужда от удобния лош. Признавам си, че ние даваме поводи за това – по-малка, по-нова държава членка, не толкова опитна в годините преди това. България исторически неведнъж се е оказвала в подобна роля\", каза днес по Би Ти Ви вицепремиерът Томислав Дончев. Изказването му беше по повод последния конгрес на Европейската народна партия. По думите на Дончев политическият репертоар на ЕНП за изборите догодина трябва да бъде осъвременен, с оглед на новите предизвикателства в Европа, сред които са мигрантският натиск и популизма.", "date": "2018.11.09", "title": "Цитат на деня: За Европа България е в ролята на удобния лош"}
{"url": "https://www.dnevnik.bg/bulgaria/2018/11/09/3343326_plagiatstvoto_ne_e_samo_bulgarski_problem_obiavi/", "text": "В новосъздадената Комисията по академична етика има три сигнала за плагиатство в научните среди, каза днес по БНТ министърът на образованието Красимир Вълчев. Същият орган прие,  че има плагиатство  при докторската дисертация на ректора на варненския университет Росен Василев. Министърът повтори, че ще бъде назначен служебен ректор на мястото на уличения в плагиатство ректор. Той уточни, че плагиатството е констатирано още миналата година, но едва тази министерство се е сдобило с правомощията да освободи ректора. \"Професорът ще изгуби научната си титла \"доктор на техническите науки\", каза Красимир Вълчев. Министърът каза, че само по единия сигнал в момента се работи и той е за случай във военния университет във Велико Търново. В отговор на въпрос, Вълчев каза, че поради липса на статистика, не може да се каже дали се увеличават случаите на плагиатство. Министърът уточни, че не всички въпроси за плагиатство преминават през Комисия по академична етика, като някои се разглеждат на университетско ниво. Красимир Вълчев допълни, че подобен проблем има в цял свят, като са засегнати редица публични фигури. Коментирайки бюджетът на Българската академия на науките, министърът обяви, че средствата са увеличени с над 50%, като такъм скок няма аналог с предишни години или други публични организации. Той не прие поведението на ръководството на БАН по отношение на Националният институт по метрология и хидрология. \"БАН се държи като частен собственик и са забравили, че изпълняват публична функция\", е мнението на Красимир Вълчев. Той обеща, че работата на НИМХ ще се подсигури законово, така че институтът нито да прекъсне работата си, нито да има съкращения на персонала или загуба на собствеността. Връщането на децата в училище е екипна задача, с която сам учител не може да се справи, каза Вълчев в отговор на друг въпрос. По думите му, приоритетите на министерство включват връщането на децата в училище, модернизацията и инвестициите в учителите, инвестициите в дигиталните умения, връзката с пазара на труда, обновяване на учебните програми.", "date": "2018.11.09", "title": "Плагиатството не е само български проблем, обяви министърът на образованието"}
{"url": "https://www.dnevnik.bg/bulgaria/2018/11/09/3342594_reporteri_bez_granici_v_bulgariia_e_presledvana_vsiaka/", "text": "Всяка опозиционна медия, дръзнала да критикува правителството [на България] или проправителствени олигарси, е подложена на атаки.\" Това заявява Полин Аде-Мевел от отдела за Европейския съюз и Балканите на \"Репортери без граници\" (RSF) . Коментарът ѝ е част от разпространения на 8 ноември остър протест на международната организация по повод  поредните атаки срещу Иво Прокопиев , съсобственик на \"Икономедиа\" - групата, издател на \"Дневник\" и \"Капитал\". Под заглавие  \"България отново преследва независима медийна група\"  от RSF в самото начало призовават българските власти да прекратят тормоза срещу Прокопиев. \"Понякога [проправителствените] олигарси използват таблоиди, новинарски сайтове и телевизионни канали, за да очернят опозиционните медии. Понякога властите прибягват до юридически тормоз, за да заглушат гласовете на независимите медии. Незабавно трябва да се прекратят постоянният контрол, атаки и конфискации, целящи да попречат на тези медии да работят\", призовава още Аде Мевел. Освен това \"Репортери без граници\" призовава мониторинговият механизъм на Европейската комисия, който продължава вече 11-а година, да проучи действията на българското правораздаване срещу независими медии. Новият доклад за Механизма за сътрудничество и проверка трябва да бъде публикуван на 13 ноември. RSF припомня по този повод, че когато България е станала член на Европейския съюз през 2007 г., тя е била на 36-о място в годишната класация на организацията \"Индекс за свобода на пресата\", докато  днес се е сринала до 111-а  от 180 държави и е с най-слаба оценка за страна от ЕС. Организацията заявява, че преди година българските власти са замразили активи и банкови сметки с цел да заглушат изданията на \"Икономедиа\". Съобщението на прокуратурата от 26 октомври 2018 г., че възнамерява да обвини пред съда Прокопиев във връзка с продажба на негова компания на германска група, са определяни от издателя като неоснователни и като подновен опит да бъде запушена устата на независимите медии в страната, се казва още в текста, публикуван на сайта на организацията. Серията от враждебни действия срещу \"Икономедиа\" в периода 2009-2013 година беше предизвикана от разследване от нейни издания, в което се твърдеше за корупционни схеми в Корпоративна търговска банка, припомнят от RSF. \"Незабавно след първата статия от 2009 г. медиите, притежавани от олигарха Делян Пеевски, започнаха кампания за охулване срещу Прокопиев и публикациите на \"Икономедиа\". Тази кампания никога не е преставала и продължава със същите фалшиви твърдения, независимо че Прокопиев потърси правата си в съда и спечели няколко дела за разпространяване на неверни твърдения, обиди и причиняване на вреди от издания на Пеевски. (...) Той смята, че последните нападки са отмъщение заради  репортаж на \"Капитал\" , в който се твърди за злоупотреба с държавна собственост от бизнесмен, близък до правителството.\" В опит да се хвърли повече светлина върху преследването от правораздавателните органи на България срещу неговата медийна група и други независими медии като всекидневника \"Сега\" и новинарския сайт \"Клуб Z\" Прокопиев призовава международни наблюдатели да бъдат информирани за разследванията в България - една изключителна процедура, която би могла да доведе до повече прозрачност за основанията или мотивите, обяснява още \"Репортери без граници\" за онези, които не са запознати по-подробно с контекста на случващото се в страната. Иво Прокопиев се е обърнал по повод блокирането на негови активи и към  Европейския съд за правата на човека  в Страсбург, допълва още организацията.", "date": "2018.11.09", "title": "\"Репортери без граници\": В България е преследвана всяка медия, дръзнала да критикува правителството"}
{"url": "https://www.dnevnik.bg/gradska_sreda/2018/11/09/3342364_kogato_remont_doide_na_graf_ignatiev_kak_biznesut/", "text": "Ремонтът на столичната улица \"Граф Игнатиев\" започна на 7 май и според прогнозите на кмета Йорданка Фандъкова трябваше да приключи до 1 октомври. Месец по-късно районът около централната софийска улица не дава вид, че ще стане използваем тази година. И докато минувачите сякаш започнаха да свикват с всекидневната игра на \"тука има, тука няма\" със загражденията, то за бизнеса, блокиран вече половин година и без перспектива за скорошно отваряне на улицата, ситуацията става все по-сложна, а обмисляните от общината мерки може да се окажат безнадеждно закъснели. Ще продължи ... докато продължи По проект цялостният ремонт на улица \"Граф Игнатиев\", градинката пред църквата \"Св. Седмочисленици\" и прилежащата й част от ул. \"Цар Шишман\" ще продължи 300 дни - до края на март догодина, с разчет зоните да бъдат затваряни и отваряни една след друга, за да се намалят максимално затрудненията за софиянци. Ремонтът е част от проект за възстановяване на центъра на София за 24 млн. лв, осигурени по оперативната програма \"Региони в растеж\", а  изпълнител е \"Джи Пи груп\" . Според графика за дейностите, публикуван на сайта на район \"Средец\", работата в най-рано затворения участък - \"Алабин\", \"Граф Игнатиев\" - площад \"Гарибалди\", трябваше да приключи на 19 юли. Срокът за площад \"Славейков\" беше 28 юли, за \"Св. Седмочисленици\" - 1 октомври, а най-късната дата за работа по отделните зони на \"Граф Игнатиев\" беше 3 октомври. Информационните табели на спирките на градския транспорт твърдяха, че трамваите № 10, 12 и 18 няма да вървят по улицата до полунощ на 1 октомври. Оттогава минаха близо 40 дни, но обсадата продължава, а работниците вдигат рамене на питанията на минувачите кога ще приключи работата. Още през лятото от общината предупредиха, че ще има забавяне на работите заради дъждовните месеци юни и юли. Тогава кметът Фандъкова прогнозира, че  трамваите ще тръгнат отново в края на октомври , а малко по-късно  отмести крайния срок за ноември  с аргумента: \"Спазването на сроковете е изключително важно, но за мен най-важно е качеството\". Сякаш като потвърждение, че краят на ремонта не се вижда скоро, днес общината обяви, че пуска  специален телефон , на който жителите на София да подават сигнали за проблеми предизвикани от ремонта на улицата. Бизнесът да се оправя \"Заради ремонтните дейности магазинът временно не работи. Заповядайте отново на 22 октомври\", пишеше цяло лято на вратата на един от дългогодишните магазини по ул. \"Граф Игнатиев\". В сходна ситуация се оказа голяма част от бизнеса, който държи помещения по ключовата столична улица - затвориха дори заведения от вериги за бързо хранене, които се радват на популярност и постоянна клиентела. Много от помещенията осъмнаха още в началото на есента с обяви, че търсят нови наематели,  показа проверка на \"Дневник\" . Собственици на търговски обекти се оплакаха от липса на информация (включително за това кога ще бъде затворена за разкопаване улицата пред входа им), от затруднения с доставките и др. Създателят на веригата аптеки \"Ремедиум\" Николай Костов, който има няколко магазина в района, коментира пред \"Дневник\", че  загубите му от май са за милиони левове  и че всеки от обектите има между 30-35% спад в оборота.  \"Оборотите ни са по-малко от половината, под една трета...От толкова много магазини по \"Граф Игнатиев\" и капани само 10 работим\", казва Николай Йорданов, собственик на ресторанта \"Мамма миа\" (на ул. \"Цар Иван Шишман\", срещу градината \"Св. Седмочисленици\") пред сайта Столица.bg. В интервюто, споделяно десетки пъти в социалните мрежи в последните дни, Йорданов посочва, че затворената улица се отразява във всякакъв аспект на бизнеса му - по-малко клиенти стигат до заведението, няма вода и чиниите се носят за миене навън. А персоналът в момента е повече от необходимия, но ако бъде съкратен, после няма да се върне. И Костов, и Йорданов отбелязват, че макар и строителната фирма да блокира цялата улица, реалните ремонтни дейности са се извършвали само в някои участъци и то не постоянно. Същото наблюдение споделя пред \"Капитал\" Ясен Панов, собственик на магазина за луксозни стоки \"The Gourmet House\" на ул. \"Иван Шишман\", близо до ъгъла с \"Граф Игнатиев\". Пред изданието той казва, че през лятото, когато денят е най-дълъг работниците си тръгвали в 17 часа, като не работили и в събота и неделя. \"През ноември, когато сроковете са изпуснати, пък се палят лампи и се работи до късно\". Днес - на седмия месец от началото на ремонта, председателят на групата на ГЕРБ Малина Едрева заяви пред журналисти, че наистина до момента \"собствениците на търговски обекти са общували единствено със строителя\", но подчерта, че до ръководството на общината не са достигали сигнали за появилите се проблеми. Тя уточни, че е инициирала разговори с представители на бизнеса, след като разбрала за трудностите им. Едрева обяви и официален разговор днес между представители на общината и собственици на търговски обекти по улицата, на който да бъдат изслушани исканията им и да се потърси законов начин за обезщетение. Досега по думите на собствениците за обезщетения не е ставало дума. Столичната община има опит с подобен род искания - през 2009 г. тя изплати  обезщетение от близо 2 млн. лв. на Младежката кооперация \"Ялта\"  заради блокираните обекти в подлеза на Софийския университет по време на строежа на метрото. Кой е виновен Въпросът кой е виновен за липсата на комуникация между общината и бизнеса придоби и политически оттенък, след като от ГЕРБ прехвърлиха отговорността директно на районния кмет на \"Средец\" Мария Ачкова от ДСБ, избрана с листата на \"Реформаторския блок\".  В отговор на днешен фейсбук статус на зам.-председателя на ДСБ Радан Кънев, че случващото се \"не е случайна грешка\", а \"обмислена, макар и рядко тъпа PR и корупционна стратегия, насочена към местните избори 2019\", лидерът на общинарите от ГЕРБ Малина Едрева заявява, че отговорността за информирането на гражданите и бизнеса за ремонта и сроковете е на районния кмет, който трябва да подава сигнали, ако има проблеми. \"И не, не ми казвайте, че няма как - информирам Ви, че кметът на района или негов представител присъстват задължително на седмичните оперативки, провеждани от кмета г-жа Фандъкова\", допълва тя. От екипа на Мария Ачкова казаха за \"Дневник\", че Столичната община не им е предоставяла информация за ремонта освен първоначалния график на дейностите, публикуван на  сайта на община \"Средец\" . До районната община обаче не е достигала информация за постоянните промени в графика и закъсненията, допълниха оттам. През октомври в публично разпространена  позиция Ачкова критикува  подхода на Столична община към ремонта и каза, че той няма да оправдае очакванията на гражданите.", "date": "2018.11.09", "title": "На \"Граф Игнатиев\": Когато ремонт дойде, как бизнесът заглъхва"}
{"url": "https://www.dnevnik.bg/bulgaria/2018/11/09/3342545_mrusniiat_vuzduh_e_otnel_nad_13_veka_jivot_na_decata/", "text": "Българските деца до 5-годишна възраст са изгубили заради мръсния въздух общо 1139.7 години от живота си в сравнение със ситуация, в която в градовете и селата нямаше толкова дим, емисии от транспорт и предприятия. Когато се добавят и почти 219 г. за децата на възраст между 5 и 14 години, се оказва, че мръсният въздух е отнел на малолетните в България общо 13 века и половина живот. Данните,  цитирани в края на октомври от Световната здравна организация (СЗО) , са за 2016 г. и обхващат децата до 14-годишна възраст, като изчислението е направено за ефекта от вдишването на прахови частици с диаметър 2.5 микрона или по-малко (ПЧ2.5). Тези частици да твърде малки, за да бъдат видени или помирисани, но имат изключително вреден ефект и могат да причинят рак на белите дробове, астма и сърдечни болести. Според СЗО преди две години поне 15 деца са починали в България заради убийствени концентрации на ПЧ2.5. Иначе казано,  . Заключението на организацията за цялото население е, че заради заболявания, предизвикани от мръсен въздух,  . В края на октомври проучване на Европейската агенция по околната среда, обхващащо 41 европейски страни,  показа , че през 2015 г. замърсяването с фини прахови частици е довело  до преждевременната смърт на 14 200 души в България. В четвъртък Европейската комисия настоятелно призовава България да изпълни изцяло решението на Съда на ЕС от 5 април 2017 г., което установи, че България е нарушила задълженията си според Директивата за качеството на въздуха, като не спазва изискванията за пределно допустимите концентрации на ФПЧ10 в атмосферния въздух и за свеждане до минимум на продължителността на периода на превишаване на стойностите. Независимо че правителството е оставило процедурата да стигне до Съда на ЕС, т.е. от години е знаело за проблема, 19 месеца по-късно част от нужните мерки - например нови изисквания за съдържанието на сяра и пепел във въглищата и брикетите, използвани за битово отопление - се още са на етап планиране. Ако България не предприеме необходимите действия и случаят отново бъде отнесен до Съда на ЕС, могат да бъдат наложени финансови санкции, предупреди еврокомисията. В друго предупреждение от Брюксел се посочва, че българското законодателство не се опитва да сведе до минимум продължителността на периодите на превишаване на допустимите стойности. СЗО поставя акцента върху малките деца и като прилага метода DALY, показва каква е разликата между измереното реално състояние и една идеална ситуация, в която цялото население доживява старини без сериозни заболявания. Докладът предупреждава, че през 2016 г. близо 600 000 деца по света до 14 години (543 000 от тях под 5 години) са умрели само заради мръсния въздух в домовете или селищата им. На планетата 93% от децата живеят на места с въздух, замърсен над препоръчаните от СЗО безопасни нива. В доклада има и интерактивен инструмент, благодарение на който може да се провери колко пъти над или под препоръчителната норма за ПЧ2.5 на СЗО е бил въздухът преди две години в конкретни градове (мярката е концентрация на частици в микрограма на кубичен метър въздух, а пределно допустимата за година норма е 10 µg/m3). Така се вижда, че в Тетово в съседна Македония е бил най-мръсният в Европа - 8.1 пъти над нормата, следван от босненския град Тузла с 6.5 пъти. Проверката за България показва, че  живеещите в София  са били изложени през 2016 г. на два пъти повече от допустимото концентрация на опасните частици. В Пловдив показателят е вече 3 пъти (колкото в Перник, Горна Оряховица и Плевен), в Бургас - 2 пъти, във Варна - 70% и т.н. Средният показател за цялата страна е 170% над нормата.", "date": "2018.11.09", "title": "Мръсният въздух е отнел над 13 века живот на децата на България през 2016 г."}
{"url": "https://www.dnevnik.bg/sport/2018/11/09/3342287_evropeiskite_klubove_otchitat_rekorden_spad_v/", "text": "Футболните клубове в Европа използват все по-малко играчи, които са  продукт на собствената им школа . Това показва проучване на Международния център за футболни изследвания (CIES Football Observatory). Едва 16.9% от футболистите в отборите са собствени кадри. Това е най-ниският резултат за последните десет години, както и най-големият спад в рамките на година. За сравнение, през 2009 г. 23.2% от използваните играчи са продукт на школите. Обект на проучването са първенствата в 31 национални лиги в Европа. CIES включва юношите, които към 1 октомври са част от първия състав на даден отбор. Според определението на УЕФА един играч е собствен кадър, ако футболистът е прекарал поне три сезона между 15 и 21-годишна възраст в съответния клуб. Българската Първа лига  е на едно от последните места в класацията, като 12.6% от футболистите са юноши на отбора си. Първенството бележи спад, като година по-рано процентът е бил 18.5. С най-малко собствени кадри са отборите в Серия А, където юношите са едва 7.4%. В израелското първенство играят най-много футболисти, излезли от школата на отбора си (28%). Най-голям спад в използването на юноши има в Хърватия (15.4%), където разликата спрямо година по-рано е двойна. Според CIES увеличаващото се понижение се дължи основно на нежеланието на клубовете да инвестират средства в школите си. От организацията отчитат факта, че освен по-малко собствени кадри има увеличено присъствие на чужденци и  текучество в отборите . \"Тези процеси могат да бъдат разгледани като проблемни от гледна точна на ролята, която клубовете се предполага да играят на местно ниво. Все повече отбори са движени от краткосрочни цели\", пише в проучването на CIES.", "date": "2018.11.09", "title": "Европейските клубове отчитат рекорден спад в използването на футболисти от школите си"}
{"url": "https://www.dnevnik.bg/razvlechenie/2018/11/09/3342629_sled_otkaza_na_bulgariia_v_evroviziia_shte_uchastvat/", "text": "Общо 42 са държавите, които ще вземат участие в 64-ото издание на конкурса за песен \"Евровизия\". България ще е единствената отписала се държава от предстоящото през 2019 съревнование в сравнение с миналогодишния списък с участници, пише австралийското издание ESCDaily. Финалите на \"Евровизия\" ще се проведат в Тел Авив през май 2019 г.. До всеки от двата полуфинала, които са на 14 и 16 май, ще стигнат по 18 държави. От тях ще бъдат избрани само десет, които ще участват в големия финал на 18 май. В този финал страната домакин, която в случая е Израел, както и т.нар. големи пет страни - Франция, Германия, Италия, Испания и Обединеното кралство - по традиция се квалифицират автоматично. Тегленето на реда на участниците в полуфиналите ще се проведе в края на януари. В средата на октомври БНТ обяви, че след 12 участия на конкурса  ще пропусне изданието следващата година . Като причина бяха посочени разходите за подготовката на българския участник, които значително надхвърлят разумните разходи, които обществената телевизия би могла да си позволи, а освен това държавите участнички си поделят и част от разходите за самото провеждане на конкурса. Тази година в \"Евровизия\" ще участват представители на: Албания, Армения,,Австралия, Австрия, Азърбайджан, Беларус, Белгия, Хърватия, Кипър, Чехия, Дания, Естония, Финландия, Франция, Македония, Германия, Грузия, Гърция, Унгария, Исландия, Ирландия, Израел, Италия, Латвия, Литва, Малта, Молдова, Черна Гора, Холандия, Норвегия, Полша, Португалия, Румъния, Русия, Сан Марино, Сърбия, Словения, Испания, Швеция, Швейцария, Украйна, Обединено кралство", "date": "2018.11.09", "title": "След отказа на България в \"Евровизия\" ще участват 42 страни"}
{"url": "https://www.dnevnik.bg/sport/2018/11/09/3342620_bansko_film_fest_shte_predstavi_nad_100_filma_ot_30/", "text": "Над 100 филма от 30 държави ще представи най-големият фестивал на екстремните спортове в България - \"Банско филм фест\". Събитието, което ще се проведе за 18-и път, ще се състои от 21 до 25 ноември в Банско. В програмата са включени още срещи с десет звезди на екстремните спортове, 15 мотивационни презентации, 12 изложби, демонстрации и детска програма, съобщават организаторите. Акцент на събитието тази година са хората с увреждания в екстремните спортове, като специален гост ще бъде Урко Барандиаран. Испанският паракатерач и мотиватор губи десния си крак при автомобилна катастрофа, но продължава състезателното си катерене и през 2014 г. е удостоен с престижната награда Arco Rock Legends. Сред гостите на фестивала се отличават известният катерач Томас Хубер от Германия, екстремният скиор Фредерик Жентет от Франция и италианските алпинисти Марио Виелмо и Себастиано Валентини. Матиас Майер също е заявил присъствие, като австриецът е един от най-известните фрийрайдъри. Той е правил успешни спускания в най-недостъпните места като Свалбалд, Гренландия и Антарктида. Фестивалът ще включва богата програма от филми, като част от вълнуващите заглавия са Ama Dablam – The Holy Mountain, The Dawn Wall, No Man's Land, In The Starlight и The Elements. Всички прожекции и презентации ще се проведат в читалище \"Никола Вапцаров\" и в кино-залата на Посетителския информационен център. Входът е свободен, обявиха организаторите.", "date": "2018.11.09", "title": "\"Банско филм фест\" ще представи над 100 филма от 30 държави"}
{"url": "https://www.dnevnik.bg/photos/2018/11/09/3342713_fotogaleriia_angelite_na_victorias_secret_se_subraha_v/", "text": "Моделите на Victoria's Secret се разходиха по модния подиум на грандиозно шоу в Ню Йорк. Тази година Victoria's Secret се завръщат към корените и ще представят тенденциите в бельото в Ню Йорк, където се е провело първото ревю на марката.", "date": "2018.11.09", "title": "Фотогалерия: Ангелите на Victoria's Secret се събраха в Ню Йорк"}
{"url": "https://www.dnevnik.bg/sport/2018/11/09/3342720_antoni_zdravkov_iska_ludogorec_da_igrae_za_udovolstvie/", "text": "Треньорът на \"Лудогорец\" Антони Здравков заяви, че в оставащите два мача в Лига Европа отборът трябва да се забавлява и да играе за удоволствие за себе си и публиката си. Думите му дойдоха след  нулевото равенство с АЕК (Ларнака) в Разград . Резултатът оставя \"Лудогорец\" без възможности да се класира за 1/16-финалите в надпреварата. В следващия кръг съставът гостува на \"Байер\" (Леверкузен), а след това приема \"Цюрих\". \"Недостатъчно е равенството като резултат. Искахме да победим в този мач, да демонстрираме класа. Липсваше ни шанс пред гола. АЕК ни затрудни при изнасянето на топката и това допринесе за по-бавната ни игра\", заяви Здравков пред БНТ. Той посочи, че е имало положения и пред двете врати. \"Смятам, че ние създадохме повечето положения и можем да съжаляваме, че не взехме победата.\" \"Не бих променил нищо сега, бях убеден, че това са футболистите, с които трябваше да излезем. Резултатите не липсват във вътрешното първенство, тук липсват (в Лига Европа).\" Марселиньо определи това за един от най-лошите моменти на отбора в Европа. \"Лудогорец\" винаги прави нещо в Шампионската лига или Лига Европа. Винаги прави някои добри мачове. Винаги има шанс да се класира или пък се класира. Това е най-лошият момент за \"Лудогорец\" в Европа. Не е добре, защото няма победа. Мислехме да се класираме, но сега трябва да продължим напред и да мислим за българското първенство\", каза той.", "date": "2018.11.09", "title": "Антони Здравков иска \"Лудогорец\" да играе за удоволствие в оставащите мачове в Европа"}
{"url": "https://www.dnevnik.bg/bulgaria/2018/11/09/3340116_d-r_mira_bivas_sreshtna_sluchaino_matematikata_i_reshi/", "text": "Какво ви идва на ум, когато прочетете \"Тангенциална трансверсалност във вариационния анализ\"? Ако ви е лъхнало на мрачен кабинет и дъска с неразгадаеми знаци, грешите. Зад сложно формулираното заглавие стои 28-годишна лъчезарна жена - д-р Мира Бивас. А анализът от разработката й, макар да звучи напълно абстрактно на незапознатите, отдавна е намерил широко приложение в практиката - използва се за оптимизиране на множество процеси, за които обикновеният потребител често дори не се замисля. Проектът на Мира Бивас спечели тази година една от трите стипендии на конкурса \"За жените в науката\", организиран от Софийския университет \"Св. Климент Охридски\", Националната комисия за ЮНЕСКО - България, и козметичния гигант  L'ORÉAL. За Бивас не важи типичният израз \"мечтаех за това от малка и следвах пътя, за да го постигна\". Въпреки това всичко в живота ѝ се подрежда плавно като естествено продължение на започнало преди действие. Също като математическо уравнение. Като дете искала да стане \"агент като онези от филмите\", които хващат лошите. Срещата ѝ с математиката не е любов от пръв поглед - намират се случайно, а интересът й към науката се зародил постепенно. Апетитът идва с яденето Разказва, че попаднала в Софийската математическа гимназия, макар че резултатите ѝ на изпита по български език били по-високи от тези по математика: \"До последно се колебаех между математическа и езикова гимназия, но в крайна сметка реших, че език така или иначе ще науча и си казах, че е по-добре да се занимавам с нещо, което ще е по-трудно да се усвои в следващ етап\". Така историята й започва да се подрежда още от гимназията, след което преминава през Факултета по математика и информатика на Софийския университет \"Св. Климент Охридски\", където записва \"Приложна математика\". По-късно става докторант и главен асистент в същия факултет, както и в Института по математика и информатика на Българска академия на науките. Теоретичен и абстрактен  \"Проектът ми е наистина много теоретичен и абстрактен. Той е в областта на математиката и по-конкретно в областта на оптимизацията - теоретична, но доста приложна област\", обяснява тя. Допълва, че приложенията на вариационните принципи във физиката отдавна са известни отдавна, а от Втората световна война насам оптимизацията се превръща в основен принцип за взимане на решения в инженерните науки, финансите и т.н. Д-р Бивас разказва, че научният й проект е естественото развитие на темата още от дипломната работа и докторантурата й, които са под ръководството на проф. Надежда Рибарска. По проекта работи заедно с нея и с проф. Михаил Кръстанов. Идеята била да продължат предишни изследвания на двамата учени, но в различен контекст и да се обвържат с по-стари и по-нови резултати в областта. Стипендията, която получи от конкурса, смята да използва, за да популяризира резултатите от проекта си в страната и в чужбина, като участва в международни конференции. През януари заминава за Франция за следдокторска специализация по покана на френския професор Марк Кинкампоа. Той забелязва уменията ѝ на научна конференция във Виена и я кани да участва в проект за диференциални влкючвания. \"Ще бъда там 6 месеца, но после ще се върна\", обещава Мира Бивас.", "date": "2018.11.09", "title": "Д-р Мира Бивас срещна случайно математиката и реши да я последва"}
{"url": "https://www.dnevnik.bg/bulgaria/2018/11/09/3342721_sled_klipa_veche_vsichki_znaiat_che_sushtestvuva/", "text": "След клипа вече всички знаят, че съществува университетска телевизия. Той е пародия и скеч. Ако беше във филм, никой нямаше да забележи. Това коментира директорът на телевизия \"Алма Матер\" Башар Рахал в ефира на Би Ти Ти по повод  клипа за кастинг,  който предизвика множество негативни коментари в социалните мрежи и беше определен като сексистки. \"Търсим смислените хора, нямаше как да достигнем до тях, ако не беше субективно. Търсели сме няколко ефекта, не да е пошло или сексистко – на мен тези неща са ми ясни до болка, създател съм на две телевизии\" заяви той. По думите му \"всичко е супер, защото в клипа са инвестирани 50 лв., а в момента е по всички медии и е гледан 45 хил. пъти\". Той добави, че кастингът не е за журналисти, а за студенти, които да се изразят. \"Аз искам да разбера те как се чувстват, а не някой да говори от тяхно име. Вече имаме 1000 кандидатури\", каза Рахал и добави, че не иска да си налага вкуса, но не може някой друг да го прави. По-рано бившият директор на телевизия Светлана Божилова коментира темата в ефира на Би Ти Ви. По думите й клипът е гаф, но призова да се даде шанс на новия екип. \"Нека не нападаме само, а да дадем шанс. Ректорът назначава директора на телевизията и сега иска да я направи масова и популярна\", каза тя. Клипът е втори от кампанията и е публикуван преди два дни в страницата \"Годината, в която стана известен\". Според обявата се търсят водещи, сценаристи, репортери, редактори и организатори. \"Телевизията си поставя за цел да превърне студентите от консуматори в производители на автентично медийно съдържание. Време е да се роди една нова, млада, смела медия, която показва живота през очите на студентите\", се казва в нея.", "date": "2018.11.09", "title": "Вече всички знаят, че съществува университетска телевизия, заяви Башар Рахал"}
{"url": "https://www.dnevnik.bg/evropa/2018/11/09/3342722_varshavski_sud_otmeni_kmetskata_zabrana_za_shestvie_na/", "text": "Районен съд в полската столица Варшава отмени забрана, издадена от кмета на града, за организирането от националистически групи на шествие в неделя по случай стогодишнината от обявяването на независимостта на Полша, предаде \"Асошиейтед прес\". Съдът обоснова решението си с това, че свободата на събиранията е защитена от конституцията. Крайнодесни националисти организират шествия на 11 ноември във Варшава от десет години. В сряда  варшавският кмет Ханна Гронкевич-Валц забрани шествието , цитирайки съображения за сигурност и необходимостта да се противодейства на агресивния национализъм. Президентът Анджей Дуда и премиерът Матеуш Моравецки побързаха да обявят, че по същия маршрут в неделя ще се състои държавно шествие с широко участие. След като районният съд отмени забраната, организаторите на крайнодясното шествие заявиха, че са победили. Десетки хиляди хора от Полша и Европа се очаква да се включат в годишната проява. Миналата година в шествието участваха около 60 хил. души от цяла Европа. /БТА", "date": "2018.11.09", "title": "Варшавски съд отмени кметската забрана за шествие на крайнодесни в неделя"}
{"url": "https://www.dnevnik.bg/bulgaria/2018/11/09/3342725_vsichki_deputatite_s_poiskan_imunitet_shte_go_dadat/", "text": "Председателят на Народното събрание Цвета Караянчева обяви, че петима от шестимата депутати, на които главният прокурор Сотир Цацаров поиска имунитета, вече са го дали. Пред БНТ тя уточни, че очаква днес и последният да подпише декларацията за отказа си от имунитет. Вчера  Цацаров поиска от Народното събрание да свали имунитета им , за да започне наказателно производство срещу тях. Трима от тях са от \"Воля\" (Веселин Марешки, Кръстина Таскова и Пламен Христов), двама от БСП (Елена Йончева и Георги Михайлов) и един от ГЕРБ (Борис Кърчев). Според Караянчева няма политически чадър над никого и това се доказвало с акциите на прокуратурата в последните седмици. Тя даде за пример за прозрачност и искането на имунитет на депутат от ГЕРБ. Във \"Воля\" все още умуват за имунитетите След като се разбра за искането на Цацаров, лидерът на \"Воля\" Веселин  Марешки не даде еднозначен отговор дали ще се откаже сам от имунитета си , или ще трябва парламентът да реши. Днес Кръстина Таскова обяви пред Би Ти Ви, че все още не е решила дали да си даде имунитета. Пред \"Нова телевизия\" Пламен Христов уточни, че е решил да се откаже от имунитета си. От своя страна народните представители на БСП и ГЕРБ решиха доброволно да се откажат от него. Малко по-късно в парламента Караянчева обяви, че до момента само двама депутати са подписали декларации за сваляне на имунитета. Това били Елена Йончева и Борис Кърчев. Цвета Караянчева каза още пред БНТ, че социологическите проучвания показвали, че няма да има предсрочни избори, и призова опозицията да се върне в парламента, за да няма повече проблеми с кворума, каквито имаше миналата седмица след отказа на народните представители на БСП да се регистрират. Колегите им от ДПС пък обявиха, че ще се регистрират едва когато ГЕРБ осигурят кворум.", "date": "2018.11.09", "title": "Всички депутати с поискан имунитет ще го дадат, обяви Караянчева"}
{"url": "https://www.dnevnik.bg/evropa/2018/11/09/3342724_nito_edna_strana_ot_es_niama_da_vliza_v_g-7_sled_30/", "text": "Председателят на Европейската комисия Жан-Клод Юнкер заяви, че след 30 години нито една страна от Европейския съюз няма да влиза в \"Голямата седморка\" (Г-7, обединяваща Великобритания, Германия, Франция, Италия, Канада, САЩ и Япония - бел. ред.) - обединение на най-развитите икономики в света. По думите му ЕС ще губи икономическа тежест през идните десетилетия. В момента делът на БВП на ЕС в световната икономика е 22-23 процента, а след 20 години ще се понижи до 15-17 на сто, отбеляза Юнкер. Той допълни, че ЕС губи тежест от демографска гледна точка. \"В края на това столетие населението на ЕС ще бъде едва 4 процента от 10 милиарда души (население на света - бел. ред.), подчерта Юнкер. /БТА", "date": "2018.11.09", "title": "Нито една страна от ЕС няма да влиза в Г-7 след 30 години, прогнозира Юнкер"}
{"url": "https://www.dnevnik.bg/zelen/2018/11/09/3342727_vitosha_ima_ogromen_potencial_koito_ne_se_izpolzva/", "text": "Планът за управление на Витоша трябва  да бъде променен , но само за да се подобрят лифтовете, които съществуват. Там има огромен потенциал, който не се използва. Това коментира министърът на туризма Николина Ангелкова в ефира на Би Ти Ви. Поводът е предложението за промяна на устройствения план във Витоша, което ще позволи подмяната на съоръженията. \"Не се предвижда строителство и няма да бъде допускано, контролът е изключително завишен\", увери министърът и добави, че туризмът се развива. \"Чуждестранните туристи, посетили страната, са 5.5 млн. Това ни поставя на водещо място като туристическа дестинация. Освен да създадем допълнителни туристически маршрути, правим предварителна реклама, за да насочим вниманието. В Стара планина има изключително големи възможности за туризъм\", подчерта тя. Ангелкова добави и че се работи усилено в посока да се гарантира достъпност до морския плаж за хората с увреждания.", "date": "2018.11.09", "title": "Витоша има огромен потенциал, който не се използва, смята Ангелкова"}
{"url": "https://www.dnevnik.bg/photos/snimka_na_denia/2018/11/09/3342728_snimka_na_denia_prinosut_na_putin_za_brekzit/", "text": "Сатирична група, която казва, че иска да осигури признание за ролята на руското военно разузнаване в референдума за излизане на Великобритания от Европейския съюз, постави в Лондон пародийни плакати, възхваляващи \"приноса\" на руския президент Владимир Путин за Брекзит, предаде \"Ройтерс\". Великобритания казва, че не е открила доказателства за руска намеса в референдума през 2016 г., а Москва отрича дори да се е опитвала да се намесва. Противници на Брекзит обаче повдигат въпроса дали Кремъл е играл някаква роля. Плакатите показват снимка на Путин, който намигва и държи руско знаме, и лозунга \"Да празнуваме Червен, Бял и Син Брекзит\".", "date": "2018.11.09", "title": "Снимка на деня: Приносът на Путин за Брекзит"}
{"url": "https://www.dnevnik.bg/bulgaria/2018/11/09/3342746_spored_kmeta_na_pleven_lipsva_sudeistvie_ot_policiiata/", "text": "Има субективно нежелание на част от състава на полицията да ни съдейства за злоупотребите с инвалидни карти за паркиране. Освен това има проблем и в системата на ТЕЛК. Това каза кметът на града Георг Спартански в ефира на \"Нова телевизия\". Повод за коментара му стана репортаж, който показа, че в града издадените инвалидни карти за паркиране са близо 10 хил. и  се използват неправомерно за безплатен паркинг  дори от полицаи и длъжностни лица. \"Единият проблем е системата за издаване на ТЕЛК, което е проблем на държавата и трябва да бъде решен. Изтичат много пари по тази линия\", заяви Спартански и добави, че в града има само два екипа по двама души, които обслужват 600 паркоместа. \"Все гледаме да прецакаме държавата. Караме скъпи коли, но ни е много левчето, с което да си платим паркомястото\", каза още той. \"Допускам, че има субективно нежелание на част от състава на полицията да ни съдейства по линия на това, че сме вдигали и техни лични автомобили в нарушение\", уточни кметът.", "date": "2018.11.09", "title": "Според кмета на Плевен липсва съдействие от полицията за злоупотребите с инвалидни карти"}
{"url": "https://www.dnevnik.bg/bulgaria/2018/11/09/3342769_proverka_ustanovi_che_rektorut_na_tehnicheskiia/", "text": "Ректорът на Техническия университет във Варна проф. Росен Василев е уличен в плагиатство на дисертационния си труд за степен \"доктор на науките\" и на част от трудовете, представени при заемане на длъжността \"професор\" във висшето учебно заведение. Това се посочва в доклад на комисията по академична етика към Министерството на образованието и науката, която бе създадена преди няколко месеца с цел да проверява за кражба на чужди научни трудове. Според новия закон за развитието на академичния състав при  доказано плагиатство министърът на образованието и науката Красимир Вълчев трябва да отстрани проф. Василев от ректорския пост  и да назначи временен заместник. По-късно Вълчев обяви, че не може да остане безучастен и ректорът ще бъде освободен. Проверката е по сигнал на  двама бивши преподаватели във варненския Технически университет – професорите Овид Фархи и Николай Минчев , които алармират, че ректорът е преписал четири глави от дисертацията на Ивайло Неделчев. Трудовете на проф. Василев са прегледани от трима арбитри. Техните изводи са, че за придобиване на степен \"доктор на техническите науки\" ректорът е представил като собствени частично или изцяло преписани чужди трудове, без да ги цитира, и е налице \"плагиатство в особено голям размер\". Същите са констатациите и за трудове, представени в конкурса за заемане на длъжността \"професор\". С четири гласа \"за\" и един - \"против\", комисията е обяви, че проф. Василев е нарушил закона за развитието на академичния състав и е извършил плагиатство.", "date": "2018.11.09", "title": "Проверка установи, че ректорът на Техническия университет във Варна е плагиатствал"}
{"url": "https://www.dnevnik.bg/evropa/2018/11/08/3342334_bulgariia_i_drugite_dohodniiat_biznes_s_evropeiski/", "text": "Гражданството на страна - членка на ЕС, или безсрочните разрешителни за постоянно пребиваване в общността са сред най-търсените, но същевременно и едни от най-трудните за получаване официални документи. Засиленото им търсене през последните години създаде един пазар, на който корумпирани служители в много европейски страни печелят чрез фалшифициране на документи. И не само това: много европейски държави също са решили да печелят от това и въртят търговия с раздаването на гражданство и разрешителни за пребиваване с тъй наречените  \"златни визи\" . Най-пресният случай за това е  от България . В началото на миналата седмица там временно бяха арестувани десетки служители, които години наред нелегално са издавали удостоверения за български произход на граждани на Македония, Молдова и Украйна срещу пари. Съгласно българското законодателство всеки, който притежава такова удостоверение за български произход, може да получи българско гражданство. Отговорна за издаването на подобни удостоверeния е Държавната агенция за българите в чужбина (ДАБЧ). Уволненият в понеделник неин шеф  Петър Харалампиев  също е сред задържаните. Той е бил мозъкът на корупционната мрежа. Вътрешни битки за власт Всъщност случаят е известен отдавна. Още през 2012 година българската редакция на \"Дойче веле\" обърна внимание на това как се издават удостоверения за произход. Бившата ръководителка на отдела за българско гражданство в Министерството на правосъдието Катя Матева още от 2013 година многократно е информирала преките си началници в правителството, а през 2014-а бившият зам.-министър на правосъдието Петко Петков сигнализира служебния министър-председател Георги Близнашки. От това обаче нищо не произтече. За ДВ Катя Матева казва, че години наред е била подложена на политически натиск, довел в крайна сметка до пълната ѝ изолация в Министерството на правосъдието. А през септември 2017 година е била уволнена. Петко Петков пък е наричан родоизменник от негови колеги в политиката. И двамата - и Матева, и Петков - твърдят пред ДВ, че досега очевидно е липсвала политическа воля за прекратяване на корупционния бизнес с българското гражданство. А това, че този път все пак се стигна до задържането на отговорни лица, може да си обясним с вътрешните политически борби за власт сред българското правителство - между ГЕРБ на премиера Борисов и десните националисти от \"Обединени патриоти\", от една страна, и между самите обединени патриоти, от друга. Наблюдатели предполагат, че с арестите на служители на ДАБЧ, контролирана от обединените патриоти, премиерът Борисов изпраща предупредителен сигнал към своите коалиционни партньори. Примерът Румъния и Унгария Засега не е ясно дали скандалът ще прекрати търговията с удостоверения за български произход и дали ще бъде потърсена съдебна отговорност от отговорните лица. При това България далеч не е единствената страна с подобна практика. В Румъния и Унгария удостоверението за произход също дава право за придобиване на гражданство. В Румъния за този документ кандидатстват много молдовци - 2/3 от гражданите на Молдова са от румънски произход. В Украйна също живеят големи румънски и унгарски малцинства. Журналистически разследвания показват, че в Румъния и Унгария също се издават фалшиви удостоверения за произход - хиляди украинци и руснаци са се сдобили по този начин с румънско или унгарско гражданство, твърдят разследващите журналисти. Подобни са измеренията и на официално практикуваната търговия с гражданство и разрешителни за престой под мотото \"златна виза\". В този случай граждани на трети страни могат да получат европейско гражданство или право за постоянно пребиваване в страна от ЕС срещу заплащане или значителни инвестиции. Половината от страните - членки на ЕС, предлагат такива програми, сред които и България, Гърция, Великобритания, Латвия, Малта, Австрия, Португалия, Испания, Унгария, Кипър. Бизнес за 25 милиарда евро През последните десет години по този начин са били продадени най-малко 6 хил. европейски паспорти и 100 хил. разрешителни за постоянно пребиваване, твърдят от неправителствените организации \"Трансперънси интернешънъл\" и Global Witness. Общите приходи от тези програми възлизат на най-малко 25 милиарда евро. Правозащитниците твърдят, че по този начин се стимулира прането на пари и се дава убежище на престъпни бизнесмени. В тази връзка двете организации призовават ЕС спешно да преустанови тази практика. Един от най-ярките случаи е унгарската програма \"златна виза\", която беше в сила до 2017 година и за която няма почти никакви официални данни. Журналистите от унгарския Център за разследваща журналистика \"Директ36\" разкриха, че сред възползвалите се от тази програма между другото има и руски политици, близки до високопоставени служители на тайните служби, както и приближени лица на сирийския диктатор Асад. Също и починалият през 2017 година саудитски бизнесмен, издирван от САЩ за банкови измами и пране на пари, Гаит Фараон е получил право на постоянен престой в Унгария и е кандидатствал също и за гражданство. \"Тази бизнес практика застрашава сигурността не само на Унгария, но и на целия ЕС\", казва журналистът от \"Директ36\" Андраш Петьо в разговор с ДВ. \"При това има и едно интересно противоречие. От една страна унгарското правителство борбено се противопоставя на миграцията. А с програмата \"златна виза\" допуска масово в страната хора от трети страни, които обикновено никой не проверява\", казва той.", "date": "2018.11.09", "title": "България и другите: доходният бизнес с европейски паспорти"}
{"url": "https://www.dnevnik.bg/razvlechenie/2018/11/09/3342733_disni_planirat_nov_serial_ot_predistoriiata_na/", "text": "Вече се работи по създаването на нов сериал от предисторията на \"Междузвездни войни\", който ще бъде предназначен за бъдещата стрийминг услуга на \"Дисни\", разкри този четвъртък изпълнителният директор на компанията Боб Игер, предаде \"Ройтерс\". Игралният сериал ще бъде предистория на \"Rogue One: История от Междузвездни войни\" и ще е с участието на актьора Диего Луна. Продукцията на новия проект ще започне през 2019 г. Игер обяви още, че \"Дисни\" възнамерява да развие друг нов сериал, базиран около злодея от вселената на \"Марвел\" Локи, с актьора Том Хидълстън. Миналата година от \"Дисни\" съобщиха, че планират да създадат своя собствена стрийминг услуга през 2019 г., в която да изтеглят филмите, които се излъчват за пръв път по \"Нетфликс\". Сериалът за предисторията на \"Rogue One: История от Междузвездни войни\" все още няма име и ще проследи приключенията на героя на Диего Луна - бунтовническия шпионин Касиан Андор, в история, която от \"Дисни\" определят като \"приказка, изпълнена с шпионаж и дръзки мисии, чиято цел е да върнат надеждата в галактика, намираща се в хватката на безмилостната Империя.\" В изявление Луна сподели, че за него сериалът ще бъде възможност да \"изследва своя герой по-дълбоко\". \"Междузвездни войни\" е един от най-доходоносните франчайзи в Холивуд. От 2015 г. насам \"Дисни\" пуснаха по кината два нови филма от бъдещата трилогия, занимаваща се със събитията след оригиналните \"Междузвездни войни\" на Лукас. Освен това \"Дисни\" създадоха два самостоятелни филма и обявиха една купчина други предстоящи проекти от вселената на \"Междузвездни войни\". Изявлението на Боб Игер в четвъртък е донякъде свързано с неговото публично признание през септември, че е било грешка \"Дисни\" да пускат по един филм от франчайза на \"Междузвездни войни\" всяка година и че феновете трябва да очакват \"някакво забавяне\" в бъдеще. Разпространеният по кината през месец май тази година \"Соло: История от Междузвездни войни\", филм за предисторията на добре известния чаровен контрабандист, изигран от Харисън Форд в оригиналната трилогия, се представи зле на боксофиса, изкарвайки разочароващите 400 млн. долара. Това е доста по-малко от приходите на \"Междузвездни войни: Силата се събужда\" с 2 млрд. долара и \"Междузвездни войни: Последният джедай\" с 1.3 млрд. долара.", "date": "2018.11.09", "title": "\"Дисни\" планира нов сериал от предисторията на \"Междузвездни войни\""}
{"url": "https://www.dnevnik.bg/sviat/2018/11/09/3342782_v_avstriia_izbuhna_skandal_s_ruski_shpionin/", "text": "По информация на \"приятелска спецслужба\" в Австрия е бил разкрит руски шпионин, който е работил в продължение на 20 години. Името на 70-годишния полковник от австрийската армия не се съобщава, но се твърди, че от 90-те години насам е получил от руснаците около 300 000 евро за дейността си в Генщаба във Виена. Външният министър Карин Кнайсел, на чиято сватба през лятото гостува президентът Владимир Путин и тя танцува с него, отмени планираното за началото на декември посещение в Русия. Скандалът избухна посред австрийското председателство на Съвета на Европейския съюз. През март, когато много страни от ЕС и НАТО изгониха руски дипломати заради покушението срещу Сергей Скрипал, властите във Виена отказаха да се включат. \"Подкрепяме острата декларация на ЕС и решението да се отзовават посланици на Русия, но като неутрална страна няма да гоним когото и да е било от дипломатите. Нещо повече - искаме да има мост между Изтока и Запада и каналите за комуникация с Русия да останат отворени\", написа в профила си \"Туитър\" федералният канцлер Себастиян Курц. Какъвто и да е шпионаж, включително руският, срещу неутрална страна в Европа е неприемлив, заяви днес канцлерът. \"Ако подозренията се потвърдят, независимо дали това се случва в Холанди или Австрия, това не подобрява отношенията между Русия и Европейския съюз\", цитира думите му \"Ройтерс\". В австрийското външно министерство са извикани руски дипломати, а допълнителни действия ще бъдат обсъдени с европейските патньори. Според в.\"Кронен цайтунг\" заподозреният е полковник от запаса и е заемал \"незабележим пост\" в щаба на австрийската армия. Но на всеки две седмици той се е срещал с водещия си руски контакт \"Юрий\" и получавал от него задачи. Данните били предавани на Москва с кодирани писма или спътникови съобщения. Информацията се отнасяла до австрийската бойна авиация, артилерийските системи, подробни профили на мнозина от високопоставените офицери и състоянието на проблема с мигрантите. Изданието твърди още, че той бил предупреден от руснаците за предстоящото му разкриване. Те му наредили да унищожи всички компрометиращи материали, но австрийските спецслужби предотвратили това и сега изучават лаптопа му. Имало документални свидетелства, че агентът искал да се оттегли през 2006 г., но от Москва не му позволили. \"Ди Пресе\" допълва, че заподозреният е бил вербуван през 1988 г. Изданието прави паралел с дейността на полковник Алфред Редл, който в новечерието на Първата световна война е бил вербуван от Руската империя и е работил за нейните интереси в продължение на 10 години.", "date": "2018.11.09", "title": "В Австрия избухна скандал с руски шпионин"}
{"url": "https://www.dnevnik.bg/kultura/2018/11/08/3342425_da_mislish_20-ti_vek_-_lebedovata_pesen_na_istorika/", "text": "В края на миналата седмица на българския пазар излезе \"Да мислиш двадесети век\" - книга с беседи между Тони Джъд и неговия ученик и последовател Тимъти Снайдер. Тя представлява едновременно история на политическите идеи и морално-философски трактат. Вероятно това е една от причините Тимъти Снайдер да определи съчинението като \"разказ за живота на мисълта, но и за живота, изживян с мисъл\".  Тони Джъд е един от най-видните историци и интелектуалци на времето си. Преподавал е в Кеймбридж, Оксфорд и Бъркли. Бил е професор по европейски науки в Нюйоркския университет, а също така успява да основе Института \"Ерих Мария Ремарк\" в Ню Йорк и в продължение на години е негов директор. Автор е на 14 книги, от които за най-важен труд единодушно е прието внушителното му изследване  \"След войната\" . През 2008 г. Джъд се разболява от амиотрофична латерална склероза - неврологично заболяване, водещо до парализа и смърт. Въпреки това продължава да пише и публикува до самия си край. Малко преди смъртта му вестник \"Гардиън\" го нарича \"най-живия ум в Ню Йорк\". Именно в този период се ражда и \"Да мислиш двадесети век\" - поради неспособността на Джъд да пише, той е посещаван редовно от Тимъти Снайдер, който беседва с него и в техния диалог се ражда книгата, която ще се превърне в лебедовата песен на големия историк. Това е и интелектуална биография на историка и  есеиста Тони Джъд , роден в Лондон едва три години след края на Втората световна война, по времето, когато комунистите разполагат своите режими в Източна Европа. Книгата също така е опит да се проследят границите на политическите идеи (и тяхната способност да се възраждат), а също и моралните провали (и задължения) на интелектуалците в политиката. \"Да мислиш двадесети век\" обхваща някои от най-важните идейни ядра на политическата мисъл през миналия век: Холокоста като еврейски и германски въпрос, ционизма и неговите европейски корени, английския ексепционализъм и френския универсализъм, марксизма и неговата прелъстителност, фашизма и антифашизма, възраждането на либерализма като етика в Източна Европа, а също и социалното планиране в Европа и Съединените щати. На премиерата на книгата в Софийския университет \"Св. Климент Охридски\" проф. Александър Кьосев подчерта, че въпреки сериозността на тематиката си книгата е изключително ведра и еманципираща. Друга съществена особеност е, че тя не е издържана в нито един от популярните жанрове. Проф. Кьосев подчерта и че това е втората книга на Джъд по темата (първата е \"След Европа\") и в този смисъл в нея известният историк се съревновава със себе си. Но това, което най-много е впечатлило проф. Кьосев, е разбирането на Тони Джъд на проблематиката в Източна Европа. \"За пръв път прочетох книга на западен мислител, която говори за Източна Европа по такъв дълбок начин. Малко западни мислители виждат, че случилото се в Източна Европа след 1989 г. е исторически прецедент с голямо значение\", каза той. В представянето на книгата участваше и доц. Даниел Смилов, който обърна внимание на факта, че в \"Да мислиш двайсети век\" Европа е представена най-вече като идея. Той категорично заяви, че това е едно съчинение, което с удоволствие ще препоръчва на студентите си в университета. Доц. Смилов отбеляза, че от книгата излиза, че евреите са били по-защитени в автократичните режими и техните сериозни проблеми са започнали с демокрацията. И проф. Кьосев, и доц. Смилов изказаха комплименти към преводачката на \"Да мислим двадесети век\" Невяна Андреева.", "date": "2018.11.09", "title": "\"Да мислиш 20-и век\" - лебедовата песен на историка Тони Джъд"}
{"url": "https://www.dnevnik.bg/sport/2018/11/09/3342785_hamiltun_se_izkaza_sreshtu_razshiriavaneto_na/", "text": "Световният шампион Люис Хамилтън се изказа срещу прекаленото разширяване на календара във Формула 1. Според него натоварването за пилотите става прекалено голямо. Този сезон, както и следващият, са с по 21 старта. Преди дни  Формула 1 обяви включването и на Виетнам в календара през 2020 г . Очакванията са в графика да попадне  улично състезание в Маями , а има вероятност и Холандия да се завърне след дълго прекъсване. \"Вече имам усещането, че сме на 25-ото състезание тази година. Затова лично аз не мисля, че е положително\", каза Хамилтън преди Гран при на Бразилия. Той допълни, че според него сезон с 18 старта е най-добрият вариант. \"Аз съм човек, който много обича състезанията, но сезонът е дълъг. Това е голямо отдаване за всички нас и е дълго време, в което сме далеч от семействата си. Сезоните стават по-дълги и времето за почивка е по-малко\", добави шампионът. Хамилтън уточни, че вероятно вече няма да се състезава, когато календарът стигне до 25 старта. Следващата година шампионатът ще приключи през декември и това ще е най-късният финал от 1963 г. насам.", "date": "2018.11.09", "title": "Хамилтън се изказа срещу разширяването на календара във Формула 1"}
{"url": "https://www.dnevnik.bg/politika/2018/11/09/3342819_es_ne_moje_da_se_prisuedini_kum_istanbulskata/", "text": "Може да се каже, че България ще бъде причина целият Европейски съюз да не може да прилага Истанбулската конвенция. Това каза вицепремиерът и министър на външните работи Екатерина Захариева по време на парламентарния контрол. Въпросът към нея беше зададен от депутата от БСП Иво Христов, който попита \"дали има предприети действия за оттегляне на подписа под документа и каква позиция ще изрази българската държава при обсъждането на предложението за ратификация на конвенцията от ЕС\". \"Нашият съвет по европейските въпроси е одобрил следната позиция – няма как да подкрепим решението на Съвета на Европа за включването от името на ЕС в конвенцията за предотвратяване и борба с насилието срещу жени и домашното насилие поради решение на българския Конституционен съд\", каза Захариева. Заседанието на съвета, който изготвя националните становища на България за Европейските съвети, е било на 1 ноември. \"Във връзка с това може да се каже, че България ще бъде причина целият Европейски съюз да не може да прилага Истанбулската конвенция\", добави вицепремиерът. \"След като една от държавите изрази такова несъгласие и няма единодушие, няма как ЕС да я прилага. Разбира се, това не означава, че различни държави, които вече са я ратифицирали, не може да я прилагат. Така че това ще бъде позицията, която България ще изрази на съвета, и което по процедура означава, че ще се спре присъединяването на целия ЕС към конвенцията\", каза още Захариева. Всички останали 27 държави, членки на ЕС, са подписали Истанбулската конвенция.  Разследване на \"Дневник\"  установи, че международният документ, който цели да изгради гръбнака на законодателство и превенция срещу насилието на жени, се оказа обединяваща кауза за националисти (включително партньорите в управляващата коалиция), \"правозащитни\" организации, свързани с десни консерватори в САЩ, крайни евангелисти, както и свързани с руската хибридна машина \"патриоти\" и БСП. След успешната им пропагандна кампания от ГЕРБ поискаха тълкувание от Конституционният съд, който реши през юли, че  конвенцията противоречи  на българската конституция. ", "date": "2018.11.09", "title": "ЕС не може да се присъедини към Истанбулската конвенция заради България"}
{"url": "https://www.dnevnik.bg/evropa/regioni/2018/11/09/3342798_eksperti_pohvaliha_sutrudnichestvoto_mejdu_bulgariia_i/", "text": "Граничите региони имат значение и ЕС трябва да продължи да се грижи за тях въпреки планираните съкращения за кохезионната политика и особено на фона на това, че тези региони остават недоразвити. Това заявиха участници в събитието \"Общи граници, общи решения\", организирано от EurActiv. Те изтъкнаха като добър пример презграничното сътрудничество между България и Румъния. В събитието участваха представители на двете страни, на Европейската комисия и Европейския парламент, неправителствени организации и индустрията, които се фокусираха върху сътрудничеството между дунавските региони в Румъния и България. \"Европейските гранични региони имат значение от социална, икономическа и териториална кохезионна гледна точка. Около 30% от населението на ЕС живее в гранични региони. Те не са незначителни и трябва да се грижим за тях\", коментира Натали Вершелде, зам.-председател в отдел на генерална дирекция \"Регионална и градска политика\". За програмата за трансгранично сътрудничество, която е част от Европейското териториално сътрудничество, Вершелде каза, че \"тя е допринесла за промени в граничните региони\" и по-конкретно програмата около Гюргево (Румъния) и Русе (България). \"Много бе направено, особено в управлението на риска, реакцията при бедствия. В резултат от това населението в граничните региони е много по-сигурно, туризмът е сериозна инвестиционна област. Река Дунав е едновременно и предимство, и пречка в ежедневието. Регионът е перфектно доказателство, че сме по-силни заедно и можете да видите реалността, ако отидете там\". Страхил Карапчански, зам.-кмет на Русе, заяви, че Дунавският регион принадлежи на \"най-бедните и най-слабо развитите в Европа\". \"Тук добавената стойност на трансграничното сътрудничество може да се види\", допълни той. Преди да бъде приложена програмата на ЕС, е имало слабо сътрудничество между граничните региони на двете страни. Сега по думите на Карапчански \"започнахме да си говорим помежду си, да учим езиците си, да проявяваме интерес към начина на живот на другата страна, започнахме да разбираме, че имаме толкова много общи неща\". Калин Чира, координатор за кохезията в Постоянното представителство на Румъния в ЕС, каза, че има \"около 150 проекта за периода 2014-2020 г., като 25 вече са завършени. Можем да кажем, че резултатите досега не са незначителни\". \"Най-важното постижение е, че успяхме да имаме сътрудничество. Там обичайно нямаше история на сътрудничество. Сега имаме повече от 70 партньорство между университети, изследователски институти, бизнеса\". Чира предупреди, че кохезионната политика е изправена пред съкращения в следващия седемгодишен бюджет на ЕС може би до 13%. \"Това е много труден избор, но зависи от лидерите на ЕС да решат. Въпреки това ние се опитваме да постигнем максималното с парите, които имаме\".", "date": "2018.11.09", "title": "Експерти похвалиха сътрудничеството между България и Румъния при Дунав"}
{"url": "https://www.dnevnik.bg/bulgaria/2018/11/09/3342791_cacarov_pita_sudebniia_suvet_zashto_se_baviat_motivite/", "text": "Поради забавяне на мотивите към оправдателна присъда на Софийския градски съд, главният прокурор Сотир Цацаров е отправил сигнал до Инспектората към Висшия съдебен съвет (ИВСС) срещу съдията, който е произнесъл присъдата, съобщи държавното обвинение. В съобщението не се споменава името на съдията, но според запознати става дума за Атанас Атанасов, съдия от СГС, който е и председател на критичния към редица действия на прокуратурата и главния прокурор Съюз на съдиите в България. Сигналът до ИВСС се отнася за съдебния процес срещу бившия председател на УС на Селскостопанската академия  Светла Бъчварова , депутат от БСП, която бе обвинена в сключване на неизгодна сделка и ощетяване на ССА с над 1 300 хил. лв.. През 2016 г. главният прокурор поиска от парламента имунитета й, в качеството й на депутат от БСП, и Бъчварова даде съгласие за започване на наказателно производство срещу нея. През 2016 прокуратурата внася обвинителния акт в СГС, на 26 юни 2018 съдът произнася оправдателна присъда, прокуратурата протестира присъдата пред по-горния Апелативен съд, но мотивите още не са написани от съдията-докладчик, се казва в съобщението. Сега Инспекторатът на ВСС трябва да извърши проверка.", "date": "2018.11.09", "title": "Цацаров пита съдебния съвет защо се бавят мотивите по дело срещу депутат от БСП"}
{"url": "https://www.dnevnik.bg/bulgaria/2018/11/09/3342821_kratki_novini_informacionnite_tabla_na_letishte_sofiia/", "text": "С гайда пред съдебния съвет чепеларци си поискаха прокуратурата Около 30 души от Чепеларе с плакати: \"С това решение закривате и нашия курорт\", \"ВСС, искаме си прокуратурата\", протестираха днес пред сградата на Висшия съдебен съвет срещу закриването на районната им прокуратура, информира news.lex.bg. Това е трети протест. Протестиращите са подали и жалба във Върховния административен съд (ВАС) с искане за отмяна на решението. През лятото ВСС реши от 1 януари 2019 г. да бъдат закрити районните прокуратури в Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград. На тяхно място се откриват териториални отделения. Главният прокурор Сотир Цацаров пък увери, че в тези отделения прокурорите ще изпълняват в пълен обем задълженията си. Образователното министерство отпуска 300 хил. лв. за лаборатория на Антарктида Средствата ще са за построяването на нова модерно обзаведена и оборудвана научна лаборатория в българската база, съобщава пресцентъра на ведомството. Министерството ще финансира и със 500 хил. лв. дейностите по оперирането и логистиката на базата през сезон 2018-2019. В петък към Южния полюс потегля първата група от 27-ата Българска антарктическа експедиция. През декември и януари ще заминат останалите три групи участници в експедицията. Бюджетът влиза в парламента за окончателно гласуване след две седмици Бюджетът за 2019 г. ще влезе в парламента за гласуване на второ четене след две седмици. Това прогнозира финансовият министър Владислав Горанов, уточнявайки, че до окончателното му приемане ще се стигне, ако не се бойкотира работата на Народното събрание. Той уточни, че би трябвало през следващата седмица да се проведе заседание на парламентарната бюджетна комисия, на което да бъде разгледан бюджетът с постъпилите предложения между първо и второ четене.", "date": "2018.11.09", "title": "Кратки новини: Образователното министерство отпуска 300 хил. лв. за лаборатория на Антарктида"}
{"url": "https://www.dnevnik.bg/evropa/2018/11/09/3342731_grucki_pensioneri_se_mestiat_v_bulgariia_v_tursene_na/", "text": "Пенсиите на гръцките пенсионери са намалени толкова много, че някои от тях се местят в България, една от най-бедните страни в Европа, разказва \"Блумбърг\", цитирана от БТА. Сред тях е 75-годишният Георгиос. След смъртта на жена си той дал под наем апартамента си в Солун, втория по големина град на Гърция, стегнал си куфарите и се преместил София. Пенсията от 800 евро месечно му позволява \"да си живее царски\" в българската столица, казва той. \"Разбира се, има проблеми с приспособяването и приятелите. Но с парите, които имам, мога да се връщам често в Гърция, а имам и възможността да пътувам\", отбелязва мъжът, който не иска да каже фамилията си, за да не си навлече проблеми с гръцките данъчни власти. Гърция, която е сред дестинациите, към които се насочват пенсионери от други европейски страни, сега наблюдава как нейни граждани избират да изживеят старините си в по-евтината северна съседка, след като пенсиите им бяха намалявани поне 20 пъти по време на продължителната дългова криза. Гръцките пенсионери правят рационален избор, премествайки се в България, отбелязва \"Блумбърг\". По данни на Евростат през 2017 г. разходите за живот в Гърция са били почти два пъти по-високи, отколкото в България, където са най-ниските в ЕС. Макар да има малко данни, които да покажат доколко разпространено е явлението, някои неофициални цифри намекват, че тенденцията може би се ускорява. \"Като цяло животът е с 30 процента по-евтин и то ако решите да останете в София, Бургас или Пловдив. В по-малките градове и села е по-евтино\", казва Георгиос. България се присъедини към ЕС през 2007 г. и оттогава икономиката й нараства със среден годишен темп от 2.4 процента. Същевременно това бе последната година на икономически растеж за Гърция, преди дълговата криза да заличи една четвърт от брутния й вътрешен продукт, да доведе до скок на безработицата и да остави страната няколко пъти да стига до ръба на излизане от ЕС. Пенсията на 71-годишния Никос е била намалена с 45 процента през кризата до 1100 евро и има вероятност да бъде понижена още, ако кредиторите от еврозоната убедят гръцкия премиер Алексис Ципрас да придвижи плановете за нови намаления на пенсиите. В края на август  Гърция официално излезе  от продължилите осем години спасителни програми, но реформите в страната продължават да се следят от международните кредитори. \"Все още живея много приятно тук въпреки голямото намаление, тъй като цените на всички стоки и услуги са много по-ниски, отколкото в Гърция\", казва той. \"Вече рядко ходя до Атина. Синът ми често ме посещава и винаги намира и купува неща, които в Гърция са по-скъпи\", допълва мъжът.", "date": "2018.11.09", "title": "Гръцки пенсионери се местят в България в търсене на по-евтин живот"}
{"url": "https://www.dnevnik.bg/biznes/2018/11/09/3342795_v_agenciiata_po_vpisvaniiata_sa_razdadeni_700_hil_lv/", "text": "През октомври в Агенцията по вписванията са били разпределени бонуси за общо 700 хил. лв. за постигнатите резултати през юли, август и септември, съобщава  в. \"Сега\" . Във ведомството работят около 600 души. По информация на изданието четирима директори в София са си разделили 20 хил. лв. Надолу по веригата различни началници са получили по над 2 хил. лв. Сред поощрените са и завеждащите отдели, които пряко са носили отговорност за това, че през август в рамките на около 18 дни Търговският регистър не работеше. Изданието посочва, че според Наредбата за заплатите решението за паричните премии се взема от шефа на конкретната институция. От пресцентъра на ведомството не потвърждават конкретните суми на бонусите, а директорът Габриела Козарева не е дала официален отговор дали и каква сума е получила като бонус. Тя оглави агенцията в разгара на кризата с Търговския регистър, след като предишният директор бе принудена да подаде оставка. В отговор на въпроси на медията от агенцията посочват, че отделните служители са били поощрени с различни суми въз основа на индивидуална оценка, а по наредба допълнителни възнаграждения могат да се дават 4 пъти годишно, като размерът за отделен служител не може да надвишава 80% от начислените му за същия период основни заплати. Парите са от икономии от незаетите щатове и спестени пари, защото служители са ползвали отпуск по болест, който се плаща от НОИ. На въпрос на какво основание са изплатени бонусите от агенцията са посочили, че те се полагат по принцип на чиновниците в агенцията. Според изданието обаче в наредбата пише, че те се дават при конкретни резултати от свършена работа. Неприемливо е да има допълнителни възнаграждения на служители, които носят отговорност за техническия проблем в Търговския регистър, коментира пред журналисти в Народното събрание министърът на финансите Владислав Горанов, цитиран от агенция \"Фокус\". По думите му обаче не бива да се \"дамгосват\" експертите и служителите от Агенцията по вписванията. \"Не съм запознат какво са си раздали в едно звено, второстепенен разпоредител към министъра на правосъдието\", допълни той. Припомня, че след 2012 г. системата на заплащане на бюджетната сфера е променена така, че държавните служители могат да получават допълнителни възнаграждения в размер на общо една заплата. Те се формират от 75% фиксирана част и 25% гъвкава част. \"Предполагам, че ръководството на агенцията на база на оценка за неизпълнението на отделните служители е определило подобни допълнителни възнаграждения. На мнение съм, че служителите, които добросъвестно са изпълнявали дейностите си в агенцията и които не носят пряка отговорност и вина за техническия проблем, възникнал в агенцията, биха могли да получат подобно допълнително възнаграждение\", допълни още Горанов. Определи този механизъм като регулярен през последните 6 години. ", "date": "2018.11.09", "title": "В Агенцията по вписванията са раздадени бонуси въпреки срива на регистъра"}
{"url": "https://www.dnevnik.bg/zdrave/2018/11/09/3342828_zdravnoto_ministerstvo_shte_obsujda_predlojenie_za/", "text": "Идеята да се въведат така наречените светофарни етикети на хранителните продукти ще се обсъжда другата седмица в Министерството на здравеопазването, съобщава вестник \"Труд\". Големи мултинационални компании настояват \"светофарната\" сигнализация да бъде въведена експериментално в България и Румъния още за коледните им опаковки. Има огромен натиск от големи производители на безалкохолни напитки и шоколадови изделия, каза Магдалена Апостолова от Асоциацията на млекопреработвателите в България. Реално обаче няма разработена система на какъв принцип ще се избира какъв да бъде етикетът на един продукт. Например всички млечни продукти трябва да са с червен етикет заради високото съдържание на мазнини. В същото време газирана напитка, обявена с 0% захар, трябва да е със зелен етикет заради ниското съдържание на въглехидрати, въпреки че тя не е полезна за здравето на потребителя, обясняват експерти. От Асоциацията на млекопреработвателите вече подготвят становище до здравното министерство, в което настояват подобно предложение да не бъде приемано. Към позицията се присъединяват и от браншовите съюзи на хлебопроизводителите и месарите. Червеният етикет означава високо съдържание на определено хранително вещество. Желтият - нито високо, нито ниско съдържание на въпросното вещество, а зеленият - ниско съдържание на хранителното вещество. Димитър Димитров от Дирекция \"Политики в агрохранителната верига\" в Министерството на земеделието каза, че още от 2010 г. е имало идея в ЕС да се въведат подобни етикети, но тя не е била приета заради липсата на методология. Пред \"Труд\" той изразява изненадата си, че идеята се обсъжда, без да е информирано ведомството, в което работи. Нови промени влизат в сила от 2020 г.  Върху етикета на храните вече задължително трябва да пише от коя държава е суровината, използвана за производството им. Това предвижда нов регламент за етикетиране на храните на ЕС, който влиза в сила у нас от 1 април 2020 година, съобщи Димитър Димитров. Така, ако кашкавалът например е произведен в България, но с вносно мляко, това трябва да се обозначи на опаковката, посочи той. Единият вариант е на етикета да пише \"ЕС\", \"извън ЕС\" или \"ЕС и извън ЕС\" (ако суровината е от два източника). Вторият, и по-точен вариант е да се посочи конкретен район, географска област. Информацията на етикета трябва да е с достатъчно голям шрифт, който не трябва да е под 75% спрямо размера на наименованието на продукта.", "date": "2018.11.09", "title": "Здравното министерство ще обсъжда предложение за цветово етикиране на храните"}
{"url": "https://www.dnevnik.bg/zdrave/2018/11/09/3342841_ananiev_uveri_otnovo_che_kasata_shte_pokriva_vsichko/", "text": "Всичко, финансирано до момента от Фонда за лечение на деца, ще се финансира в бъдеще и от Националната здравноосигурителна каса /НЗОК/. Средствата ще се осигуряват от Министерството на здравеопазването чрез целеви трансфер, като парите няма да могат да бъдат харчени за друго. Това увери за пореден път министърът на здравеопазването Кирил Ананиев, този път в отговор на депутатски въпрос по време на парламентарния контрол. Притеснения за това всичко ли, покривано от фонда , ще се плаща и в бъдеще изказаха редица лекари и организации още с обявяването на намеренията за закриване на фонда и преминаване на дейността към здравната каса. Поставят се въпроси как точно ще се плаща за логистика, транспорт настаняване, преводачи, хонорари на лекарите. А също и за скъпоструващи медикаменти и медицински изделия като онколекарства за деца или различни ортопедични изделия, които сега не са в реинбурсния списък на касата и съответно тя не ги покрива. И днес Ананиев заяви, че няма да има разминаване в плащаното досега, няма да се отнемат досега същестувващи права за достъп до лечение. Целта е да се оптимизират процедурите за одобрение, да се намали срокът за изчакване и да има по-добра финансова дисциплина \"чрез по-прецизна оценка на потребностите и размера на финансиране\", коментира здравният министър. Според промените точните нови правила за работа на новото звено ще бъдат направени с промени в различни наредби в срок от три месеца, след като парламентът одобри прехвърлянето. Дотогава ще важат старите правила и ще се действа по стария ред, уточни Кирил Ананиев.", "date": "2018.11.09", "title": "Ананиев увери отново, че касата ще покрива всичко, плащано досега от фонда за лечение на деца"}
{"url": "https://www.dnevnik.bg/bulgaria/2018/11/09/3342831_prokuraturata_shte_proveri_zashto_e_otkazala/", "text": "Върховната касационна прокуратурата (ВКП) е разпоредила проверка защо е било отказано разследване срещу избрания от президента Румен Радев конституционен съдия Атанас Семов. Държавното обвинение се е самосезирало след публикация в \"Капитал\" със заглавие: \"Двойни стандарти на \"Дондуков 2\". Има много неизвестни около избора на Атанас Семов за конституционен съдия\". Статията е публикувана във формат \"Мнения\", неин автор е Теодор Славев, който работи като експерт в Български институт за правни инициативи. Задачата за служебна проверка за правилност и законосъобразност на постановлението за отказ за образуване на досъдебно производство е възложена на Софийската апелативна прокуратура. Отказа да разследва Семов е издала Софийската градска прокуратура. През март 2013 г. Софийската градска прокуратура е била сезирана от юрист, работил като научен сътрудник по \"Международно право и международни отношения\" в Института за правни науки към БАН, докторант в Юридическия факултет на Софийския университет по специалност \"Право на Европейския съюз\", припомня съобщението на прокуратурата. В сигнала се твърдяло, че Семов е използвал университета за развиване на частна стопанска дейност, безстопанственост, както и сключване на неизгодна и вредоносна за университета сделка във връзка с неакредитирана магистърска програма по \"Право на Европейския съюз\". Осъществяването на програмата е в резултат на договор между Софийския университет и сдружение с идеална цел \"Център за продължаващо обучение при Юридическия факултет на СУ\". След подаване на сигналите е била възложена проверка на МВР. През лятото на 2016 г. прокуратурата с постановление отказва да образува досъдебно производство. Именно това постановление сега става предмет на служебна проверка. В края на октомври се разбра , че държавният глава ще номинира проф. Атанас Семов за конституционен съдия. В началото на ноември Радев подписа и указа, с който Семов официално става член на Конституционния съд. На всеки три години приключва 9-годишният мандат на четирима от съдиите в 12-членния Конституционен съд (КС) и той се обновява. На 12 ноември приключва мандатът на Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Съдиите от двете върховни съдилища също избраха двама нови конституционни съдии - зам.-председателя на Върховния касационен съд (ВКС) Павлина Панова и зам.-председателя на Върховния административен съд (ВАС) Надежда Джелепова. Депутатите се спряха на доскорошния зам.-председател на ВКС Красимир Влахов. ", "date": "2018.11.09", "title": "Прокуратурата реши да провери защо е отказала разследване срещу посочения от президента конституционен съдия"}
{"url": "https://www.dnevnik.bg/sport/2018/11/09/3342873_visshata_liga_ostava_v_nova_broudkastig_grup_za/", "text": "Мачовете от Висшата лига ще продължат да се излъчват в каналите от пакета \"Диема екстра\" и през следващите три години. \"Нова броудкастинг груп\" обяви, че е спечелила изключителните права за излъчване на английското първенство от 2019-2020 до 2021-2022. От следващия сезон ще бъдат предавани повече мачове на живо, се посочва в информацията. \"Традиционно зрителите ще могат да гледат двубоите в петък, събота, неделя и понеделник. Освен футболните срещи в \"Диема спорт\" и \"Диема спорт 2\" ще бъдат излъчвани специализирани предавания, анализи, коментари, актуални новини и рубрики, посветени на надпреварата\", се казва в съобщението на компанията. \"Придобиването на правата за излъчване на футболните срещи от английската Висшата лига през следващите три сезона е част от стратегията на медийната компания за предоставяне на първокласно и разнообразно спортно съдържание в HD качество на всички платформи. Щастлив съм, че ще предложим на феновете на спорта в България и повече на брой мачове от най-вълнуващото клубно първенство в света\", заяви Николай Андреев, главен финансов директор на компанията, отговарящ за спорта. Конкуренцията в този сегмент на телевизионния пазар се увеличи с включването на каналите на А1 от пакета \"Макс спорт\". Компанията взе Серия А и  Примера дивисион , както и  Шампионската лига споделено с \"Би Ти Ви медиа груп\" . Сред основните футболни продукти на \"Нова броудкастинг груп\" остават българското първенство, Купата на България, Купата на Англия и Купата на Германия.", "date": "2018.11.09", "title": "Висшата лига остава в \"Нова броудкастинг груп\" за следващите три сезона"}
{"url": "https://www.dnevnik.bg/razvlechenie/2018/11/09/3342824_sataninski_hram_sudi_netfliks_za_50_mln_dolara/", "text": "Религиозната организация Храмът на Сатаната съди \"Нетфликс\" и \"Уорнър Брадърс\" за 50 млн. долара заради своеволното използване на тяхна статуя на божеството Бафомет в поредицата Chilling Adventures of Sabrina, пише \"Ройтерс\". В жалбата на базираната в Масачузетс религиозна група се казва, че \"Нетфликс\", които разпространяват сериала, и \"Уорнър Брадърс\", които го продуцират, са накърнили образа на божествената статуя \"Бафомет с деца\", твърдейки, че тя изобразява злото. Ищецът, който в жалбата си посочва, че мисията му включва насърчаване на добрите отношения между хората и отхвърляне на тираничната власт, обвинява компанията в нарушение на авторски права, на запазена търговска марка и уронване на репутацията.  Говорител на \"Уорнът Брадърс\" е отказал да коментира текущи съдебни спорове на компанията.", "date": "2018.11.09", "title": "\"Храмът на Сатаната\" съди \"Нетфликс\" за 50 млн. долара"}
{"url": "https://www.dnevnik.bg/biznes/2018/11/09/3342860_sistemata_bonus-malus_-_vuprosi_i_otgovori_ot/", "text": "Защото в България задължителната застраховка \"Гражданска отговорност\" на автомобилистите се сключва във връзка с моторно превозно средство. Правният режим в България позволява дадено МПС да бъде прехвърляно на другиго само чрез нотариално заверен договор, като това не се отразява в регистрите на МВР. Автомобилът може фактически да бъде владян от лице, различно от вписания собственик, само на базата на писмено пълномощно и може да бъде управляван от всекиго само с устно разрешение. Така се създава реалната възможност множество на брой шофьори да предизвикат пътнотранспортно произшествие с едно МПС. Има страни в Европейския съюз, където в талона на автомобила изрично се вписват всички водачи, които имат право да го управляват, и законът не позволява водачи на дадено МПС да бъдат лица, които не са вписани в талона. Такава система позволява при сключването на застраховката реално да се отчитат характеристиките на действителните водачи на автомобила. Европейското законодателство изисква изрично \"Гражданската отговорност\" да покрива отговорността на лице, което управлява кола, дори и без да е собственик. Също така трябва да се покрива отговорността на лица, които управляват съответното МПС без разрешение (например при кражба) или без валидно свидетелство за правоуправление. Това по същество налага застраховката да бъде свързана с определен автомобил. Наред с това система на чиста персонална застраховка \"Гражданска отговорност\" (както при нотариуси и адвокати например) ще създаде други икономически утежнения. Да вземем за пример едно семейство, което притежава един автомобил, който се управлява от двама или повече водачи, в най-честия случай съпруг и съпруга, а и някой друг член от домакинството. Тогава за управлението на този автомобил ще трябва да се плащат повече от една застраховка. При сега съществуващата нормативна уредба не е възможно задължителната застраховка \"Гражданска отговорност\" да се сключва само на името на водача и съответно механизмът на системата \"бонус-малус\" не може да отчита единствено и само поведението на даден водач. Системата следва да остане платежоспособна и да покрива настъпилите щети от застрахователни събития и след въвеждането на \"бонус-малус\". Това означава, че по-малкият приход от добросъвестните шофьори следва да се компенсира от по-голям приход от тези, които са извършили нарушения на пътя. Съгласно предоставената от МВР статистика по-голямата част от водачите са изрядни и нямат регистрирани нарушения или причинени вреди и чисто математически процентът \"бонус\" няма как да бъде по-голям от процента \"малус\". Очаква се по-голямата част от собствениците на автомобили да бъдат в бонус класовете и да имат намаление на премията. Тяхното намаление трябва да се компенсира с увеличението, плащано от по-тесен кръг хора, което обуславя и по големия процент на увеличение. Ако \"бонус-малус\" класът на автомобилите не се запазва, системата ще бъде заобикаляна много лесно чрез формално прехвърляне на други лица без нарушения, различни от шофьора с много нарушения. Например при натрупани много нарушения баща може да прехвърли автомобила си на своето малолетно дете или на друг близък роднина, който няма регистрирани нарушения. При покупка на автомобил се предвижда купувачът лесно и бързо да може да получи информация от Гаранционния фонд за статуса на автомобила, който го интересува, и да прецени дали да купи тази кола, или да иска отстъпка от цената, която да покрие разходите му за по-скъпата застраховка. Това ще бъде и допълнително утежнение за собственика на автомобил, който допуска много административни нарушения или причинява много вреди при управлението на автомобила, защото този собственик ще бъде затруднен да продаде автомобила си. Тези автомобили се застраховат на базата на обществени поръчки, в които всички превозни средства се застраховат по списък, а не индивидуално и по средна цена. На практика системата \"бонус-малус\" много трудно би могла да бъде съвместима с механизма на обществената поръчка. В някои от държавните ведомства дори не се обявяват индивидуални данни за МПС, за които се сключват застраховките, и по този начин не може да се проследи индивидуална история за тези конкретни МПС. Защото е приложен принципът, че човек трябва да е информиран предварително за евентуални неблагоприятни икономически последици за него от настъпването на промени в нормативната уредба. Чисто логически изрядните шофьори ще имат интерес да останат с такова поведение на пътя, а нарушителите да коригират своето поведение.", "date": "2018.11.09", "title": "Системата \"бонус-малус\" - въпроси и отговори от Комисията за финансов надзор"}
{"url": "https://www.dnevnik.bg/evropa/evropeiski_parlament/2018/11/09/3342846_na_evroizborite_gerb_shte_poluchi_372_bsp_-_343_pokaza/", "text": "На предстоящите избори за Европейски парламент през май догодина ГЕРБ ще получи 37.2% от гласовете, БСП - 34.3%, а ДПС - 13.1%. Това показват данни от социологически проучвания, проведени на 24 и 25 септември от \"Сова Харис\" и \"Афис\". Те са публикувани като част от анализ на осреднените резултати от проучвания за нагласите в 27-те страни от ЕС. \"Обединени патриоти\" получават 6.1% от гласовете, следвани от \"Демократична България\" (2.7%), \"Воля\" (1.8%), АБВ (1.3%) и други (3.6%). Според  проучване на агенция \"Алфа Рисърч\"  за електоралните нагласи за вот за национален парламент, проведено в периода 23-30 септември, ГЕРБ получава 22.2%, БСП - 19.7%, ДПС - 6.6%, \"Обединени патриоти\" - 4.7%, \"Демократична България\" - 2.9%, \"Воля\" - 2%, \"Възраждане\" - 0.5%, други партии - 4.8%, а че няма да гласуват заявяват 36.6%. ЕНП ще увеличи преднината си пред лявоцентристките социалисти и демократи, чийто водещ кандидат е заместник-председателят на еврокомисията,  холандецът Франс Тимерманс . Но ако се отчитат най-новите национални тенденции, двете най-големи политически групи, взети заедно, ще имат по-малко от половината мандати, а антиевропейски националисти и други по-малки партии ще се представят добре на изборите. В анкетите са посочени различни допустими граници на точност и анализът установява приблизително нагласите преди изборите за европарламент, отбелязва \"Ройтерс\", цитирана от БТА. Според анализа ЕНП може да спечели около 177 от общо 705 места в новия Европейски парламент, по-малко от 219-те в сегашния със 751 членове. Депутатските мандати в новия европарламент ще намалеят догодина заради излизането на Великобритания от ЕС. Прогресивният алианс на социалистите и демократите ще остане втората партия със 141 места, по-малко от сегашните 189. Неофициална \"голяма коалиция\" на социалистите и демократите с ЕНП няма да събере мнозинство в новия Европейски парламент, което означава, че ръководителят на новата еврокомисия ще трябва да осигури по-широка партийна подкрепа, за да прокарва закони. Зелените , които се представиха добре на неотдавнашните регионални избори в Германия, според прогнозата ще спечелят 23 от 96-те депутатски мандата за германци и общо 48 мандата в европарламента, по-малко от сегашните 52. При евентуално съюзяване с центристката партия на френския президент Еманюел Макрон \"Република, напред!\", \"Алиансът на либералите и демократите за Европа\" (АЛДЕ)  ще стане третата по-численост група в парламента  с 83 мандата, сочи анализът на \"Ройтерс\". При такъв развой АЛДЕ ще измести от третото място групата на Европейските консерватори и реформисти, които ще понесат загуба заради оттеглянето на британската Консервативна партия. Крайнодесните и антиимигрантски партии, включително френският Национален сбор, италианската Лига и холандската Партия на свободата може да увеличат представителството си от 10 процента в сегашния парламент до 14 процента в новия, добавя \"Ройтерс\".", "date": "2018.11.09", "title": "На евроизборите ГЕРБ ще получи 37.2%, БСП - 34.3%, показа проучване"}
{"url": "https://www.dnevnik.bg/biznes/2018/11/09/3342842_pogasiavaneto_na_dulgovete_na_toplofikaciia_sofiia_za/", "text": "Още са в ход преговорите между Българския енергиен холдинг (БЕХ) и \"Топлофикация София\" по условията, при които холдингът поема дълговете на дружеството към държавния доставчик \"Булгаргаз\". Това се разбра от отговор на депутатски въпрос на министъра на енергетиката Теменужка Петкова. Става въпрос за договор за цесия на дълговете за общо 99.2 млн. лв., които топлофикационното дружество дължи на газовия доставчик. С разрешение на Министерството на енергетиката през август е взето решение за цесията, след като \"Булгаргаз\" заплаши \"Топлофикация\" с частен съдебен изпълнител. Основната роля на БЕХ е да подпомага финансово своите дъщерни дружества като \"Топлофикация София\", за да се защити енергийната сигурност, аргументира решението си Петкова. Уточни, че цесията включва задълженията за газ на общинското дружество за периода февруари – август 2018 г. Съгласно договора \"Булгаргаз\" прехвърля възмездно на БЕХ свои вземания заедно с всички привилегии, обезпечения и дължими лихви с обща стойност 99 192 898 лв. \"Срещу прехвърляните вземания БЕХ се задължава да плати тази сума на \"Булгаргаз\" в срок до 28 август 2018 г. При неплащане на сумата БЕХ дължи неустойка в размер на 3.6% годишно върху неизплатената в срок сума до датата на окончателното плащане\", каза още Петкова. Посочи, че дълговете за газ на \"Топлофикация\" са генерирани от 2002 г.  Това, което правят ръководството на дружеството и Столичната община, е да се повиши събираемостта и тя безспорно е повишена, обясни министърът. Напомни, че \"Топлофикация София\" е най-големият клиент на \"Булгаргаз\" – близо от 40% от приходите и от потреблението на природен газ се използват именно от нея. ", "date": "2018.11.09", "title": "Погасяването на дълговете за газ на \"Топлофикация София\" още се договаря"}
{"url": "https://www.dnevnik.bg/detski_dnevnik/2018/11/09/3340655_s_decata_v_pochivnite_dni_10_i_11_noemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - В Седмица на бащата детският център на Столичната библиотека и фондация \"Лале\" ще отбележат важната връзка между деца и бащи, дядовци, вуйчовци, учители и други значими за децата мъже. Темата тази година е \"Истински chef\" – за времето прекарано заедно, за здравословното хранене и начин на живот. От 11 часа са поканени са всички деца със своите бащи, дядовци, вуйчовци и други да споделят за своите хранителни навици, да сготвят нещо вкусно и здравословно заедно и да занесат в детския център. Жури ще определи най-вкусното ястие.  - От 14.30 часа в Дома на киното ще бъдат прожектирани филмите от \"Арт ваканция на Витоша\". Проектът на MUSIC PLAY обхваща три сфери на изкуството и ги представя на деца от различни възрасти. С помощта на ментори децата са участвали в целия процес на производство на филми: от измислянето на сценария, до монтирането на заснетите кадри. - Един рожден ден по никое време организират  \"Био игри\" в  OreHHerO . Игри, музика, изненади и лакомства деца на възраст от 5 до 12 години. Те ще откриват различни видове октоподи и ще разкодират техните имена с таен шифър. Забавата е от 15 ч. за деца от 5 до 7 г. и от 16 ч. за деца от 8 до 12 г. Цената е 12 лв. на дете с включени материали и почерпка. - От 12 ч., пред Двореца на културата в града ще се проведе концерт под наслов \"Дишай Перник\". Той цели да запознае жителите на града с нарастващия проблем със замърсяването на въздуха, както и какво би могъл да направи всеки от жителите, за да се намали влошаването на състоянието на въздуха. В концерта ще участват Masters of the dance, Акустик трио, Стоян и приятели, Група ДАР, ученици от музикалната школа към Двореца на културата - Грейс, Михаил, Емили, ученици от ОУ \"Константин Кирил Философ\". Неделя  - \"Био игри\" очаква децата от 7 до 14 години в центъра \"Техномеджикленд\" и лабораторията му от 11 часа на ателието  \"Уотсън, Крик и тяхното ДНК\" .  - В 11 часа и 11 минути на 11 ноември официално ще бъде открит новия пешеходен мост в района на улица \"Аврам Гачев\". В компанията на най-забавните макети от миналия карнавал и гости от близо и далеч, ще започне и подготовката за  Карнавал 2019 , който ще бъде на 18 май.", "date": "2018.11.09", "title": "С децата в почивните дни (10 и 11 ноември)"}
{"url": "https://www.dnevnik.bg/biznes/2018/11/09/3342919_energiinoto_ministerstvo_shte_proveri_problemite_s/", "text": "Контролният орган на Министерство на енергетиката ще направи проверка на техническото състояние на съоръженията в столичния район \"Панчарево\". Това каза министърът на енергетиката Теменужка Петкова по време на парламентарния контрол. От години жителите на този квартал се оплакват от често спиране на тока, а през октомври заедно с представители на други квартали излязоха на протест в центъра на София.  Петкова обясни, че район \"Панчарево\" попада в лицензионната територия на електроразпределително дружество \"ЧЕЗ Разпределение България\" и електрозахранването на този район и прилежащите селища и вилни зони се осъществява от 5 електропровода. Клиентите на дружеството \"Панчарево\" и \"Кокаляне\" се захранват с електрическа енергия от 38 трафопоста, собственост на \"ЧЕЗ Разпределение\" и 24 трафопоста чужда собственост. Тя припомни, че през 2017 г. в Министерството на енергетиката е постъпила жалба, на база на която контролни органи са направили проверка на дружеството. \"Констатирано е, че основните причини за прекъсванията на електрозахранването в района са лошото техническо състояние към онзи момент на комплексен трансформаторен пост, на част от трафопостовете, които са чужда собственост и достъп на растителност до въздушни електропроводи. Тя уточни, че в резултат на проверката от електроразпределителното дружество са били предприети спешни мерки, като до края на ноември 2017 г. конкретният трансформаторен пост е основно реконструиран и са отстранени клоните на дърветата, достигащи до него. ", "date": "2018.11.09", "title": "Енергийното министерство ще провери проблемите с тока на жителите на \"Панчарево\""}
{"url": "https://www.dnevnik.bg/politika/2018/11/09/3342922_koreneliia_ninova_otkri_nova_konspiraciia_-_pakta_na/", "text": "Лидерът на БСП Корнелия Нинова пое \"нова битка\", този път срещу Глобалния пакт за безопасна, организирана и законна миграция на ООН, който трябва да бъде подписан пред декември. В декларация от името на партията Нинова заяви, че иска дебат по темата и премиерът Бойко Борисов \"да обясни кога и кой реши да присъедини България към пакта на ООН за миграцията, който не защитава националния ни интерес\". Според нея става дума за документ, който стимулира по-голяма миграция и класифицира същата като \"добро и неизбежно явление\". Според  проекта за решение , с който Европейският съюз ще се присъдени към пакта на 11 декември в Мароко, документът цели \"да се приемат мерки във връзка с условията за влизане и пребиваване, както и правила за издаване от държавите членки на визи и разрешения за дългосрочно пребиваване, включително с цел събиране на семейства; определянето на правата на гражданите на трети страни, пребиваващи законно в дадена държава членка, включително условията за свобода на движение и пребиваване в другите държави членки; незаконната имиграция и незаконното пребиваване, включително експулсирането и репатрирането на незаконно пребиваващите лица и борбата срещу трафика на хора, по-специално на жени и деца\". \"Глобалният пакт за миграцията не поражда и няма за цел да породи каквито и да било правни задължения съгласно националното или международното право\", пише ясно в решението за присъединяване към пакта на ЕС. \"В пакта за миграция има и някои добри решения, но както беше и с Истанбулската конвенция, зад текстовете срещу домашното насилие се цели да се прикрие идеята за неопределеност на пола, така и тук. Става дума за документ, който стимулира по-голяма миграция и класифицира същата като добро и неизбежно явление\", твърди обаче Нинова. Нещо повече, според нея \"решението оттук до мигрантските въпроси се свежда в това нелегалната миграция да се трансформира в легална такава\". Според Нинова става въпрос не за бежанци от войни, а за мигранти. Единствената следа, че нещо ще се случва, е увеличението на бюджет 2019 г. за парите за миграция, твърди още Нинова. ГЕРБ: Единственото вярно е, че ще се разглежда този пакт Съдържанието на пакта на ООН за миграцията се покрива с досегашните политики на България, инициираме дебат по позицията на страната на 14 ноември, отговори на Нинова депутатът от ГЕРБ Христо Гаджев. Той каза, че единственото вярно твърдение на Нинова е, че на 10 и 11 декември в Маракеш ще бъде разглеждан този пакт. \"Това е диалог по темата и няма решение още на Министерския съвет. Затова искам да помоля колегите народни представители да следят малко и програмата на Народното събрание, защото точно следващата сряда Комисията по външна политика и Комисията по вътрешен ред и сигурност ще проведат дебат с ресорните министерства, които са участвали в преговорния процес – МВР, МВнР и Министерството на труда и социалната политика, на съвместно заседание, за да се обсъди българската позиция. Съобразно това обсъждане и съобразно документите, които ще бъдат предоставени на Народното събрание, то ще излезе със своя позиция\", каза още Гаджев. Той добави още, че Министерският съвет трябва да вземе решение за състава на делегацията и за позицията до 1 декември. \"И даже и да бъде подкрепен въпросният пакт, той не е правово обвързващ. След евентуалното приемане в Маракеш на този факт следва да се продължи с позиция на ООН, която тепърва трябва да се изготви. Самото съдържание на този документ в голяма част се покрива в досегашните политики по миграция на България. В него изрично е написано, че всяка държава членка може сама да определя миграционната си политика. Тоест всяка държава, която го е подкрепила, може да си запази миграционната политика, добави Гаджев. Няколко страни от ЕС вече се оттеглиха от пакта на ООН за миграцията. В края на октомври  Австрия обяви решението си  заради опасения, че той може да размие линията между законната и незаконната миграция. Преди това дясното правителство на премиера Виктор Орбан, който е противник на миграцията, заяви, че  няма да подпише  окончателния документ на церемония в Мароко през декември. Полша и  Чехия , които влязоха в спор с Брюксел заради съпротивата си срещу националните квоти за търсещи убежище,  обмислят да направи същото .", "date": "2018.11.09", "title": "Корнелия Нинова откри нова конспирация - пакта на ООН за миграцията"}
{"url": "https://www.dnevnik.bg/bulgaria/2018/11/09/3342897_mjuftiistvoto_atakuva_izbraniia_ot_parlamenta/", "text": "Според Мюфтийството избраният от парламента конституционен съдия Красимир Влахов е нарушил Конституцията още преди да е положил клетва. В съобщение до медиите от мюсюлманското вероизповедание твърдят, че той е подписал съдебно решение по дело с техен имот дни след като е трябвало да освободи длъжността си във Върховния касационен съд (ВКС). Пред \"Дневник\" Влахов отрече да е извършил нарушение. Той беше избран за конституционен съдия от Народното събрание  на 5 октомври , а изборът му бе обнародван в \"Държавен вестник\" на 9 октомври. Според Конституцията \"положението на член на Конституционния съд е несъвместимо с със заемане на държавна длъжност\", а според Закона за Конституционния съд (КС) - съдиите от КС освобождават заеманите и несъвместими длъжности в едноседмичен срок. Същевременно Висшият съдебен съвет (ВСС) освободи Влахов от съдебната система на 23 октомври. Така мюфтийството твърди, че и Влахов, и самият съдебен съвет са нарушили Конституцията. Как точно стои въпросът Висшият съдебен съвет е освободил Влахов не изобщо, а от момента на полагането на клетва в Конституционния съд, което ще се случи на 13 ноември. Тоест дотогава той е съдия във Върховния касационен съд. \"Аз мога и ще подписвам решения до полагането на клетва\", коментира Влахов. Влахов не може да положи по-рано клетва за КС, за да се спази едноседмичният срок от избора му, в който трябва да встъпи като конституционен съдия. Причината е, че не е свършил мандатът на съдията, когото ще замести. Той изтича на 12 ноември. Иначе Влахов би изпаднал е положение, в което не е нито върховен, нито конституционен съдия.  Освен това в Закона за конституционния съд пише, че съдиите от Конституционния съд освобождават заеманите от тях длъжности и прекратяват дейностите, несъвместими със статута им в КС, в едноседмичен срок. За да бъде изпълнен законът обаче се предполага, че Влахов трябва да е вече конституционен съдия, което се случва обаче от полагането на клетвата. В съобщението си Мюфтийството разказва, че подписаното от Влахов решение засяга дело за имот в Русе. \"Главно мюфтийство е страна по делото и волеизявленията могат да бъдат счетени за пристрастни, затова ще изтъкнем няколко факта, които само поставят допълнителни въпросителни:", "date": "2018.11.09", "title": "Мюфтийството атакува избрания от парламента конституционен съдия"}
{"url": "https://www.dnevnik.bg/kultura/2018/11/09/3342896_aleksandur_morfov_postavia_luvut_prez_zimata_v_riga/", "text": "Режисьорът Александър Морфов ще представи постановката \"Лъвът през зимата\" по текст на Джеймс Голдман в театър \"Даилес\" в латвийската столица Рига, пише в официалния му сайт. Морфов ще представи модерен прочит на историческата драма за доверието, предателството, обичта, надеждата и свойството на времето да се превръща в съдник. Действието ще пренесе публиката в дните преди Коледа на 1183 г., когато кралят на Англия Хенри II очаква пристигането на опасни гости. Предстои му среща със съпругата му Алиенор Аквитанска, тримата му синове и френския крал Филип II. Всеки търси своя път към повече власт, а английският крал сякаш предпочита да остави тежките решения в ръцете на времето. Премиерните дати са 30 ноември, 1 и 2 декември. Екипът е изцяло чуждестранен. В главната роля на крал Хенри II е Юри Загар, а в образа на неговата съпруга - Резия Кланина. Сценографията е дело на Мартин Вилкерсис. Хореограф е Инга Красовска. През януари тази година  Морфов постави \"Декамерон\"  в театър Et cetera в Москва. През септември постановката му \"Затъмнение\", поставена на сцената на театър \"Ленком\" в Москва, бе представена във Виборгския дворец на културата в Санкт Петербург. През 2017 г., когато  режисьорът напусна Народния театър \"Иван Вазов\" , той взе и две награди, свързани със спектакли, поставени в Македонския народен театър. Тамошната версия на \"Животът е прекрасен\" получи приза за най-добър спектакъл от Дните на сатирата в Загреб, а самият режисьор получи почетния приз на Международния театрален фестивал, организиран от скопския театър. Събитието бе открито с постановката му \"Ничия земя\" по филмовия сценарий на Данис Танович. ", "date": "2018.11.09", "title": "Александър Морфов поставя \"Лъвът през зимата\" в Рига"}
{"url": "https://www.dnevnik.bg/bulgaria/2018/11/09/3342932_sudut_otvurna_na_prokuraturata_che_e_po-burz_ot_neia/", "text": "В писмо до медиите Софийският градски съд (СГС) отговаря на отправеното от главния прокурор Сотир Цацаров искане за проверка за срочността при изготвяне на мотиви към присъда по дело срещу Светла Бъчварова-Пиралкова, депутат от БСП.", "date": "2018.11.09", "title": "Съдът отвърна на прокуратурата, че е по-бърз от нея по делото срещу депутат от БСП"}
{"url": "https://www.dnevnik.bg/bulgaria/2018/11/09/3342964_otgovornite_za_sriva_v_turgovskiia_registur_ne/", "text": "Директорът и експертите в дирекцията \"Информационно обслужване и технологии\" в Агенцията по вписванията не са получили бонуси за третото тримесечие. Това се казва в прессъобщение на агенцията след като днес вестник \"Сега\" съобщи, че в Търговския регистър са раздавани бонуси, въпреки че системата се срина и не работеше в продължение на 18 дни. Именно дирекция \"Информационно обслужване и технологии\" (ИОТ) е отговорна за срива. \"Сега\" пише, че Агенцията по вписванията е потвърдила пред редакцията, че бонуси са платени, но не е коментирала сумата. В днешното съобщение пресцентърът потвърждава информацията на \"Сега\" за раздадени общо 599 007 лв. Парите са разпределени според индивидуална оценка на всеки от общо 635-те служителя на агенцията, уточнява днес пресслужбата. Това означава, че средно всеки за третото тримесечие е получил 1000 лв. Според нормативната уредба държавните служители могат да получават бонуси за постигнати резултати четири пъти в годината. \"Изплащането на бонуси в Агенция по вписванията е следствие от показани добри резултати на служителите и начин да ги мотивираме да продължават да работят ефективно. Отговорните за срива на Търговския регистър – Директорът и експертите от Дирекция ИОТ, не са получили ДМС за последното тримесечие. Нека не забравяме, обаче, че останалите служители на агенцията не са спирали работата си, дори и по време на срива\", е цитирана да казва изпълнителният директор Габриела Козарева. Тя допълва, че след инцидента работата в институцията е била с по-голям интензитет от обичайния и се работело и в извън работно време. Към момента агенцията се произнася в срок по всички постъпили вписвания, като е преодоляна забава от 20 дни, уверява Козарева.", "date": "2018.11.09", "title": "Отговорните за срива в Търговския регистър не получили бонуси"}
{"url": "https://www.dnevnik.bg/bulgaria/2018/11/09/3342935_hristo_ivanov_prespektivata_za_es_na_dve_skorosti/", "text": "На конгреса на ЕНП Борисов казал, че \"Европа на две скорости може да счупи ЕС\", и се ожалил от \"двойни стандарти\", понеже не ни приемат в Шенген, а ние \"изпълнихме нашия дълг към опазването на сигурността на европейските граждани\"... Да сравним това с казуса с агенцията за българите в чужбина: разкри се, че така добре пазим границата, че направо продаваме български паспорти. При това прокуратурата и службите дълги години са си затваряли очите за различни сигнали, и то при положение, че всяка една от преписките минава през ДАНС и преседява там по 6 месеца средно. Каракачанов да бъде поставен под натиск. Точно както стана с КТБ. И сега ще стане с автозастрахователите.... В цялата работа се намесва името на вицепремиер и министър не на друго, а на отбраната. Същият е и доносник на ДС, който за удобство си е назначил водещия офицер в кабинета. Навремето ДС \"възстанови\" на Каракачанов ВМРО заедно с всички имоти на македонските дружества, които в момента се водят на фондация под личния му контрол. Съответно ВМРО се превърна в ключов носител на националпопулизма, който заедно със своя близнак ДПС оформя основната архитектура на българската политическа система, позволяваща на ДС мафията да контролира положението вече 30 години след формалния край на еднопартийния тоталитарен режим. Разбира се, заедно с другия голям инструмент за тази цел - влиянието на същата мафия в съдебната власт. Не случайно в 2015 г. ГЕРБ, заедно с БСП, и ВМРО, заедно с ДПС гласуваха против реформирането на прокуратурата. И също така не случайно основен говорител на ГЕРБ и адвокат за орбанизация на партията е Георги Марков, бивш доносник на ДС, с чийто глас Конституционният съд спря лустрацията... Изводът? Изводът е, че Европа на две скорости възниква по една проста причина: Пред лицето на ерозията на досегашния международен ред старите членки на ЕС просто не могат да си позволят да опитват да правят общи политики за сигурност с участието на \"троянски коне\" като България. Страни, в които амалгама от корупция, криминалитет, облечен във власт, зависимости от структурите на бившия комунистически режим и неговите господари в Кремъл и радиоактивен националпопулизъм водят до възникване на един нов тип антиевропейски авторитаризъм. В ЕС на две скорости пък България има всички изгледи да остане в периферията извън ядрото на ЕС (на втора скорост). Също по една проста причина - дългогодишният отказ на Борисов заедно с коалицията от ГЕРБ, БСП, ДПС и всякаквите \"патриоти\" да си реформираме и изчистим държавата. Очевидно перспективата за диференциация в рамките на ЕС е станала достатъчно сериозна, \"предупреждавайки\" за нея и призовавайки публично за дисциплина и \"отговори\", които явно не се обсъждат с негово участие. Само че простата истина е, че той лично носи огромна историческа отговорност за това, че докара нещата дотук - в ЕС да стои въпросът за две скорости, а България да е изправена пред перспективата да остане в периферията... Като го гледах на сцената в Хелзинки да се надвиква с шума в залата и да се сърди, че никой не го слуша, и докато се чуди как да се позиционира по отношение на задаващия се ЕС на две скорости, си спомних един наш разговор. Опитвах се да го придумам да прокараме реформите, на което той ми показа снимки от въздуха на части от някаква магистрала. С върховно самодоволство ми каза \"Ицо, това е моята конституционна реформа\". Искаше да каже, че с това ще остане в историята и му стига, но всъщност и че отказва да прави реформи, за да може да продължи спокойното \"усвояване\". Опитах да отговоря нещо в смисъл, че няма по-голяма историческа заслуга пред нацията от това да направиш здрави институции и да установиш законност, но се видя колко ме е чул. Сега обаче идва моментът на истината. Лошото е, че не е само за Борисов, но и за всички нас, и за децата ни...", "date": "2018.11.09", "title": "Христо Иванов: Перспективата за ЕС на две скорости става все по-реална"}
{"url": "https://www.dnevnik.bg/sport/2018/11/09/3342927_bulgarin_shte_atakuva_rekorda_za_visochinno_izkachvane/", "text": "Явор Атанасов ще направи опит да подобри световния рекорд за височинно изкачване с автомобил, обявиха от екипа му. Със специален всъдеход българинът се надява да достигне до вулкана Охос дел Саладо в Чили, който се намира на 6893 метра над морското равнище. Това е най-високата точка в света, която е достъпна с моторно превозно средство. Върховото постижение се държи от чилийците Гонсало Браво и Едуардо Моя, които през 2007 г. достигат до 6688 метра. Идеята на Яворов е да атакува рекорда в края на ноември. Експедицията е многонационална, като в нея ще участват представители от Германия, Русия, Чили и Аржентина.  Всъдеходът е разработен в България, като се задвижва от V-образен шестцилиндров двигател и 6х6 трансмисия, се посочва в информацията. По време на предизвикателството екипът ще използва кислородни маски заради голямата надморска височина. Това налага също впръскването на умерени количества азотен оксид в бензиновия двигател. Успоредно с експедицията ще стартират американски и германски екипи. Целта на Яворов е да достигне по-бързо и до по-голяма височина от тях.", "date": "2018.11.09", "title": "Българин ще атакува рекорда за височинно изкачване с автомобил"}
{"url": "https://www.dnevnik.bg/sviat/2018/11/09/3342963_17_shtata_poiskaha_noviia_ministur_da_si_napravi_otvod/", "text": "Главните прокурори на 17 щата в САЩ и Федералния окръг Колумбия изпратиха на изпълняващия длъжността министър на правосъдието Матю Уитакър писмо с настояване да си направи отвод от разследването на опитите за намеса в американските президентски избори през 2016 г., приписвани на Русия. Главният прокурор на щата Ню Йорк Барбара Ъндъруд публикува вчера изявление по въпроса в \"Туитър\". Тя пише, че е \"от изключителна важност разследването на специалния прокурор  Робърт Мюлър  да продължи без никакви признаци за намеса или предубеденост\". Според нея отводът на Уитакър е нужен, за \"да вярва обществеността в безпристрастността на разследването и за да се гарантира основната независимост на министерството на правосъдието\". В изявлението си Ъндъруд пише, че писмото до Уитакър е подписано от главните прокурори на Масачузетс, Ню Йорк, Калифорния, Кънектикът, Делауеър, Хавай, Илинойс, Мериленд, Минесота, Ню Джърси, Ню Мексико, Северна Каролина, Орегон, Роуд айлънд, Върмонт, Вирджиния, Вашингтон и Окръг Колумбия. Главните държавни обвинители в тези щати са привърженици на Демократическата партия. В повечето щати длъжността на главния прокурор е изборна. В задълженията на този магистрат влиза и даването на препоръки по юридически въпроси на щатските власти. В миналото главни прокурори, подкрепящи Демократическата партия, нееднократно са подавали колективни съдебни искове срещу представители на републиканската администрация на президента Доналд Тръмп. През 2017 г. много от тях се опитаха да оспорят по съдебен път укази на държавния глава за затягане на имиграционната политика. В. \"Вашингтон пост\" съобщи вчера, като се позова на хора от най-близкото обкръжение на Уитакър, че за разлика от Сешънс той не смята да си прави отвод от разследването. В сряда редица законодатели, сред които и лидерът на демократите в Сената на Конгреса Чък Шумър призоваха Уитакър да се оттегли, както направи преди това отстраненият от Тръмп министър Джеф Сешънс. Президентът Тръмп на няколко пъти критикува публично Сешънс през последните месеци заради решението му за провеждане на независимо разследване на приписваната на Русия намеса в хода на президентските избори преди две години. През май 2017 г. начело на разследването застана Мюлър, който е бивш директор на ФБР.", "date": "2018.11.09", "title": "Седемнадесет щата поискаха новият министър да си направи отвод от руското разследване в САЩ"}
{"url": "https://www.dnevnik.bg/sport/2018/11/09/3342961_totnum_poluchi_preduprejdenie_zaradi_reklama_za_noviia/", "text": "\"Тотнъм\" получи предупреждение заради реклама на новия си стадион. В нея се твърди, че това ще е \"единственото място в Лондон\", където този сезон ще може да се гледат мачове от Шампионската лига. До момента обаче \"шпорите\" използват \"Уембли\" за домакинските си мачове, което е дало повод на фен на големия съперник \"Арсенал\" да подаде сигнал до Комисията по рекламни стандарти. \"Тотнъм\" се надяваше да заиграе на новото съоръжение и започна реклама за продажба на местата. Заради забавяне се очаква стадионът да бъде открит най-рано през януари. Говорител на комисията заяви, че рекламата е подвеждаща, тъй като шансът фенове да гледат Шампионската лига на новия стадион е малка. \"Взехме под внимание всички факти и решихме, че случаят не заслужава разследване. Отправихме съвети и препоръки към клуба. Свързахме се с \"Тотнъм\" и ги съветвахме повече да не правят обещания, които не могат да изпълнят. Също така препоръчахме рекламата да бъде премахната, ако все още има места, на които се показва\", допълни той. Воденият от Маурисио Почетино отбор все още се бори за продължаването си към осминафиналите в турнира. В следващите си два мача в групите \"Тотнъм\" ще играе с \"Интер\" и \"Барселона\".", "date": "2018.11.09", "title": "\"Тотнъм\" получи предупреждение заради реклама за новия стадион"}
{"url": "https://www.dnevnik.bg/zelen/2018/11/09/3342975_ednokratna_upotreba_e_dumata_na_godinata_spored/", "text": "Еднократна употреба\" (single-use) е думата на годината според речника \"Колинс\". Тя се отнася до пластмасовите продукти като  бутилки, торбички и сламки  за пиене, срещу които вървят глобални кампании, тъй като те са един от основните  замърсители на природата . Употребата на думата е скочила четири пъти от 2013 г., предимно заради журналистически материали като филма на Би Би Си Blue Planet II, които привличат внимание към проблема. Преди седмици Европейският парламент гласува от 2021 г. в ЕС да бъдат забранени  пластмасовите изделия  за еднократна употреба. Те съставят 70%  от отпадъците в моретата . Евродепутатите добавиха в списъка на забранените пластмаси оксоразградими изделия като опаковки и съдове от експандиран полистирен, които се използват за съхранение на стоки за бързо хранене. Използването на множество други изделия, които не може да бъдат заменени, трябва да бъде намалено с поне 25 на сто от държавите в ЕС до 2025 година. Това включва кутиите за  еднократна употреба  за сандвичи, плодове, зеленчуци, десерти или сладолед. Държавите трябва да предложат национален план за насърчаване използването на изделия за многократна употреба, които подлежат на преработка. Други пластмаси като бутилките за напитки ще трябва да се събират разделно и до 2025 г. 90 на сто от тях да подлежат на преработване.", "date": "2018.11.09", "title": "\"Еднократна употреба\" е думата на годината според речника \"Колинс\""}
{"url": "https://www.dnevnik.bg/sviat/2018/11/09/3342982_edin_chovek_zagina_v_teroristichn_napadenie_v_melburn/", "text": "Един човек загина и двама бяха ранени в нападение в Мелбърн, което полицията разглежда като свързано с тероризъм, предадоха \"Асошиейтед прес\" и \"Ройтерс\", цитирайки местната полиция. Атаката беше извършена в центъра на Мелбърн по време на час пик и доведе до затваряне на улици за около час. Според полицията мъжът излязъл от превозното средство, което след това се подпалило. Той нападнал полицаи с нож и бил прострелян, по-късно починал в болницата. Една от жертвите също е загинала, а двама други са в болница. Колата е била натоварена с газови бутилки. Заподозреният, родом от Сомалия, е познат на полицията и случаят се разглежда като тероризъм, съобщи Греъм Аштън, главен комисар на полицията в щата Виктория. \"Не смятаме, че все още има заплаха, но със сигурност го разглеждаме като терористичен инцидент\", подчерта той. Предполагаемият престъпник е емигрирал в Австралия от Сомалия през 90-те години на миналия век. При нападението той е крещял \"Аллах акбар\", съобщава ТАСС. Мерките за сигурност в района на Мелбърн са засилени.", "date": "2018.11.09", "title": "Един човек загина в терористично нападение в Мелбърн"}
{"url": "https://www.dnevnik.bg/bulgaria/2018/11/09/3342989_obvineniiata_v_plagitstvo_sreshtu_rektora_na/", "text": "След като днес комисията по академична етика към Министерството на образованието и науката оповести  доклад, според който ректорът на Техническия университет във Варна проф. Росен Василев е плагиатствал  при изготвянето на докторската си дисертация и част от професорските си трудове, до медиите бе разпространен текст в негова защита. Писмото, публикувано по-рано и в сайта на университета, няма подпис и в него за Василев се говори в трето лице. То съдържа възражения както по процедурата за назначаване на членовете на Комисията по академична етика, така и по фактологията от доклада им. Според разпространения текст членовете на комисията са назначени тъй като те би трябвало да са хабилитирани лица, включени в регистър по Закона за развитие на академичната среда в България. Към момента на тяхното назначаване обаче такъв регистър все още не е бил създаден. \"Съгласно Закона за развитие на академичната среда в Република България арбитрите (членовете на комисията - бел. ред) следва да имат научни степени или да са хабилитирани в същата специалност или професионално направление, да не са участвали в съответната процедура в друго качество, да нямат конфликт на интереси с лицето, посочено в сигнала, или с лицето, подало сигнала\", пише в разпространеното днес писмо. Според неговото съдържание обаче при формирането на Комисията по академична етика. Освен това нито един от арбитрите нямал научни степени и не бил хабилитиран в специалността на докторската дисертация на проф. Василев, пише в писмото. В текста му се твърди още, че участието на четирима от шестимата арбитри в предходно назначена комисия, която през септември м.г. е разгледа сигнали срещу ректора на Техническия университет във Варна, нарушава действащото в момента законодателство. Писмото, разпространено в защита на Росен Василев, съдържа и обвинения в конфликт на интереси срещу арбитрите, изготвили доклада. В него се твърди следното: \"Години наред  проф. Фархи като ректор, а проф. Минчев като декан на функционалния деканат \"Докторанти\" назначаваха споменатите арбитри  в състава на множество научни журита в Технически университет - Варна, не поради тяхната научна компетентност в дадената област, а поради близки приятелски взаимоотношения, както за съжаление се получава и в случая\". По тази причина Освен това на Василев не бил представен от Министерството на образованието и науката нито един от сигналите срещу него, за да може той да даде своето становище. \"Особена наглост представляват твърденията, че втора, трета, четвърта и пета глава от дисертационния му труд (на проф. Василев - бел. ред) са преписани от чужд труд - дисертацията на негов докторант\", пише в текста, изпратен днес до медиите. Ставало дума само за съвместни, общи изследвания на двамата от периода 2012-2016 г., включени и в дисертационните им трудове. Въпреки това от арбитрите те били определени като плагиатство. \"Всички споменати колеги от Техническия университет - Варна, от които Комисията по академична етика твърди, че проф. Василев е преписал своите научни трудове, са дали писмени становища, в които категорично заявяват, че в неговия дисертационен труд \"Изследване на методите и средствата за повърхностно обработване на материали за дентални импланти\" няма използване на техни знания и писмени работи, база данни и т.н., а и техните дисертации са коректно цитирани в параграфа \"Използвана литература\" на дисертацията на професора\", пише в писмото, защитаващо Василев. Любопитна подробност в него е твърдението, че публикациите, с които той е участвал в обявения конкурс за заемане на академичната длъжност \"професор\" по \"Електроизмервателна техника\", както и още няколко от оспорваните научни трудове са били публикувани в списания, на които главен редактор е бил проф Николай Минчев – подписал по-късно заедно с проф. Овид Фархи сигналите за плагиатство. В края на писмото се твърди, че обвиненията, отправени към Росен Василев за плагиатство,  ще се разрешат по съдебен ред . \"Но създаването на Комисията по академична етика към Министерството на образованието и науката \"може да се превърне в мракобесен период, в \"лов на вещици\" за цялата наша академична общност\", пишат в заключение авторите на писмото.", "date": "2018.11.09", "title": "Обвиненията в плагиатство срещу ректора на варненския Технически универстет били \"особена наглост\""}
{"url": "https://www.dnevnik.bg/ot_vas/novini_ot_vas/2018/11/09/3342747_da_pogovorim_za_kosovo/", "text": "Косово е частично призната държава на Балканския полуостров с обща площ 10 908 кв. км. Според статистика от 2005 г. населението на Косово е между 1,9 и 2,2 млн. души.  Косово, по-точно Косово поле, е историко-географска област. Названието на областта идва от наименованието на птицата кос.", "date": "2018.11.09", "title": "Да поговорим за Косово"}
{"url": "https://www.dnevnik.bg/bulgaria/2018/11/09/3342972_kliput_na_televiziia_alma_mater_pokazva_kak_ne_se/", "text": "Клипът на телевизия  \"Алма матер\" е жалък урок за всички бъдещи журналисти и само за 47 секунди им показва как НЕ се прави журналистика. Това е позицията на Асоциацията на европейските журналисти – България (АЕЖ), по повод рекламната кампания за набиране на нови кадри в медията, която предизвика възмущение заради сексистките си послания. \"Престанете да правите глупави хора известни.\" Все по-често чуваме този призив като критика на евтиното шоу, което предлагат все повече медии за сметка на качествената и критична журналистика и публицистика. Насочването на прожекторите към личности, които не са достойни и по никакъв начин не допринасят за благото на обществото, е все по-разпространено явление. Но това не е журналистика, това е неин антипод – създаване на шум и шоу често с цел да се измести фокусът от важните проблеми\", пише асоциацията. Ролята на журналистиката не е да прави занимаващите се с нея известни В позицията се акцентира, че \"журналистиката има една-единствена мисия – да служи на истината и на обществения интерес, а не да прави занимаващите се с нея известни. Да бъдеш известен не може да е самоцел, а трябва да е резултат от други качества и упорит труд\". АЕЖ насочва вниманието и към обучението по тази специалност: \"Точно това би трябвало да бъде ролята на един университет с традиции – да учи младите хора, че успехът е резултат от натрупване на знания и труд. В този смисъл, кампанията на телевизия \"Алма матер\" е в пълно противоречие с мисията на висшето учебно заведение, издигайки като върховна ценност бързата слава.\" Асоциацията определя като скандални и изразните средства, които са използвани. \"Те могат да бъдат обобщени с два термина - раболепничене и сексизъм. Според видеото известен се става, като угодничиш на шефа (този в по-силна властова позиция), а единствената роля на жената и пътят й за развитие в кариерата е да обслужва ръководителя мъж и да приема неговото непристойно и сексистко поведение\", гласи позицията. \"С пошлостта си въпреки  оправданието, че бил проява на \"сарказъм\" , както написа Башар Рахал в мрежата, клипът е удар срещу образа на Софийския университет. Лоша реклама има, особено когато маркетинговият продукт промотира откровено сексистки практики в областта на публичното образование и разходва обществени средства\", пише в текста, който припомня, че през своята 130-годишна история Софийският университет винаги е обучавал елита на нацията, каймака на обществото или, както се казва на френски Crème de la crème (буквално сметаната на сметаната). Ректорът да излезе с позиция  АЕЖ настоява и за позиция от страна ректора на Софийския университет проф. Анастас Герджиков, който да отговори на въпроса дали вместо Crème de la crème днес университетът се е насочил към обучението на хора, които да подсигуряват \"сметанката на шефа\". Други въпроси към проф. Герджиков в качеството на на ректор на СУ \"Св.Климент Охридски\" са: - Дали той лично, ръководството на Софийския университет, програмният и общественият съвет на телевизия \"Алма матер\" споделят сексисткото виждане от клипа и дали ако е така, има смисъл хилядите студентки в СУ да продължават образованието си, щом ролята им в живота ще бъде да носят кафенце и сметанка на мъжете? - Смята ли проф. Герджиков, че славата е висша ценност, която би трябвало да бъде постигната на всяка цена? - По какви критерии бе избран настоящият директор на студентската телевизия? - Какъв опит има г-н Рахал в медиите и в мениджмънта? - По-какъв начин студентската телевизия участва в учебния процес във Факултета по журналистика и масова комуникация (ФЖМК) и защо се налага да прави национален кастинг, вместо да работи със студенти от ФЖМК и СУ? - Ще има ли последствия за ръководството на телевизията заради скандала, направил телевизията \"известна\", но вредящ на доброто име на СУ?", "date": "2018.11.09", "title": "Клипът на телевизия \"Алма матер\" показва как не се прави журналистика, посочи съсловната асоциация"}
{"url": "https://www.dnevnik.bg/sport/2018/11/09/3342893_karlsen_i_karuana_se_vpuskat_v_spor_za_svetovnata/", "text": "Близо половин век. Толкова мина от 1972 г., когато за последно американски гросмайстор спечели световната титла по шах. Именно спомените за триумфа на Боби Фишер са част от вълненията, съпровождащи започващия днес мач между Магнус Карлсен и Фабиано Каруана. Двамата се качват на голямата сцена в Лондон. До момента те са играли 33 партии помежду си, като норвежецът е спечелил десет, американецът - пет, а останалите 18 са ремита. Водачът в световната ранглиста и настоящ шампион Карлсен излиза в опит да вземе короната за четвърти път. Срещу себе си обаче той има вдъхновения американец с италиански корени Фабиано Каруана, който се надява да донесе първа титла за САЩ от тази на Фишер. Мачът за титлата се състои от 12 партии. Освен купата победителят ще вземе и повече от 600 хил. евро. Дуелът ще определи и водача в световната ранглиста. В момента коефициентът ЕЛО на Карлсен е с три пункта над този на съперника му, като това е най-малката разлика в историята на мачовете за световната титла. Последния път когато поставеният под номер 1 срещна поставения под номер две в световното подреждане беше през далечната 1990, когато Гари Каспаров се изправи за пети и последен път срещу Анатолий Карпов. Друг акцент в мача е това, че двамата гросмайстори са млади и са на сходна възраст. Шампионът е на 27 години и е с година по-голям от Каруана. Увереният вундеркинд Карлсен е на световния връх от 2013 г. Като малък е наричан \"Моцарт на шаха\" заради изключителните умения. Популярността в родината му е голяма, като всяка от партиите във финала ще бъде предавана на живо по телевизията в Норвегия. Известността му донесе и спонсорски договори с водещи марки като \"Омега\" и \"Порше\". Мачът с Каруана е голям тест за него. Сестрата на Карлсен - Илен, заяви, че възможността брат ѝ да прекрати кариерата си или да се оттегли за кратък период е \"сериозна\". Карлсен описа съперника си като \"най-трудния възможен\". \"Постиженията му тази година сами говорят за себе си – той е невероятен горсмайстор\", каза норвежецът. Въпреки това той е уверен в себе си. \"При положение, че си номер едно в света в продължение на седем години, спечелил си три световни титли подред, би трябвало да имаш някакви психически проблеми, ако се смяташ за аутсайдер\", добави Карлсен. По стъпките на Фишер Каруана е американец с италиански корени и е израснал в Бруклин, също както и Фишер. Сега той има първа възможност за световна титла. \"Шахът е като боксов двубой. Малко вероятно е да има бърз нокаут, затова целта ми е да се опитам да надделея над съперника ми в дълга надпревара\", каза американецът. \"Психологията също ще изиграе голяма роля в мача. Част от успеха на Карлсен е фактът, че той е изключително спокоен и много рядко става емоционален по време на мач. Друг плюс за него е, че това е четвъртият му финал на световно, докато за мен първи\", продължи той. \"Въпреки всичко си мисля, че шансовете са 50 на 50. Звучи като клише, но според мен възможностите ни са изключително близки\", добави Каруана. Той посочи, че трябва да е готов за всяка възможност, тъй като като всички и Карлсен прави грешки. Интересите на Каруана се простират и извън шаха. Той е ентусиаст в сферата на режисурата и продуцирането на филми, голям фен е на хип-хопа. Наскоро заяви пред \"Гардиън\", че слуша точно такава музика по време на турнирите. \"Слушам много Кендрик Ламар и Кила Прийст\", посочи американецът. Каруана е известен с нетрадиционните си методи на подготовка. Той комбинира четенето и тренирането с много йога. Американецът също разчита на добрите си умения по пресмятане, докато стратегическите му възможности също са на високо ниво. Карлсен го описва като \"компютър\".", "date": "2018.11.09", "title": "Карлсен и Каруана се впускат в спор за световната корона със спомена за великия Фишер"}
{"url": "https://www.dnevnik.bg/politika/2018/11/09/3343025_kampaniiata_sreshtu_pakta_na_oon_prilicha_na_tazi/", "text": "За пореден път от БСП се опитват да отклоняват вниманието от собствените си проблеми и да всяват неоснователни страхове в хората, подвеждайки ги с информацията, че България се е присъединила към пакта на ООН за миграцията. Това каза вицепремиерът и министър на външните работи Екатерина Захариева в отговор на  декларацията на лидера на БСП Корнелия Нинова , която беше прочетена по-рано днес от трибуната на Народното събрание. \"Няма решение на България за присъединяване или не към пакта\", каза Захариева. Тя обясни, че дебатът за този пакт започва през 2016 г. и оттогава той се води с експерти. \"Българската позиция по отношение на миграцията е ясна и тя многократно е повтаряна – спиране на незаконната миграция, опазване на външните граници и връщане веднага на незаконните мигранти. Също така обща борба с трафикантите. И никаква друга позиция България няма и не може да има нито в този пакт, нито в който и да е друг документ\", каза още Захариева. Тя добави, че няма как България да вземе решение дали да се присъедини към него без дебат в парламента. \"Така че нека да спят спокойно колегите от БСП, не сме взели решение. Могат да участват в дебата\", допълни Захариева. На въпрос на \"Дневник\" дали кампанията на Нинова срещу пакта не прилича на тази срещу Истанбулската конвенция Захариева отговори: \"Да, прилича.\" Според нея целта е да се спре всичко, свързано с участието на България в международни организации. По-рано днес Захариева каза, че  България ще бъде причина  целият Европейски съюз да не може да прилага Истанбулската конвенция. \"По отношение на политиката за миграция в момента България прилага ефективни мерки, които се одобряват от ЕС – както по политиката за връщане, така и за опазване на границата. Така че ние ще продължим да прилагаме мерките по тази политика и да отстояваме интересите на България като страна - членка на ЕС, и като държава, която се намира на първа линия\", каза вътрешният министър Младен Маринов. Той добави, че не трябва да се спекулира със страховете на българските граждани. Според източници на \"Дневник\" \"Обединени патриоти\" също са против пакта и това може да доведе до поредни скандали в управляващата коалиция.", "date": "2018.11.09", "title": "Според Захариева кампанията срещу пакта на ООН прилича на тази срещу Истанбулската конвенция"}
{"url": "https://www.dnevnik.bg/kultura/2018/10/27/3324475_otkus_ot_misteriiata_na_kushtata_s_chasovnika_na_djon/", "text": "Бестселърът на Джон Белеърс \"Мистерията на къщата с часовника\" има съвсем актуална екранизация от 2018 г. с участието на Джак Блак, Кайл Маклоклан и Кейт Бланшет. Режисьор на лентата е Илай Рот. Филмът бе част от програмата на кино-литературния фестивал \"Синелибри\". \"Мистерията на къщата с часовника\" е готически хорър роман от 1973 г. и разказва историята на осиротелия Луис Барнавелт, който отива да живее при чичо си Джонатан в един мистериозен и пленителен дом. Скоро ще се наложи ексцентричният чичо и неговата скъпа приятелка г-жа Зимърман да сдружат магическите си способности, да победят силите на мрака и да им попречат да унищожат света с неукротимата си мъст. Но ще се справят ли без помощта на изобретателния и храбър Луис, който бързо се досеща, че не една и две са тайните на внушителната стара къща с просторни стаи, мраморни камини и мрачни проходи? Оказва се, че в стените й е зазидано тиктакащо сърце! Джон Белеърс (1938–1991) дължи литературната си слава на своите готически младежки романи. Автор е на повече от 30 произведения и е носител на многобройни литературни награди за най-популярните от тях. \"Мистерията на къщата с часовника\" получава първата си филмова адаптация още през 1979 г. Втората излиза на екран през 2018 г. с участието на Джак Блак, Кайл Маклоклан и Кейт Бланшет. Режисьор на лентата е Илай Рот. Луис Барнавелт се въртеше и триеше потните си длани в седалката на автобуса, който боботеше към Ню Зебъди. Годината беше хиляда деветстотин четиресет и осма, а лятната вечер – топла и ветровита. Отвън де. През прозореца, който не се отваряше като всички останали прозорци в автобуса, Луис гледаше как се поклащат осветените от луната дървета. Сведе очи към пурпурните си рипсени панталони – от онези, дето правят скръц-скръц, когато ходиш. Вдигна ръка и потърка косата си, разделена на път по средата и пригладена с помада \"Уайлдрут Крийм\". Дланта му се намазни и той отново я избърса в седалката. Устните му се движеха, молеше се. Беше една от молитвите му като олтарник: Quia tu es Deus fortitudo mea; quare me repulisti, et quare tristis incedo, dum affligit me inimicus? Защото Ти си Бог на моята сила. Защо си ме отхвърлил? Защо ходя натъжен от обидите на врага? Опита да си спомни още молитви, но му дойде наум само още една във въпросителна форма: Quare tristis es anima mea, et quare conturbas me? Защо униваш, душо моя, и защо ме мъчиш? На Луис напоследък май му хрумваха все въпроси. Къде отивам? С кого ще се срещна? Ще ми хареса ли? Какво ще стане с мен? Луис Барнавелт беше на десет години. До неотдавна беше живял с родителите си в градче близо до Милуоки. Обаче баща му и майка му загинаха внезапно една нощ при автомобилна катастрофа и сега Луис беше на път към Ню Зебъди, център на окръг Кафарнъм в щата Мичиган. Щеше да живее с чичо Джонатан, когото изобщо не беше виждал. Разбира се, Луис беше чувал едно-друго за чичо Джонатан – например, че пуши, пие и играе покер. За католическо семейство не бяха бог знае какви простъпки, но Луис имаше две неомъжени лели баптистки, които го бяха предупредили да внимава с Джонатан. Надяваше се опасенията им да се окажат напразни. Докато автобусът завиваше, Луис се огледа в прозореца до седалката си. Видя лице, кръгло като луна и с лъскави бузи. Устните на лицето се движеха. Луис отново мълвеше молитвите си на олтарник, защото много му се искаше чичо Джонатан да го хареса. Judica me Deus Съди ме, Господи не, не ме съди, помогни ми да живея щастливо. В девет без пет автобусът спря пред дрогерия \"Химсот Рексъл\" в град Ню Зебъди. Луис слезе, изтри длани в панталона си и дръпна огромния мукавен куфар, щръкнал от ръба на металната поставка. Бащата на Луис беше донесъл куфара от Лондон в края на Втората световна война. Целият беше покрит с разчоплени и избелели лепенки на лайнерите \"Кюнард\". Луис дръпна силно и куфарът се наклони над главата му. Той залитна назад през пътеката под опасно надвисналия куфар, после рязко седна долу и куфарът тупна в скута му. – О, стига де! Не се пребивай, преди да имам шанс да те опозная! На пътеката стоеше мъж с чорлава рижа брада, прошарена с бели нишки. Сиво-кафявите му памучни панталони бяха издути отпред от шкебмето му, а над тях носеше синя работна риза и червена жилетка със златисти копчета. Луис забеляза, че жилетката има четири джоба: от горните два стърчаха четчици за почистване на лула, а между долните висеше верижка от кламери. Единият край на верижката беше закачен за копчето на златен часовник. Джонатан ван Олден Барнавелт извади пушещата лула от устата си и протегна ръка. – Здрасти, Луис. Аз съм чичо ти Джонатан. Познах те по снимката, която баща ти ми изпрати преди време. Добре дошъл в Ню Зебъди. Луис се ръкува с чичо си и забеляза, че от горната страна дланта на Джонатан е покрита с килимче от жилави рижи косъмчета. Космената покривка продължаваше нагоре и се губеше под ръкава му. Дали цялото му тяло беше покрито с рижи косми? Джонатан вдигна куфара и заслиза по стълбите на автобуса. – Мили боже, ама че тантурище! Трябва да има колелца отдолу. Уффф! Да не си носиш и тухли от къщата? Луис така се натъжи при споменаването на дома му, че Джонатан реши да промени темата. Прокашля се и продължи: – Добре де! Както казах, добре дошъл в окръг Кафарнъм и в красивия стар град Ню Зебъди. С население шест хиляди, ако не броим Камбанен звън започна да отмерва времето. Джонатан замълча. Закова се на място. Пусна куфара и ръцете му увиснаха отпуснати отстрани. Луис го погледна уплашено. Джонатан се беше изцъклил. Камбаната продължи да бие. Луис вдигна очи. Звънтенето идваше от висока тухлена камбанария от отсрещната страна на улицата. Арките ѝ образуваха раззината муцуна и две кухи очи, а под муцуната имаше голям светещ часовник с метални цифри. Дрън. Пореден удар. Камбаната имаше гърлен звук, от който Луис се почувства отчаян и безпомощен. Такива камбани все така въздействат. Обаче какво ставаше с лицето на чичо Джонатан? Камбанният звън престана. Джонатан излезе от транса си. Поклати глава отривисто и вдигна ръка към лицето си. Целият беше плувнал в пот. Изтри челото си и браздулиците по бузите си. – Хмм ха! Хмфф! Оох! Извинявай, Луис, аз току-що се сетих, че съм че съм оставил чайника да ври на печката. Винаги се отнасям така, като си спомня за нещо забравено, или пък обратното. Сигурно дъното вече е съсипано. Хайде, да тръгваме. Луис се взря изпитателно в чичо си, но не каза нищо. Двамата закрачиха. Напуснаха яркоосветената главна улица и скоро подтичваха бързичко по широката и дълга Маншън Стрийт с дървета от двете страни. Сключените отгоре клони превръщаха улицата в дълъг шумолящ тунел. Отраженията от уличните лампи се нижеха далеч напред. Докато вървяха, Джонатан попита Луис как върви училището и дали знае средния годишен резултат на Джордж Кели като батсман. Предупреди го, че сега, като живее в Мичиган, ще се наложи да стане привърженик на \"Тигрите\". Джонатан не се оплака повече от куфара, но спираше начесто, за да го пусне на земята и да раздвижи зачервената си ръка. На Луис му се стори, че Джонатан говори по-силно в тъмното между уличните лампи, макар да не проумяваше по каква причина. Възрастните не би трябвало да се страхуват от тъмното, пък и улицата не беше тъмна и безлюдна. В повечето къщи светеше и Луис чуваше как хора се смеят, разговарят и затръшват врати. Чичо му със сигурност беше чудак, но симпатичен чудак. На ъгъла на \"Маншън\" и Главната улица Джонатан спря. Остави куфара пред пощенска кутия с надпис \"Само за поща\". – Живея горе на склона – обясни той и посочи нагоре. Главната улица беше стръмна. Закатериха се, приведени напред, напредваха бавно. Луис няколко пъти помоли Джонатан да му даде да носи куфара, но той всеки път отказваше: не, благодаря, справял се. Луис започна да се разкайва, че е пъхнал вътре толкова много книги и оловни войничета. Когато се покатериха на върха на склона, Джон остави куфара. Извади червена носна кърпа на шарки и изтри лицето си с нея. – Е, пристигнахме, Луис. \"Барнавелтс Фоли\". Какво ще кажеш? Луис погледна. Видя триетажна каменна къща с висока кула отпред. Навсякъде в къщата светеше: долу, горе и най-горе. Дори овалното прозорче подобно на око сред летвите от облицовката на скосения връх на кулата. В предния двор растеше голям кестен. Листата му шумоляха на топлия летен ветрец. Джонатан стоеше спокойно с ръце на гърба и разкрачил широко крака. – Е, какво ще кажеш, Луис, а? – повтори той. – Много ми харесва, чичо Джонатан! Винаги съм искал да живея в голяма къща, а тази определено е голяма! – Луис се приближи до красивата ограда и докосна един от железните помпони в редичка най-горе. Загледа се към табелката с цифрата 100 от червено отразително стъкло. – Истинска ли е, чичо Джонатан? Къщата, имам предвид. Джонатан го изгледа озадачено. – Да да да, разбира се, че е. Истинска е. Хайде да влизаме. Джонатан повдигна клупчето на връзката за обувки, която придържаше портата. Тя проскърца, отвори се и Луис закрачи по алеята. Джонатан го следваше по петите, влачейки куфара. Качиха се по предните стълби. Вестибюлът беше тъмен, но в дъното светеше. Джонатан остави куфара и обгърна с ръка раменете на Луис. – Хайде, да влезем. Не се стеснявай. Това вече е твоята къща. Луис тръгна по дългия коридор. Все едно крачи цяла вечност. В другия му край се озова в стая, обляна от жълта светлина. По стените имаше картини с тежки златисти рамки, полица, накачулена с всякакви дрънкулки, голяма кръгла маса насред стаята, а в единия ъгъл седеше жена с прошарена коса и широка пурпурна рокля. Беше притиснала ухо към стената и слушаше. Луис спря и се вторачи в нея. Стана му неловко. Сякаш беше я спипал да прави нещо нередно. Мислеше, че с Джонатан са вдигнали доста шум на влизане, но явно жената, която и да беше тя, се учуди, когато го видя в стаята. Учуди се и се смути досущ като него. Тя се изправи, приглади роклята си и каза бодро: – Здравей. Аз съм госпожа Зимърман. Живея в съседната къща. Луис усети, че се е вторачил в едно от най-сбръчканите лица, които е виждал някога. Очите обаче бяха дружелюбни и бръчките до една бяха разтеглени в усмивка. Двамата се ръкуваха.", "date": "2018.11.09", "title": "Откъс от \"Мистерията на къщата с часовника\" на Джон Белеърс"}
{"url": "https://www.dnevnik.bg/sviat/2018/11/09/3342993_rusiia_pritiskala_klienti_da_plashtat_za_petrol_v_evro/", "text": "Руски енергийни гиганти притискат клиентите си в Западна Европа да прехвърлят плащанията за доставен петрол през 2019 г. от долари в евро или други валути. Освен това руснаците искали да се включат анекси с наказателни клаузи за случаи на неплащане на извършена доставка, а компромисът, предлаган от западните партньори, е да се признае пропуснатото плащане за замразено за целия период на действие на санкциите, \"както се постъпваше с Иран\". Това съобщи \"Ройтерс\", позовавайки се на 7 източника от петролния сектор, според които става дума за спорове с \"Газпром нефт\" и \"Сургутнефтегаз\" - третият и четвъртият по големина производители на петрол в Русия. Необичайно трудните срещи за предоговаряне на споразуменията за следващата година са се провели през последните няколко седмици. Подобен сблъсък има и с руският №1 - \"Роснефт\", който е поискал клиентите да му плащат глоба, ако евентуални американски санкции попречат на западни партньори да платят за доставки. Купувачите отвърнали, че не могат да поемат такъв риск, както и че изглежда абсурдно да очакват от тях да платят глоба, след като не са могли да преведат дори парите за доставката. Доларът е основното платежно средства в световната търговия с петрол и ако - подобно на влезлите в сила тази седмица санкции на САЩ срещу Иран - бъде забранено контролираната от американците система за доларови преводи да се използва за руски петрол, то или трябва да спре купуването му, или да се премине към по-рискованото и в крайна сметка по-скъпо превалутиране. Поредицата от санкции от САЩ и ЕС, започнала след анексирането на Крим и намесата в Източна Украйна, доведе до затруднения за руски петролни фирми при взимането на кредити в чужбина, набирането на нов капитал или разработката на нетрадиционни и арктически находища. Руският бизнес и държава се подготвят за още една вълна санкции в следващите седмици, които може да се окажат едни от най-тежките досега и да включват забрани и върху притежаването и търговията с руски държавни облигации. \"От \"Сургутнефтегаз\", общо взето, заявиха, че за тях санкциите нямат значение - купувачите им трябва да си намерят начин да плащат за петрола, да върнат вече доставеното или да платят глоби\", разказва източник на \"Ройтерс\" от голяма брокерска къща. Други три източника твърдят, че и от \"Газпром нефт\" са поискали да им се плаща в евро и купувачите да носят финансова отговорност при нарушаване на договорните ангажименти в случай на нови санкции. \"Ройтерс\" припомня, че Русия произвежда над 10% от световния петрол и всички големи петролни компании са зависими от доставките на руски петрол за рафинериите си, особено тези в Европа и Азия. Поради това петролно ембарго срещу Русия може да предизвика рязко поскъпване, но и купувачите не могат да си позволят просто да откажат да преговарят с руснаците само защото не са доволни от поставените им условия. Преговорите вървят бавно и мъчително и някои вече успяха да приключат с компромис, казват източниците на агенцията. Голям европейски купувач се е съгласил да премине на евро в замяна на отказ на \"Сургутнефтегаз\" от настояването клиентът да плаща глоби.", "date": "2018.11.09", "title": "Русия притискала клиенти да плащат за петрол в евро заради задаващи се санкции"}
{"url": "https://www.dnevnik.bg/photos/2018/11/09/3343021_snimka_na_denia_londonski_ofis_otdava_pochit_za_kraia/", "text": "Служители отдават почит в сградата на застрахователната компания \"Лойдс\" в Лондон, Великобритания. На 11 ноември се навършват 100 години от края на Първата световна война", "date": "2018.11.09", "title": "Снимка на деня: Лондонски офис отдава почит за края на Първата световна война"}
{"url": "https://www.dnevnik.bg/photos/2018/11/09/3342818_fotogaleriia_chervenoto_zlato_na_gurciia/", "text": "Шафранът, известен като червеното злато в последните години, е донесъл много работни места и пари в регион, по-популярен с въглищните си мини и безработицата. Преди година производителите започнали да изнасят за Съединените щати. Сега гледат и към Китай. Повечето хора в Крокос, Гърция, са млади и останали без работа по време на деветгодишния икономически спад на страната. Те се завръщат в провинцията, за да изкарват прехраната си от земята.", "date": "2018.11.09", "title": "Фотогалерия: ''Червеното злато'' на Гърция"}
{"url": "https://www.dnevnik.bg/video/2018/11/09/3343055_video_momentut_v_koito_se_chupi_kriloto_na/", "text": "Момент, в който се чупи крилото на най-новия руски изтребител Су-57, попадна в репортаж на телевизионния канал \"Звезда\", свързан с Министерството на отбраната на Русия. Видеото е предоставено от конструкторското бюро на \"Сухой\" и представлява запис от тест на специален стенд за натоварване на изтребителя от пето поколение. В  предаването , посветено на това дали компанията е готова да предаде на военновъздушните сили най-перспективната разработка от последните години, се разказва как при претоварване 104% над допустимата норма крилото се прекършва със силен пукот. Това не е изненада за инженерите и е в рамките на предвиденото в изпитанието. Резултатът е добър, защото ако крилото бе издържало над прага 99-104 процента от допустимото, значи \"конструкцията е твърде тежка\", казва Александър Шкода от конструкторското бюро. В разговора възниква въпроса защо тогава е било позволено на Су-57 да участва в парад над Червения площад. През февруари източник от министерството на отбраната каза за РБК, че такива машини са били и в Сирия. Отговорът е, че пилотите са били инструктирани да не претоварват конструкцията над 80% от допустимото. Многофункционалният изтребител трябва да смени в руската армия Су-27. Първият му полет бе преди близо 9 години - на 29 януари 2010 г., но все още не е предаден за въоръжение. Първият договор бе сключен през август, а доставките са планирани до 2020 г. В момента се правят наземни и полетни изпитания с 10 готови машини, а разработките ще продължат и след като първите самолети влязат на въоръжение.", "date": "2018.11.09", "title": "Видео: Моментът, в който се чупи крилото на най-модерния руски изтребител"}
{"url": "https://www.dnevnik.bg/sport/2018/11/09/3342962_bil_geits_obiavi_sutrudnichestvo_s_organizatorite_na/", "text": "Спортното министерство в Япония и организаторите на летните олимпийски игри през 2020 г. ще започнат сътрудничество с американският милиардер Бил Гейтс, съобщи \"Ройтерс\". Партньорството е част от глобалните цели за устойчиво развитие на ООН. Подробности около сътрудничеството не бяха обявени, като се очаква догодина да бъде стартирана съвместна програма с акцент върху здравеопазването. \"Спортната общност в Япония бързо се приближава до вълнуващ момент, в който погледите на света ще бъдат насочени върху Токио. Развълнуван съм, че използвате възможността да повишите осведомеността и да бъдете посланици за един по-добър свят\", каза Гейтс на посещението си в Токио. Чрез фондацията си съоснователят на \"Майкрософт\" често организира  благотворителни проекти и прояви . Сред целите на втория най-богат човек в света са да спре световния глад и да промени екстремните изменения в климата до 2030 г. \"Целият свят обича спорта и ние трябва да открием как да използваме тези невероятни постижения, за да напомним на хората, че някои са изправени пред големи предизвикателства\", каза още Гейтс.", "date": "2018.11.09", "title": "Бил Гейтс обяви сътрудничество с организаторите на олимпийските игри в Токио"}
{"url": "https://www.dnevnik.bg/sviat/2018/11/09/3343060_marin_lyo_pen_idva_v_sofiia_za_sreshta_s_evropeiski/", "text": "Лидерът на френската крайна десница Марин Льо Пен ще посети София на 16 ноември, за да се срещне с националистически и популистки съюзници от Източна Европа във връзка с предстоящите през май догодина избори за Европейски парламент, предаде агенция \"Франс прес\", цитирана от БТА.  В българската столица председателят на партията \"Национален сбор\" ще участва в конференция под надслов \"Европа на нациите и на свободата, нов модел за европейските граждани\". На форума на крайнодесни формации тя ще се срещне с председателя на българската партия \"Воля\"  Веселин Марешки , председателя на чешката партия \"Свобода и пряка демокрация\"  Тамио Окамура , с бившия лидер на белгийската фламандска партия \"Влаамс беланг\" и настоящ лидер на Движението за Европа на нациите и свободата (ДЕНС) Херолф Анеманс, както и с представител на Австрийската партия на свободата, съобщи ДЕНС вчера в \"Туитър\". В Европейския парламент то е представено от политическата група \"Европа на нациите и свободата\", част от която са \"Национален сбор\", италианската партия \"Лига\" и Австрийската партия на свободата. На  1 май във френският град Ница вече се състоя среща  на тези политици, организирана от Движението за Европа на нациите и свободата, където те защитиха \"идентичността\" на нациите и гръцко-християнския произход на европейската \"цивилизация\", припомня АФП. Това е второто посещение на Марин Льо Пен в чужбина във връзка с предстоящите европейски избори през май. На 8 октомври тя се срещна в Рим със своя италиански съюзник Матео Салвини, председател на партията \"Лига\". Двамата заедно отправиха нападки срещу \"бункера Брюксел\". Тези срещи се вписват в стратегията на \"Национален сбор\" за създаване на съюзи във Франция и Европа, отбелязва агенцията.", "date": "2018.11.09", "title": "Марин льо Пен идва в София за среща с европейски националисти, сред които Марешки"}
{"url": "https://www.dnevnik.bg/bulgaria/2018/11/09/3343078_v_nad_20_uchilishta_i_detski_gradi_v_sofiia_sa/", "text": "В над 20 столични училища и детски градини е имало болни от хепатит А в периода от 5 юли до 5 ноември, съобщиха от здравното министерство, цитирани от БТА. Епидемичен взрив е бил регистриран в кв. \"Факултета\", като са били заразени общо 153 души, от които 144 деца на възраст от 2 до 16 години. На 6 ноември в Столичната регионална здравна инспекция са получени 500 детски дози ваксина срещу вирусен хепатит А, която се предоставя на личните лекари за обхващане на контактните лица по местоживеене. Училищата, в които е имало регистрирани случаи на хепатит А в район \"Красна поляна\" са: 75 СУ, 28 СУ, 57 СУ, 123 СУ, 135 СУ, 92 СУ, Софийска гимназия по хлебни и сладкарски технологии, както и в 126 Детска градина - филиал \"Феникс\", Демо център \"Мир\" и центровете за настаняване от семеен тип за деца и младежи с увреждания \"Баба Тонка\" и \"Райна Княгиня\". В район \"Възраждане\" е имало болни в 67 СУ, 136 СУ и в Професионалната гимназия по текстил и кожни изделия. В район \"Овча купел\" болни от хепатит А е имало в 66 СУ и 149 СУ. В район \"Илинден\" заболяването е било открито в 113 СУ и в Детска градина номер 51. В район \"Подуяне\" болни от хепатит А е имало в 24 СУ и 94 ОУ. В район \"Слатина\" засегнати от болестта е имало в Детска градина номер 62. В район \"Люлин\" хепатит А е бил регистриран в 37 СУ, 103 ОУ, 96 СУ. В район \"Сердика\" заболели от хепатит А е имало в 48 ОУ, а в район \"Младост\" - в 81 ОУ. Хепатит А е имало и в училище \"Любен Каравелов\" в село Осиковица.", "date": "2018.11.09", "title": "В над 20 училища и детски градини в София са регистрирани болни от хепатит А"}
{"url": "https://www.dnevnik.bg/bulgaria/2018/11/09/3343085_rektorut_na_tehnicheskiia_universitet_vuv_varna_shte/", "text": "След като проверка установи, че   ректорът на Техническия университет във Варна проф. Росен Василев е плагиатствал  при изготвянето на докторската си дисертация и част от професорските си трудове, министърът на образованието и науката Красимир Вълчев обяви, че ще назначи служебен ректор следващата седмица. Служебният ректор ще трябва прекрати трудовите правоотношения на проф. Василев, с което той ще загуби професурата си. Със становището, че има установено плагиатство в дисертацията му за \"доктор на техническите науки\", се отнема титлата му. Законът обаче не пречи на Василев, който ще има доцентска степен, да преподава или да се кандидатира отново за ректор на университета. Това стана ясно от пресконференция на комисията по академична етика към министерството на образованието и науката днес, чийто председател е проф. Венцислав Динчев от Българската академия на науките, а юрист - проф. Дончо Хрусанов от Софийския университет \"Св. Климент Охдирски\". Един от членовете на комисията, проф. Николай Денков от Софийския университет \"Св. Климент Охдирски\", обяви, че един от примерите за плагиаство е преписване без позоваване на научни резултати от книга на Университета в Белфаст. Той цитира изследване, според което България е на първо място по плагиатство. Ректорът на Техническия университет във Варна твърди, че  обвиненията, отправени към него за плагиатство, ще се разрешат по съдебен ред.", "date": "2018.11.09", "title": "Ректорът на Техническия университет във Варна ще бъде сменен, но може пак да се кандидатира за поста"}
{"url": "https://www.dnevnik.bg/biznes/2018/11/09/3343086_durjavata_ne_spazva_sobstvenite_si_srokove_za_merkite/", "text": "Държавата не спазва сроковете, заложени в новия Закон за мерките срещу прането на пари, а така бизнесът не е в състояние да изпълни вменените му в закона задължения. За това предупреждава в декларация Асоциацията на организациите на българските работодатели, включваща четирите национално представителни бизнес съюза. В писмо до премиера Бойко Борисов, председателя на Народното събрание Цвета Караянчева, до правната комисия и до Агенцията по вписванията работодателските съюзи напомнят, че законът влезе в сила на 30 март, а в срок от 5 месеца, тоест до 31 август, Министерският съвет е трябвало да приеме правилник за прилагането му. Това обаче не е станало до днес, два и половина месеца по-късно като дори не е публикуван вариант за обществено обсъждане. Не е спазен и друг срок - до 1 октомври Агенцията по вписванията е трябвало да осигури възможност за юридическите лица да впишат данни за действителния си собственик по партидата си в Търговския регистър и регистъра на юридическите лица с нестопанска цел и в регистър БУЛСТАТ. Това също все още не е възможно. Агенцията по вписванията няма възможност да изпълни разпоредбата на закона докато правилникът за прилагането му не влезе в сила. Така сме в ситуация, която може да доведе до пореден нов огромен проблем във функционирането на Търговския регистър и регистъра на юридическите лица с нестопанска цел, предупреждават работодателите. Те настояват сроковете в закона да бъдат удължени. ", "date": "2018.11.09", "title": "Държавата не спазва собствените си срокове за мерките срещу прането на пари"}
{"url": "https://www.dnevnik.bg/evropa/2018/11/09/3343087_frenskoto_pravitelstvo_predupredi_za_goliam_rust_na/", "text": "Насилието срещу евреи и други актове на антисемитизъм са се увеличили във Франция през последните девет месеца, предупреди премиерът Едуар Филип, като обеща да засили мерките срещу извършителите. Цитирайки правителствени статистики, Филип отбеляза, че актовете на антисемитизъм са се увеличили с 69% в годината до септември в сравнение със същия период през 2017 г., което по думите му трябва да безпокои всички в страната. В предишните две години е имало намаление в това отношение. \"Да не оставаме безразлични означава да се грижим по-добре за жертвите, да признаем техните оплаквания и да наказваме по-ефективно извършителите на атаките\", написа Филип във \"Фейсбук\". Еврейските общности се оплакаха от особена враждебност в бедните френски предградия с голямо мюсюлманско население. Във Франция живее най-голямата в Европа еврейска общност (400 хил. души), а едновременно с това страната е дом на най-големия брой мюсюлмани в Европа (5.7 милиона). Филип обяви, че правителството ще назначи специални магистрати и прокурори, които да работят по проблема и ще започне осведомителна кампания в държавните училища. Правителството освен това ще вземе мерки за ограничаване на речта на омразата в социалните мрежи, каза вътрешният министър Кристоф Кастанер.", "date": "2018.11.09", "title": "Френското правителство предупреди за голям ръст на антисемитските актове"}
{"url": "https://www.dnevnik.bg/gradska_sreda/2018/11/09/3343089_i_regionalnoto_ministerstvo_proveriava_remonta_na_graf/", "text": "Министерството на регионалното развитие проверява ремонта на столичната улица \"Граф Игнатиев\" по с игнал на организацията \"Спаси София\" за проблеми в обществената поръчка и качеството на виброизолационната подложка на релсовия път, съобщават от министерството. Ремонтът струва 24 млн. лева, като парите са от оперативната програма \"Региони в растеж\". Изпълнител е фирмата\"Джи Пи груп\". Дейностите започнаха на 7 май и трябваше да приключат на 1 октомври, но сега вече няма ясен краен срок. Междувременно лошата организация и липсата на комуникация доведоха  до сериозни щети за бизнеса по улицата . Прокуратурата  също проверява  ремонта, също по сигнала на \"Спаси София\". В него от организацията казват, че  след като общината е подписала договора \"Джи Пи груп\", е променила проекта, като са избирани друг вид виброизолационни подложки. Заложените в  първоначалния проект са били условие в търга  и стават повод от него да бъде дисквалифицирана друга фирма, която участва. В момента експертите на министерството проверяват документите за ремонта, а след това ще направят проверка и на място, пишат още от МРРБ.", "date": "2018.11.09", "title": "И регионалното министерство проверява ремонта на \"Граф Игнатиев\""}
{"url": "https://www.dnevnik.bg/skorost/avtomobilna_industriia/2018/11/09/3343102_rols-rois_otkriva_purvi_oficialen_serviz_v_bulgariia/", "text": "Легендарната британска луксозна марка \"Ролс-Ройс\" открива първи официален сервиз в България, съобщиха от компанията. До сега най-близките места за обслужване на автомобилите от бранда се намираха в Истанбул и Мюнхен. Статут на сервизен център за \"Ролс-Ройс\" е получила базата на БМВ \"М кар\" в София, която се намира на бул. \"Черни връх\". От 2003 г. британската марка е част от портфолиото на БМВ. Като повод за оторизирането на центъра регионалният директор на \"Ролс-Ройс мотор карс\" Питър Шопман посочва нарасналия брой автомобили от марката в Югоизточна Европа. \"Клиентите от България, както и собствениците на автомобили, които посещават тази вълнуваща част от Европа, вече имат подходящ партньор, с който да се погрижат за сервизните нужди на автомобилите си. Нашата цел е да задоволим нуждите на най-претенциозните клиенти в автомобилния свят, където и да се намират\", пояснява той. Управителят на \"М кар София\" Иво Божинов коментира, че компанията е инвестирала в екип и съоръжения. \"Чувстваме се много горди, че преминахме през целия труден процес, доказвайки, че можем да отговорим на условията на може би най-добрите, и сега имаме възможност да представяме най-луксозната марка\", допълва той. Първият високопроходим \"Ролс-Ройс\" дебютира в София Официалното откриване на сервизния център на \"Ролс-Ройс\" ще е на 16 ноември, когато дебютът си в България ще направи и първият кросоувър на марката  \"Кулинан\" . Според официалната статистика на Пътна полиция към края на октомври в България са регистрирани 56 автомобила \"Ролс-Ройс\". Само за първите десет месеца на година в страната са внесени 11 коли от марката, сред които и една чисто нова.", "date": "2018.11.09", "title": "\"Ролс-Ройс\" открива първи официален сервиз в България"}
{"url": "https://www.dnevnik.bg/bulgaria/2018/11/09/3343103_prepodavateli_po_jurnalistika_ne_se_znae_koi_nosi/", "text": "Смущаващ е не само  клипът на Университетската телевизия \"Алма матер\" , но и липсата на прозрачност за това кой носи отговорност за него. Това се казва в позиция на преподавателите по журналистика от катедра \"Радио и телевизия\" на Факултета по журналистика и масова комуникация на Софийския университет \"Св. Климент Охридски\". \"Ние продължаваме да не знаем кои са членовете на управителния и програмния съвет на телевизията. Не знаем кой и какъв е външният продуцент, който ще се разпорежда с публичната собственост на университета (материална и символна), но знаем какъв ще е крайният резултат от това. И той не е в полза на обществото. Нека запазим университета като място на свободния дух и да не го превръщаме в търговска площ на подменени академични ценности\", се казва в позицията. Рекламният клип, в който шефът на телевизия \"Алма матер\" призовава младежите да кандидатстват за работа, за да станат известни, събра хиляди гледания във \"Фейсбук\" и множество критични коментари заради стила и посланието си. По-рано днес той беше  осъден от Асоциацията на европейските журналисти – България . \"Журналистиката не е шоупрограма, а публична гражданска професия, която има сериозен ангажимент към обществото. Именно университетът е мястото, в което студенти и преподаватели, заедно, утвърждаваме професионалните стандарти. Убедени сме, че лошият вкус е лоша реклама. Академичната общност не е стока, която се продава и купува. В този смисъл \"шеговитият\" клип не бива да бъде подминаван като младежка провокация\", пише в отвореното писмо, подписано от доц. д-р Вяра Ангелова, ръководител на катедра \"Радио и телевизия\", ФЖМК-СУ; проф. дсн Снежана Попова; доц. д.н Венцислав Димов; доц. д-р Орлин Спасов; доц. д-р Жана Попова; доц. д-р Светлана Божилова; гл. ас. д-р Лъчезар Точев; ас. д-р Петър Айолов; гл. ас. д-р Ралица Ковачева, катедра \"История и теория на жуналистиката\", ФЖМК; доц. д-р Поля Иванова, катедра \"Комуникация и аудиовизуална продукция\", ФЖМК.", "date": "2018.11.09", "title": "Преподаватели по журналистика: Не се знае кой носи отговорност за клипа на \"Алма матер\""}
{"url": "https://www.dnevnik.bg/biznes/2018/11/09/3343094_biznesut_e_suglasen_da_vdigne_zaplashtaneto_na/", "text": "Работодателските организации са съгласни със синдикатите, че нормативната уредба, определяща надбавките за нощен труд е остаряла и размерът им трябва да се осъвремени. Едновременно с това бизнес съюзите настояват евентуална промяна да се обсъжда в пакет с други теми - плащанията за болничните, за класове прослужено време и размера на минималната заплата. На 22 октомври Комисията по доходи и жизнено равнище към Националния съвет за тристранно сътрудничество е обсъдил предложението на синдиката \"Подкрепа\" добавката за един час работа през нощта да се увеличи от 0.25 лв. на 0.5% от минималната работна заплата, което значи 2.8 лв. от началото на следващата година (В проектобюджета е предвидено минималната заплата догодина да е 560 лв. - бел. ред.) Сегашният размер на доплащането е определен през 2007 г.", "date": "2018.11.09", "title": "Бизнесът е съгласен да вдигне заплащането на нощния труд, но под условие"}
{"url": "https://www.dnevnik.bg/sport/2018/11/09/3343104_shahmatnata_federaciia_na_silvio_danailov_specheli/", "text": "Сдружението \"Българска федерация шахмат\", ръководено от Силвио Данаилов, окончателно спечели делото срещу Министерството на младежта и спорта (ММС). То беше заведено с претенции заради заповедта, с която министър Красен Кралев отказа да поднови лиценза на федерацията. Преди четири месеца  Върховният административен съд (ВАС) отмени заповедта , с която Кралев отказва да поднови лиценза на сдружението \"Българска федерация шахмат\". Последва обжалване от ММС, но сега петчленният състав на ВАС я отхвърли и остави в сила решението. \"Дневник\" изпрати въпроси по темата до министерството на спорта. Силвио Данаилов не отговори на обажданията, а представителят на БФШ Николай Велчев заяви, че вече е пенсионер, и препрати към Данаилов. Миналия август министърът отказа да поднови лиценза на ръководената от Данаилов Българска федерация по шахмат. През март 2016 г. Кралев спря финансирането на федерацията заради незаконосъобразно и нецелесъобразно разходване на средства в големи размери. След това федерацията не изпълни споразумението за разсрочено плащане на сумите към министерството. ММС използва това, за да не поднови лиценза ѝ. Впоследствие обаче  съдът реши, че действията на министерството са неправомерни , тъй като според закона не се спира цялото финансиране, а само това по отделни програми. \"Отказът е постановен при неизяснена фактическа обстановка и липса на мотиви\", пише в съдебното решение на ВАС от 9 юли. \"В конкретния случай органът е следвало да извърши преценка дали са изчерпани възможностите за изпълнение на задълженията и в действителност на какви причини се дължи неизпълнението, включително дали причина за това е спряното финансово подпомагане на федерацията, за което впоследствие е установено, че е разпоредено с незаконосъобразен административен акт\", се посочва в аргументацията на съда. Така, от една страна, се посочва за неправомерен отказът на лиценз на предишната федерация, управлявала българския шах до миналото лято. Успоредно с това обаче преди време  министерството загуби и делo, в което са въвлечени други две сдружения, искащи да ръководят българския шах.  Съдът постанови, че ММС неправомерно е дало лиценз на  \"Българска федерация по шахмат - 1928\" , а жалбата дойде от \"Шахматна федерация България\". Наскоро  Кралев заяви, че проблемът с българския шах е в миналото . Самият  Данаилов от своя страна се оказа в центъра на голям международен скандал  заради подозрения, че е злоупотребявал със средства, докато беше начело на българския и европейския шах. Това доведе и до изключването на България от европейския шах и от ФИДЕ.", "date": "2018.11.09", "title": "Шахматната федерация на Силвио Данаилов спечели дело срещу министерството на спорта"}
{"url": "https://www.dnevnik.bg/sport/2018/11/09/3343059_neimar_imal_predviden_bonus_ot_375_hil_evro_za/", "text": "Близо 400 хил. евро бонус има предвиден в договора на Неймар при спазване на етичния кодекс на ПСЖ, съобщи RMC, като се позова на  изтеклата информация от Football Leaks . Първоначално медии във Франция твърдяха, че премията е предвидена, ако бразилецът изпълнява стриктно ангажимента да поздравява публиката на отбора си преди и след мач. От клуба отговориха чрез \"Паризиен\", че бонусът от 375 хил. евро е за стриктно следване на всички точки от вътрешния етичен кодекс. В него е записано, че футболистите трябва да спазват ангажиментите си към медиите и партньорите на клуба, да действат уважително към съдии и съперници и да са точни за тренировките. Преди време се появи информация, че бонусът на Тиаго Силва в тази графа е 33 хил. евро. Уточнява се, че при провинения по някоя от точките вместо към играча парите се насочват към фондацията на ПСЖ. Такъв е случаят с Марко Верати, който беше хванат да управлява автомобила си в нетрезво състояние.", "date": "2018.11.09", "title": "Неймар имал предвиден бонус от 375 хил. евро за спазване на етичните правила в ПСЖ"}
{"url": "https://www.dnevnik.bg/evropa/2018/11/09/3342977_manfred_veber_-_diskretniiat_bavarec_koito_iska_da/", "text": "Дискретният баварец Манфред Вебер,  избран в четвъртък  за водещ кандидат на десницата за европейските избори през май догодина, е голям познавач на институциите на ЕС, но няма никакъв управленски опит в Германия. Вече 16 години 46-годишният Манфред Вебер, член на Християнсоциалния съюз от 16-годишен, е депутат в Европейския парламент от Европейската народна партия (ЕНП). Той се изкачи в йерархията и през 2014 г. стана ръководител на първата политическа група в парламента, където е един от най-влиятелните представители. На този пост той успя да си създаде връзки с голяма част от европейските държавни и правителствени ръководители, членове на тази формация, като германския канцлер Ангела Меркел. Липса на харизма Някои обаче критикуват  липсата на харизма и красноречие  у човека с деликатна външност, скромен ръст и леко олисяла глава. Противниците му го упрекват също, че никога не е бил на висока длъжност в страната си, докато всички досегашни председатели на Европейската комисия са били министър-председатели или министри. Убеден европеец, Вебер, който е по-скоро усмихнат по природа и изслушва събеседниците си, все пак вярва в шансовете си и иска да се бори за ЕС, който да не е само проект на елитите и бюрократите. Той знае, че ще му е трудно с популистите, които започнаха да заплашват единството на ЕС, както го показа случаят с унгарския министър-председател Виктор Орбан,  обвинен в погазване  на ценностите на ЕС, по-специално независимостта на съдебната власт, свободата на изразяване и правата на мигрантите. През септември Вебер гласува в подкрепа на  извънредна процедура , започната от евродепутатите за осъждане на \"системната\" заплаха, надвиснала над ценностите на ЕС в Унгария. Той обаче не даде никакви указания как да гласуват на евродепутатите от ЕНП, разделени по отношение на приемането на тази процедура, заради вътрешното напрежение, предизвикано от политиката на Виктор Орбан. Преди всичко той не иска засега да изключва от ЕНП партията на Орбан \"Фидес\". Привързан към Бавария Макар да е работил 16 години в Европейския парламент в Брюксел и Страсбург, той показва силната си привързаност към родната му Бавария, много богат регион, където има както селско стопанство, така и промишленост и чийто жителите са известни в Германия като най-големи традиционалисти и консерватори. На 16-годишна възраст Вебер се присъединява към ХСС, баварската сестринска партия на ХДС на Меркел, но се смята за умерен в тази формация, която е за по-твърда линия към имиграцията в сравнение с германския лидер. Подобно на мнозина жители на Бавария, откъдето е и предишният папа Бенедикт XVI, Манфред Вебер показва вярата си на практикуващ католик. Църковен хорист като дете, той ходи на литургия всяка неделя и остава много ангажиран с църквата. Макар да работи в Брюксел, основното му жилище остава във Вилденберг, село с 1300 жители между Мюнхен и Регенсбург, където е израснал. Женен е, но няма деца. Преди да се посвети изцяло на политиката, в самото начало на професионалния си живот, инженерът по образование е бил съосновател заедно със свои съдружници, на две малки фирми - едната специализирана в техника за опазване на околната среда, а другата - в доболничната помощ. През свободното си време той практикува джогинг и продължава да свири на китара, след като 20 години е бил активен в рок група \"Пийнътс\", която свирела най-вече на сватби и панаири в Бавария. Човекът, който  има амбицията да наследи Жан-Клод Юнкер  начело на Европейската комисия, слабо владее чужди езици. За разлика от Юнкер, който лекота преминава от френски на немски, после на английски - без да забравя родния си люксембургски, Манфред Вебер говори само на немски и английски. Това може да се окаже недостатък, макар той да изтъква, че говори също... баварски. /БТА", "date": "2018.11.09", "title": "Манфред Вебер - дискретният баварец, който иска да оглави Еврокомисията"}
{"url": "https://www.dnevnik.bg/sport/2018/11/09/3343046_klop_livurpul_strada_ot_sravneniiata_s_minaliia_sezon/", "text": "Мениджърът на \"Ливърпул\" Юрген Клоп смята, че сравненията, които се правят с представянето от миналия сезон, са в тежест на отбора. Според германския специалист очакванията към тима са се повишили. \"Изглежда хората ще приемат за успех единствено ако станем шампиони. Стремим се към всички трофеи, но трябва да наградим върху представянето, да станем по-добри и по-уверени\", каза Клоп преди домакинството на \"Фулъм\" в неделя. Германецът допълни, че очаква отборът му да покаже друго лице след  изненадващата загуба от \"Цървена звезда\"  в Шампионската лига. Поражението беше второ за \"Ливърпул\" в турнира, като във Висшата лига червените са непобедени след 11 мача. \"Загубата във вторник беше огромен удар, който не беше очакван. Трябва да реагираме по правилния начин. Само в два мача бяхме затруднени - срещу \"Цървена звезда\" и Наполи\", но до момента показваме доста добра игра\", каза Клоп. С шеговит тон мениджърът на мърсисайдци призова феновете да подкрепят отбора срещу \"Фулъм\". \"В 12 ч. (английско време) ни очаква друго предизвикателство. Моля ви, легнете си по-рано в събота вечер и елате на \"Анфийлд\" в най-добра форма\".", "date": "2018.11.09", "title": "Клоп: \"Ливърпул\" страда от сравненията с миналия сезон"}
{"url": "https://www.dnevnik.bg/biznes/2018/11/09/3343327_turgovci_shte_zavedat_isk_sreshtu_stolichna_obshtina/", "text": "Собственици на търговски обекти и бизнеси разположени по улца \"Граф Игнатиев\" ще заведат общ съдебен иск срещу Столична община за пропуснати ползи, заради продължаващият вече 7 месеца ремонт на улицата. Това обяви Диана Дамянова - собственик на заведението \"Мекици и кафе\" на днешната среща между представители на общината и бизнеса. Ремонтът започна на 7 май и оттогава цялата улица е блокирана, като  движението на пешеходци е силно затруднено , а голяма част от търговските обекти са затворили, а  други работят с големи финансови загуби . Това, заедно със закъснението на ремонта, който трябваше да приключи в началото на октомври, събуди недоволството на търговците. Така след серия от изяви в медиите на собственика на ресторант \"Мамма миа\" Николай Йорданов от общината решиха да организират днешното събитие. Основните искания на присъстващите граждани, които бяха изпълнили американския център в Столичната библиотека, бяха общината да ги обезщети и да даде точен срок кога ще приключи ремонта. Те обаче не получиха ясен отговор на нито един от двата въпроса. На срещата се разбра, че няма яснота кога ще приключи ремонтът, много пешеходци са получили трамви, преминавайки по улицата, а част от канализационните тръби не са подменяни, макар именно тези дейности да се споменяват от кмета Йорданка Фандъкова като причина за забавянето проекта. През \"Дневник\" Диана  Дамянова, която е бивш медиен съветник  на генералния изпълнителен директор на \"Лукойл България\" Валентин Златев, заяви, че е събрала 20 търговци с бизнес по \"Граф Игнатиев\", с които се готвят да заведат колективен иск за пропуснати ползи срещу общината. По думите й всеки ще има финансови претенции за поне 20 хил. лева и е абсолютно сигурна, че ще спечели делото. Николай Йорданов предложи няколко варианта общината да обезщети търговците. Сред тях бяха общината да плати наемите на обектите по улицата, да им предостави безплатно паркоместа, тротоарно право или място за реклама. Започваме с извиненията Първо искам да поднеса своите извинения към вас, има доста неясноти за ремонта, очевидно има проблем с комуникацията\", започна общинският съветник и председател на комисията по икономика Николай Стойнев.Той обеща, че общината ще намери начин всички собственици да получат достъп до графика на ремонта, както и \"ясни отговори\" на въпросите, които те задаваха днес, но в срок до 10 дни. Заедно със Стойнев на събитието присъстваха колеги му в общинския съвет Силвия Христова, Ботьо Ботев, Зафир Зарков, Стефан Марков, зам.-кметът по транспорт Евгени Крусев, представители на различни дирекции в общината и Петър Велев - ръководител на отдел \"Инженерни и строителни дейности\" в \"Софийка вода\". Фирмата изпълнител на ремонта - \"Джи пи груп\", беше изпратила Георги Гигов, който ръководи проекта за ремонт на улицата. Модератор на срещата беше Павел Вълчев от социологическата агенция \"Алфа рисърч\". Изказване на Гигов, че на работниците на фирмата е напълно забранено да пият алкохол по време на работа, предизвика смях в цялата зала. \"Целта ни е до края на месец ноември да пуснем трамвайното движение по улицата\", каза Крусев, който преди 3 седмици каза, че трамваят ще бъде пуснат в началото на този месец. Зам.-кметът обяви, че до идването на коледните празници по обекта ще се работи усилено, а ако завили дъжд или сняг работниците ще опъват шатри. \"Работи се така, че в следващите 20 години тази улица да не се пипа за нищо да света\", каза Крусев, като имаше предвид, че на \"Граф Игнатиев\" няма да се стигне до случващият се често в София \"ремонт на ремонта\". \"Всеки ден има проверки от комисия, всеки ден преправяме нещо\", каза Георги Гигов от \"Джи пи груп\". \"Не мога да коментирам точни срокове\", каза още той, но отбеляза, че досега ремонтът трае 123 дни от предвидените 300. По първоначален график целият проект за ремонти - на ул. \"Граф Игнатиев\",градината около \"Св. Седмочисленици\" и улиците \"Солунска\", \"6-ти септември\" и \"Цар Иван Шишман\" трябваше да са завършили през март догодина. Последни три обаче все още не са започнали.", "date": "2018.11.09", "title": "Търговци ще заведат иск срещу Столична общината за ремонта на \"Граф Игнатиев\""}
{"url": "https://www.dnevnik.bg/bulgaria/2018/11/09/3343338_vuzrodiha_se_mehanizmi_na_partiiata-durjava_a/", "text": "                        29 години след 10-ти ноември основите на българската демокрация са критично застрашени, каза в обръщение по БНТ президентът Румен Радев. Според него свободата на словото е спомен от миналото, а медиите са абдикирали от ролята си на коректив. \"Пропагандата задушава плурализма, свободомислието се наказва. Възродиха се познатите механизми на партията-държава. Демократичните институции атрофират. Решенията се вземат на тъмно, често еднолично\", каза още Румен Радев. Законите се пишели в интерес на лобита Той подчерта, че лобизмът и корупцията пронизват цялата система на държавно управление и я правят арогантна, без страх от санкция. \"Законите се пишат все по-често в интерес на бизнес кръгове и лобита, а не на граждани\", каза президентът, като даде за пример гласувания нов данък върху старите автомобили. \"Бедността на българите не е грях, за да я облагате с данък\", каза още държавният глава. Според Радев е нужно връщане към принципите на закона и политика, ориентирана към човека. \"Промените започнаха със смяна на върха, днес демократичните свободи се нуждаят от широка – гражданска подкрепа. Това изисква характер и усилия, всеки ден от всеки човек\", допълни той. Словото на президента завърши с увереността, че обществото няма да допусне връщане на историческия часовник назад и ще изведе България на пътя на благоденствието.", "date": "2018.11.09", "title": "Възродиха се механизми на партията-държава, а свободомислието се наказва, обяви президентът"}
{"url": "https://www.dnevnik.bg/biznes/2018/11/09/3343340_tailandski_biznesmen_kupi_amerikanskoto_spisanie/", "text": "Американската компания \"Мередит\" (Meredith) съобщи днес, че ще продаде списание \"Форчън\" за 150 милиона долара в брой на тайландския бизнесмен Чатчавал Джараванон, предаде \"Ройтерс\", цитирана от БТА. Изданието сменя собственика си за втори път тази година. Списанието, което е най-известно с класацията си \"Форчън 500\" бе придобито от \"Мередит\" като част от купуването на \"Тайм инс\" (Time Inc) през януари за 1.84 милиарда долара. Американската компанията се опитва да се освободи от някои от печатните си активи, тъй като се стреми да ограничи разходите и да плати натрупаните дългове. През септември \"Мередит\" обяви, че продава списание \"Тайм\" на основателя на Сейлсфорс.ком (Salesforce.com) Марк Бениоф и съпругата му за 190 милиона долара в брой. Сега компанията уточни, че ще използва парите от продажбата на \"Форчън\" за изплащане на дългове, които очаква да бъдат намалени с 1 милиард долара през финансовата 2019 година. По-рано тази година \"Мередит\" обяви, че съкращава около 200 души като планира закриване на още 1000 работни места. Купувачът на \"Форчън\" е свързван най-вече с компанията \"Чароен Покпханд груп\" (Charoen Pokphand Group) - бизнес конгломерат с дялове в тайландските телекомуникации, хранителния сектор, търговията и автомобилния сектор. Очаква се сделката да бъде приключена тази година.", "date": "2018.11.09", "title": "Тайландски бизнесмен купи американското списание \"Форчън\""}
{"url": "https://www.dnevnik.bg/sviat/2018/11/09/3343342_britanskiiat_ministur_na_transporta_podade_ostavka_i/", "text": "Британският държавен министър на транспорта Джо Джонсън - по-малък брат на бившия външен министър и виден застъпник за Брекзит Борис Джонсън, подаде оставка и призова за нов референдум, за да не изпадне Великобритания във васална зависимост или хаос, накъдето според него я водят плановете на премиера Тереза Мей, предаде БТА. Джо Джонсън отправи ожесточени критики срещу начина, по който Мей води преговорите за Брекзит, и заяви, че Великобритания е на ръба на най-голямата криза след Втората световна война. \"За мен става все по-ясно, че проектът за споразумение за изтегляне е ужасяваща грешка\", заявява той в изявление, цитирано от \"Ройтерс\". Джо Джонсън е бивш журналист от \"Файненшъл таймс\" и на референдума през 2016 г. е гласувал Великобритания да остане в съюза. В изявлението си той посочва, че плановете на Мей за Брекзит са избор между васално положение и хаос и според него, за да се избегне тази ситуация, която определя като най-тежкия провал на британското държавно управление от Суецката криза през 1956 г., трябва да бъде организиран нов референдум. \"Да поставиш страната пред избор между две силно непривлекателни възможности, васално положение или хаос, е провал на британското държавно управление в невиждани от Суецката криза размери\", заяви той. Според Джонсън реално Брекзит се е оказал далеч от онова, което е било обещано преди време и демокрацията изисква обществото да се произнесе окончателно. Той е 14-ият министър, подал оставка, откакто през юни миналата година Мей свика предсрочни избори, отбелязва \"Ройтерс\".", "date": "2018.11.09", "title": "Британският министър на транспорта подаде оставка и поиска нов референдум за Брекзит"}
{"url": "https://www.dnevnik.bg/sviat/2018/11/09/3343344_trump_zabrani_davaneto_na_ubejishte_na_nelegalni/", "text": "Американският президент Доналд Тръмп подписа днес документ, нареждащ да не се дава убежище на мигранти, които влизат в САЩ нелегално през американско-мексиканската граница, предаде \"Асошиейтед прес\", цитирана от БТА. Той се позова на правомощията си в областта на националната сигурност, за да забрани влизането в САЩ на граждани на няколко страни, в които живеят предимно мюсюлмани, и каза, че иска хората да идват в САЩ по законен път. Президентът взе това решение отчасти заради колоните централноамерикански мигранти, които бавно се придвижват към САЩ, но длъжностни лица казват, че мярката ще важи за всеки, заловен да прекосява границата незаконно. Тя ще бъде в сила 90 дни, отбеляза ДПА. Тръмп заяви пред журналисти в Белия дом, че не е обсъждал разследването за руска намеса в американските президентски избори през 2016 г. с Матю Уитакър, преди да го назначи за и.д. главен прокурор, предаде \"Ройтерс\". Президентът защити решението си да избере Уитакър, който бе критикуван заради коментарите му за разследването. Тръмп каза, че Уитакър има отлична репутация и е бил препоръчан от бившия губернатор на Айова Тери Бранстад, който сега е посланик в Китай. Уитакър публично разкритикува разследването на специалния прокурор Робърт Мълър, а демократите го призоваха да не приема назначението, защото смятат, че то е с цел да се попречи на разследването. Тръмп каза още, че до края на годината ще вземе решение кого да номинира за постоянен представител на САЩ в ООН. Той заяви, че обмисля няколко варианта, включително говорителката на държавния департамент Хедър Науърт. Сегашният посланик в световната организация Ники Хейли каза миналия месец, че ще се оттегли от поста до края на годината.", "date": "2018.11.09", "title": "Тръмп забрани даването на убежище на нелегални мигранти"}
{"url": "https://www.dnevnik.bg/photos/2018/11/09/3342768_fotogaleriia_svetovnite_snimki_na_denia_-_9_noemvri/", "text": "Тази година Victoria's Secret се завръщат към корените и ще представят тенденциите в бельото в Ню Йорк, където се е провело първото ревю на марката.", "date": "2018.11.09", "title": "Фотогалерия: Световните снимки на деня - 9 ноември 2018г."}
{"url": "https://www.dnevnik.bg/bulgaria/2018/11/09/3343346_prokuraturata_udari_elena_ioncheva_predi_porednoto_i/", "text": "Прокуратурата е нанесла политически удар срещу разследващия журналист Елена Йончева, малко преди тя да оповести поредните данни за корупция, свързана със строителството, каза днес по БНТ лидерът на БСП Корнелия Нинова. Тя поясни, че новото разследване на Йончева е истинска бомба, като са получени данни от европейската служба за борба с измамите (ОЛАФ). Коментарът на Корнелия Нинова беше по повод  поисканите от прокуратурата шест депутатски имунитета , като два от тях са за народни представители от БСП. Лидерът на БСП подчерта, че никой в БСП не е притеснен от поискания имунитет на двама техни депутати, но искат отговор на въпроса \"Защо сега?\" За Нинова отговорът е ясен – Елена Йончева е разкрила кум гейт в Хасково, направила е филм за оградата по границата с Турция и е поискала инспекция на пътищата. Георги Михайлов пък бил атакуван, след като е станал острието на БСП срещу здравната реформа. Попитана, дали се чувства стабилна на поста си, след споровете около вестник \"Дума\", Нинова каза, че това е само повод да бъде атакувана от хора в партията, които искат връщане на стария устав. \"Сега всеки член гласува за лидер, има ограничение на три мандата за депутат, два мандата за председател, това е тежка реформа, но положителна, а колеги се почувстваха засегнати\", подчерта лидерът на левицата. На въпрос какъв е ефектът от нейния стил на ръководене на партията, Корнелия Нинова обяви, че в личен план и носи проблеми, но за БСП е полезен.", "date": "2018.11.09", "title": "Прокуратурата удари Елена Йончева преди поредното разследване-бомба, обяви Нинова"}
{"url": "https://www.dnevnik.bg/bulgaria/2018/11/09/3343351_vajno_e_ne_kakvo_kazvat_amerikancite_a_kakvo_praviat/", "text": "Важно е не какво казват американците, а какво правят. Това важи и за НАТО и по отношение на нашия регион, каза днес по БНТ министърът на външните работи и вицепремиер Екатeрина Захариева. В отговор на въпрос, тя обяви, че по време на разговорите и в САЩ през тази седмица, не е имало натиск да се купят американски изтребители. Вицепремиерът уточни, че избраните самолети, трябва да са съвместими с тези на НАТО. \"Не усетих натиск, или условия по този въпрос\", подчерта тя. Екатерина Захариева посочи, че не е имало поставени условия от САЩ и по отношение на българските решение в областта на енергетиката. Попитана, на коя страна ще застане България, при спор между САЩ-ЕС, тя посочи, че страната ще застане там, където са нейните интереси. \"България вече е направила своя избор, като е станала част от европейския съюз\", посочи вицепремиерът. Според Екатерина Захариева  скандалът с купените удостоверения за българско гражданство , показва, че институциите работят, когато открият проблем. Като механизъм за противодействие Захариева посочи прозрачността. Тя уточни, че България има интерес да дава максимално бързо гражданство на хора, които имат български произход. Няма решение на България по отношение на пакта на ООН за бежанците, който така или иначе не е приет, каза Екатерина Захариева,  по повод твърдения на БСП . Тя допълни, че експерти от три министерства работят в България и преглеждат документа, за да видят дали в него има нещо, което не съвпада с българската позиция. Екатерина Захариева определи поредният скандал, като фалшива новина, изработена в стила на учителите на БСП.", "date": "2018.11.09", "title": "Важно е не какво казват американците, а какво правят, смята Екатерина Захариева"}
{"url": "https://www.dnevnik.bg/sport/2018/11/09/3343275_sofiia_ima_jelanie_da_vzeme_domakinstvo_na_svetovnoto/", "text": "София има желание и готовност да бъде домакин на световното първенство по футбол за бездомни през 2020 г. Това заяви кметът Йорданка Фандъкова, която се срещна с българския отбор, готвещ се за мондиала в Мексико. \"Зад вас сме. Дай боже, това да се случи. Много бихме искали да приемем един такъв форум в София\", каза Фандъкова. По думите ѝ световното за бездомни може да се играе в пространството до Националния дворец на културата. Кметът разговаря около половин час с играчите от \"Отбора на надеждата\". Тя се поинтересувала от това къде учат момчетата и какво ги вълнува. Футболистите от българския отбор получиха книги от историческата поредица \"Дълг и чест\": \"Цар Иван Шишман - защитникът на Отечеството\" от Николай Овчаров и \"Цар Самуил\" от Георги Николов. Съставът се подготвяше за предстоящия турнир на националната база \"Бояна\" на Българския футболен съюз. Кандидатурата на София ще бъде издигната по време на световното в Мексико, обявиха от \"Спортс мениджмънт България\", развиваща социалния проект.", "date": "2018.11.09", "title": "София има желание да вземе домакинство на световното по футбол за бездомни през 2020 г."}
{"url": "https://www.dnevnik.bg/sport/2018/11/09/3343356_snimka_na_denia_onzi_moment_v_koito_holivud_se_namesi/", "text": "Дългоочакваният   между Фабиано Каруана и Магнус Карлсен започна с интересен ход. Американският актьор Уди Харелсън постави началото, но допусна грешка, като първо събори царя на Каруана, а след това премести грешна пешка.", "date": "2018.11.09", "title": "Снимка на деня: Онзи момент, в който Холивуд се намеси в шаха"}
{"url": "https://www.dnevnik.bg/sviat/2018/11/09/3343370_eksploziia_na_snariad_v_turska_voenna_baza_rani/", "text": "Най-малко 25 турски войници бяха ранени днес, а седем са в неизвестност след експлозия на артилерийски снаряд във военна база в югоизточната част на Турция, съобщиха властите, предаде \"Франс прес\". Турското министерство на отбраната съобщи, че става дума за \"инцидент\" във военна база в турския окръг Хаккяри, близо до границите с Ирак и Иран. Пострадалите са приети в болница. В изявление на валийството на Хаккяри се уточнява, че \"дефектният\" боеприпас се е взривил при \"артилерийски изстрел\". Не става ясно дали експлозията е станала при бойна мисия, или при учение. От години в югоизточната част на Турция, населена предимно с кюрди, избухват ожесточени сблъсъци между турската армия и бойци на Кюрдската работническа партия, смятана от Анкара и от западните й съюзници за \"терористична\" организация.", "date": "2018.11.09", "title": "Експлозия на снаряд в турска военна база рани минимум 25 войници, а седем са в неизвестност"}
