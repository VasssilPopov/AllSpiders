{"url": "https://www.dnevnik.bg/sport/2018/12/15/3362802_juventus_premina_pobedonosno_i_prez_derbito_na_torino/", "text": "Ювентус\" продължи безапелционния си поход към осма поредна титла на Италия след трудна победа с 1:0 срещу градския съперник \"Торино\". Гол от дузпа на Кристиано Роналдо донесе успеха на шампионите, които поведоха с 11 точки на върха в Серия А. \"Ювентус\" записа седма поредна победа в първенството и общо 15-а от 16 мача. Тимът на Масимилиано Алегри събра 46 точки и остава единственият без загуба в Италия. \"Наполи\" е втори с 35 точки преди гостуването си на \"Каляри\" в неделя, а \"Интер\" е трети с 32 след днешния си успех срещу \"Удинезе\" (1:0). Роналдо отбеляза гол №500 за \"Ювентус\"\" в Серия А. Петкратният носител на \"Златната топка\" е първият играч на тима през 21 век, разписал се в шест поредни гостувания в първенството. Португалецът има 11 гола и пет асистенции в 16-те си шампионатни мача за \"старата госпожа\". 33-годишният нападател има участие в половината от головете на своя отбор (33) в Серия А. \"Ювентус\" и \"Торино\" изиграха много оспорван мач, който можеше да отиде във всяка от двете посоки. \"Биковете\" затвърди добрите впечатления с изявите си през този сезон и създаде доста проблеми на градския съперник. След предпазливо начало в 15-ата минута Салваторе Сиригу спаси силен шут на Роналдо. В ситуацията вратарят на домакините се контузи и беше заменен от Салвадор Икасо. \"Торино\" отговори с опасен удар с глава на Андреа Белоти, при който и Матиа Перин трябваше да се намесва. В края на полувремето Симоне Дзадза имаше добър шанс за гол, но не успя да се разпише във вратата на бившия си отбор. В 51-ата минута се стигна до спорна ситуация, при която Дзадза беше задържан в наказателното поле. Реферът обаче прецени, че няма основание да отсъди дузпа или да прегледа ситуацията на видеоповторение. В 69-ата минута груба грешка на Дзадза доведе до наказателен удар пред отсрещната врата. Той направи лошо подаване, а Марио Манджукич пресече топката и излезе сам срещу Икасо. Вратарят фаулира хърватския нападател, а Роналдо не пропусна от бялата точка. С 11-ия си гол в първенството португалецът се изравни с Кшищоф Пятек от \"Дженоа\" на върха при голмайсторите.", "date": "2018.12.15", "title": "\"Ювентус\" премина победоносно и през дербито на Торино"}
{"url": "https://www.dnevnik.bg/bulgaria/2018/12/15/3362719_blagotvoritelen_pohod_v_pirin_zavurshi_uspeshno/", "text": "Млад мъж, предприел преход в Пирин с благотворителна цел, бедства през нощта в планината. 29-годишният Цветан Найденов потегли от кресненското село Ощава към Банско в четвъртък без храна и вода, само със снимачна техника, нож и запалка. Той носеше и раници с дрехи и провизии за обитателите на защитените жилища в Банско. Към 17 часа вчера обаче той подал сигнал в Планинската спасителна служба, че не може да продължи, тъй като е изтощен. Предната нощ в планината завалял сняг, той останал там и премръзнал. Заради влажното време не успял и да запали огън. Няколко часа по-късно е спасен от планински спасители, базирани в Сандански. Тази сутрин той заяви, че е в отлично здраве и че за него мисията е изпълнена а вещите са доставени на нуждаещите се. \"През целия ден валеше сняг. Започна и да духа вятър. Появи се и мъгла\", обясни Найденов и допълни, че това го затруднило в прехода. При опитите си да продължи прехода 29-годишният пропаднал до гърдите в сняг. Тогава решил, че не може да продължи Планинските спасители съветват туристите преди да се качат в планината да се запасят с храна и вода, топли дрехи и зареден мобилен телефон.", "date": "2018.12.15", "title": "Благотворителен поход в Пирин завърши успешно благодарение на спасителите"}
{"url": "https://www.dnevnik.bg/sviat/2018/12/15/3362487_malaiziia_prodava_za_desetki_milioni_iahta_kupena_sled/", "text": "Малайзия продава за 130 млн. долара суперяхта, принадлежала на финансист-беглец, свързан със скандал за милиарди. Става въпрос за Лоу Тек Джо – финансист, търсен от Малайзия и САЩ във връзка с изчезавнето на милиарди от държавния фонд  1MDB . В същото време мъжът си е купил не само яхтата, а и частен самолет, бижута, имоти и картини на Пабло Пикасо. Джо се укрива от миналата година, но авоарите му бяха конфискувани. Сега яхтата Equanimity се продава и човекът, който може да си я позволи, ще получи луксозния съд със спа и сауна, 20-метров басейн, кино и площадка за кацане на хеликоптери. Бившият премиер  Наджиб Разак бе арестуван  по същия скандал.", "date": "2018.12.15", "title": "Малайзия продава за десетки милиони яхта, купена след източването на държавен фонд"}
{"url": "https://www.dnevnik.bg/bulgaria/2018/12/15/3362721_brjuksel_odobri_210_mln_lv_da_se_prehvurliat_ot/", "text": "Европейската комисия одобри още 210 млн. лв. за ремонт на образователната инфраструктура в страната по Оперативна програма \"Региони в растеж\" 2014-2020 г, съобщи пресцентърът на Министерството на регионалното развитие и благоустройството. Средствата се прехвърлят от фонда за енергийна ефективност на 39 големи града. Целта е да се постигне по-високо ниво на качеството на образование в градовете, определили най-високи нужди в рамките на инвестиционните си програми, се казва в съобщението. Така се покрива и недостигът от средства по вече сключени договори за \"Образователна инфраструктура\" за големите градове. В момента по ОПРР 2014-2020 се изпълняват 119 проекта на обща стойност 623 млн. лв. С тези средства ще се рехабилитира материално-техническата база на общо 442 детски градини, основни и средни училища и университети. Изпълнението на 7 от проектите на обща стойност 12.2 млн. лв. вече приключи. В резултат 5 716 души е обучават и работят в модернизираните 21 образователни институции, информира министерството.", "date": "2018.12.15", "title": "Брюксел одобри 210 млн. лв. да се прехвърлят от саниране към училищни ремонти"}
{"url": "https://www.dnevnik.bg/photos/2018/12/15/3362696_fotogaleriia_diado_koleda_na_motor/", "text": "Веспа клуб България\" организира днес за своите членове, както и всички приятели, предколедно каране за настроение с костюми на Дядо Коледа и украса на самите мотори.", "date": "2018.12.15", "title": "Фотогалерия: Дядо Коледа на мотор"}
{"url": "https://www.dnevnik.bg/sport/2018/12/15/3362724_solt_leik_siti_shte_e_kandidatut_na_sasht_za_zimnite/", "text": "Солт Лейк Сити беше избран за потенциален кандидат на САЩ за домакинство на зимните олимпийски игри през 2030 г. Столицата на Юта, която организира най-големия форум за зимни спортове през 2002 г., беше предпочетена пред Денвър. Изборът беше направен след гласуване на изпълнителния борд на олимпийския комитет на САЩ (USOC). Първоначално желаещите да посрещнати игрите през 2030 г. бяха три. Рино и Тахо обаче оттеглиха общата си кандидатура през ноември. \"Бих искал да благодаря на Денвър, Солт Лейк Сити и техните екипи за участието им в този процес и ангажимента им да направят олимпийското и параолимпийското движение по-силни\", заяви председателят на USOC Лари Пробст. \"Ние сме невероятни късметлии, че можем да избираме между няколко способни и желаещи градове, но в крайна сметка вярваме, че Солт Лейк Сити ще ни даде най-добър шанс да върнем зимните олимпийски игри в САЩ\", каза още той. Солт Лейк Сити ще разчита на съществуващата инфраструктура, като се ангажира да организира икономична и компактна олимпиада. Според местните спортни ръководители бюджетът за олимпиадата през 2030 г. би могъл да се вмести в 1.5-1.6 милиарда долара. Толкова бяха похарчени за организацията на игрите през 2002 г. Още преди година губернаторът на Юта Гари Херберт изрази публично подкрепата си за домакинство на най-големия форум в зимните спортове. \"За нас наистина е чест и удоволствие да бъдем изборът на USOC за зимните олимпийски и параолимпийски игри през 2030 г. Приемаме много сериозно ролята си на член на олимпийското семейство и очакваме с нетърпение да покажем на международната общност, че Солт Лейк Сити е готов, желаещ и способен да посрещне едни модерни, устойчиви и фокусирани върху спортистите игри, които ще подсилят духа на спорта и олимпийското и параолимпиското движение\", заяви кметът на града Джаки Бискупски. Първоначалните намерения на Солт Лейк Сити бяха да се кандидатира за игрите през 2026 г., домакинът на които ще бъде избран догодоина. Плановете обаче са се променили, след като  Лос Анджелис получи летни игри през 2028 г.", "date": "2018.12.15", "title": "Солт Лейк Сити ще е кандидатът на САЩ за зимните игри през 2030 г."}
{"url": "https://www.dnevnik.bg/politika/2018/12/15/3362723_i_prezidentut_se_sreshtna_sus_zamestnik-durjavniia/", "text": "Държавният глава Румен Радев разговаря на \"Дондуков\" 2 със заместник-държавния секретар на САЩ Джон Съливан, който е на посещение в България. В срещата участва и посланик Ерик Рубин. Във фокуса на разговорите бяха стратегическото партньорство между България и САЩ, както и развитието на двустранното сътрудничество, съобщиха от прессекретариата на държавния глава. По-рано днес  Съливан се срещна и с премиера Бойко Борисов , с който разговаряха за енергетиката и сигурността. Президентът Радев изрази интереса на страната ни към разширяване на икономическия обмен и увеличаване на инвестициите от САЩ в сфери с висока добавена стойност и информационните технологии. По думите му България се утвърждава като регионален технологичен лидер и привлича все повече експерти и технологични компании от региона и Европа. Президентът посочи също така, че страната ни има амбицията да се развива като регионален енергиен център в Югоизточна Европа. Реалната диверсификация с изграждането на интерконектори с нашите съседи, заедно с директните доставки на енергийни ресурси, повишават сигурността и водят до намаляване на цените, с което съответстват на националните интереси на България и на Европейския съюз, посочи още Румен Радев. Обсъдена беше и възможността за разширяването на двустранното сътрудничество в разработването на перспективни енергийни източници. Джон Съливан даде висока оценка на двустранното сътрудничество в сферата на отбраната и сигурността и на приноса на българските военнослужещи в НАТО, се посочва в съобщението. Президентът отбеляза значителния международен интерес към процеса на модернизация на Българската армия, в който участват и САЩ. Държавният глава подчерта, че страната ни се стреми към стратегическо партньорство с бъдещия доставчик, обмен на програми за обучение и търси най-изгодното предложение на основата на равнопоставеност, конкурентност и прозрачност, при спазване на критериите, определени от Министерството на отбраната и Народното събрание.", "date": "2018.12.15", "title": "И президентът се срещна със заместник-държавния секретар на САЩ"}
{"url": "https://www.dnevnik.bg/sport/2018/12/15/3362726_goliama_pobeda_na_kilde_i_ujasiavashto_padane/", "text": "Впечатляваща победа на норвежеца Александър Аамод Килде и ужасяващо падане на швейцареца Марк Гизин белязаха спускането от Световната купа по ски алпийски дисциплини във Вал Гардена. Гизин загуби контрол преди един от големите скокове на пистата в италианския зимен център. След това той се приземи изключително тежко със скорост над 100 км/ч. 33-годишният швейцарец остана да лежи неподвижно на трасето, докато лекарите му оказваха помощ. Състезанието беше прекъснато за около половин час, а Гизин беше откаран в болница с медицинския хеликоптер. На този етап няма официална информация за състезанието на швейцарския скиор. По думите на неговата сестра и състезателка в Световната купа Мишел Гизин, цитирани от швейцарското издание Blick, Марк Гизин е дошъл в съзнание и състоянието му е стабилно. Килде триумфира по категоричен начин и донесе втора победа за Норвегия във Вал Гардена. В петък се проведе супергигантски слалом, който беше спечелен от Аксел Лунд Свиндал. В днешното спускане Килде преодоля трасето за 1:56.13 мин. Той изпревари австриеца Макс Франц с 0.86 сек. и швейцареца Беат Фойц с 0.92 сек. След тях се наредиха американците Брис Бенет (+0.98 сек.), Стивън Найман (+1.01 сек.) и Травис Ганьон (+1.05 сек.). Олимпийският шампион в дисциплината Свиндал, който беше първият стартирал след падането на Гизин, се нареди седми с пасив от 1.08 сек. Другият фаворит сред норвежките представители в скоростните дисциплини - Шетил Янсруд, разочарова с място извън топ 20 и изоставане от 2.28 сек. В генералното класиране за Световната купа има нов лидер. Франц събра 240 точки и поведе със седем пред Свиндал. Швейцарецът Мауро Кавизел, който днес завърши осми, заема третата позиция с 283 точки, следван от носителя на големия кристален глобус за последните седем сезона Марсел Хиршер с 280.", "date": "2018.12.15", "title": "Голяма победа на Килде и ужасяващо падане белязаха спускането във Вал Гардена"}
{"url": "https://www.dnevnik.bg/bulgaria/2018/12/15/3362736_smurtta_na_shefa_na_putna_policiia_v_kazanluk_povleche/", "text": "Обстоятелствата около смъртта на шефа на Пътна полиция - Казанлък, Тодор Николов дават основание на прокуратурата да разследва за евентуални корупционни схеми, съобщи районният прокурор на Казанлък Таня Димитрова, цитирана от БНР. Лекари от съдебна медицина са потвърдили версията на разследващите, че причина за смъртта на Николов е огнестрелна рана в дясното слепоочие. Той беше обявен за издирване в сряда след като близките му сигнализираха, че не знаят къде се намира. В петък полицейският шеф беше открит мъртъв в местността Бузовград, а първоначалната версия беше самоубийство. \"Намирането на пари около самоубил се човек, това е някаква индикация за корупционни практики. Ние сме длъжни да направим разследването и ще го направим. В районната прокуратура на този етап не са постъпвали някакви конкретни сигнали срещу този човек\", каза прокурор Димитрова. На около 40 метра от простреляното тяло са открити няколко пачки с банкноти, български левове с номинал 100 и 20 лева. Общата сума, по информация на бТА, е 10 хил. лв. Втори оглед се извършва днес на мястото. Купето на автомобила, в което бе намерен прострелян Николов, е било заключено, а вътре, освен оръжието, с което е произведен изстрелът, е открит и един от трите телефона, които той е имал, съобщи по-рано наблюдаващият прокурор. Другите два телефона не са открити, уточнява БТА. \"Намерени са три пачки банкноти с различен номинал, револверът в кожен калъф, намери се и оприличено в този момент на тефтерче, което представлява картонен свитък. Тепърва то ще бъде анализирано дали има отношение към разследването, дали има информация, която се отнася към разследването\", каза тя. По време на инцидента началникът на Пътна полиция е бил облечен с униформа, информира БНР. БТА уточнява, че оръжията, намерени до тялото , са две - служебният \"Макаров\", с който е произведен изстрелът, и незаконен револвер. ", "date": "2018.12.15", "title": "Смъртта на шефа на пътна полиция в Казанлък повлече разследване за корупция"}
{"url": "https://www.dnevnik.bg/sport/2018/12/15/3362738_jirardeli_otkri_sezona_v_bansko_s_iskane_za_speshna/", "text": "Петкратният носител на Световната купа по ски алпийски дисциплини Марк Жирардели поиска \"спешна среща с Бойко Борисов и ресорните министри\" за развитието на Банско. 55-годишният австриец заяви, че е крайно време курортът да се сдобие с втори лифт. \"И в навечерието на новия сезон много мои приятели от чужбина не спират да ме питат защо все още в Банско няма втора кабина\", каза Жирардели при откриването на  новия зимен сезон  в ски курорта, цитиран от БТА. Австриецът е близък с президентa на Българската федерация по ски и собственик в Първа инвестиционна банка Цеко Минев, който се свързва със собствеността на концесионера на ски зоната над Банско \"Юлен\" АД. Четирикратният световен шампион е почетен гражданин на Банско и посланик на града, а една от пистите носи неговото име. \"Мисля, че е дошло време за по решителни действия, защото в противен случай туристите от цял свят, които идват в Банско, ще видят, че не искате да развивате курорта и ще сменят дестинацията. Време е за среща с премиера Бойко Борисов и министрите, които са отговорни за решението на въпроса с втората кабина и за бъдещето на Банско\", каза още Жирардели. В началото на 2018 г. Банско представи чрез в. \"Труд\" идеен проект за изграждането на втори кабинков лифт. Това се случи няколко дни, след като  правителството позволи разширяването на ски зоната \"Банско\"  и отвори вратите за нови сечи и строителство на ски писти и инфраструктура в почти половината национален парк. В отговор еколози обявиха, че ще сезират Европейската комисия за нарушаване на две европейски директиви, а  граждани излязоха на протести срещу промените в плана за управление на \"Пирин\" . През лятото комитетът по световното наследство на ЮНЕСКО смекчи тона за екооценката на националния парк, като гласува редактирано решение. В него отпаднаха важни препоръки и искания на комитета към правителството от  първоначалния проект за решение , а именно кабинетът да не прилага спорните изменения в настоящия план за управление на Пирин от декември 2017 г., докато не бъде направена пълна екологична оценка на проекта за новия план. Първоначалното решение беше коригирано и смекчено от ЮНЕСКО на дипломатична препоръка правителството \"да се въздържа\" от прилагането на тези поправки, докато не да бъде направена екологична оценка на плана. В началото на този месец Върховният административен съд върна за ново разглеждане от друг съдебен състав спора за необходимостта от екооценка на новия план за управление на \"Пирин\". ", "date": "2018.12.15", "title": "Жирардели откри сезона в Банско с искане за \"спешна среща с Борисов\""}
{"url": "https://www.dnevnik.bg/sport/2018/12/15/3362740_manchestur_siti_izleze_nachelo_predi_goliamoto_derbi_v/", "text": "Манчестър сити\" победи \"Евертън\" с 3:1 в първия мач от 17-ия кръг на Висшата лига. Шампионите излязоха начело в класирането преди голямото дерби на английския футбол между \"Ливърпул\" и \"Манчестър юнайтед\" на \"Анфийлд\" в неделя от 18.00 ч. Два гола на Габриел Жезус след асистенции на Лерой Сане и попадение на влезкия като резерва Рахим Стърлинг донесоха 14-ата шампионата победа за тима на Пеп Гуардиола. \"Гражданите\" събраха 44 точки и поведоха с две пред \"Ливърпул\", с осем пред \"Тотнъм\" и с десет пред \"Челси\" и \"Арсенал\". \"Евертън\" остава без победа срещу отборите от топ 6 вече в 22 поредни срещи - 16 загуби и шест равенства. Последният успех беше през януари 2017 г. - 4:0 срещу \"Манчестър сити\". \"Карамелите\" са седми в класирането с 24 точки след четвъртия си пореден мач без победа във Висшата лига. Тимът на Марко Силва изостава с две точки от \"Манчестър юнайтед\". \"Сити\" и \"Евертън\" изиграха атрактивен мач с много атаки и голови положения пред двете врати. Шампионите традиционно поеха контрола върху топката от самото начало, но първите опасни ситуации бяха пред Едерсон. В третата минута Доминик Калвърт-Люин получи топката на границата на наказателното поле, завъртя се и стреля с левия крак по диагонала, но Едерсон се разтегна и спаси с една ръка. В ситуацията обаче беше отсъдена засада. В 15-ата минута \"Евертън\" пропусна отлична възможност да поведат. Левият бек Люка Дин отне топката в наказателното поле на \"Сити\" и центрира към далечната греда за абсолютно непокрития Ричарлисон. Голмайсторът на \"карамелите\" обаче стреля над вратата на пет-шест метра от голлинията. В 21-ата минута Майкъл Кийн беше много близо да си отбележи автогол и да даде аванс на \"Сити\", но Джордан Пикфорд направи страхотно спасяване. Половин минута по-късно обаче вратарят на \"Евертън\" беше безпомощен. Гостите сбъркаха при изнасянето на топката. Илкай Гюндоган пресече и продължи към Сане, който изведе Жезус зад защитата. Бразилецът напредне очи в очи с Пикфорд и пусна топката под плонжа му. В края на първото полувреме Жезус отбеляза още веднъж, но попадението правилно беше отменено заради засада. Втората част започна с натиск на домакините, които бързо стигнаха до втори гол. В 50-ата минута Сане центрира отляво, а Жезус беше оставен от централните защитници сам на границата на вратарското поле и с глава не остави шансове на Пикфорд. В 60-ата минута Гюндоган пропусна да реши всичко с трети гол, а пет по-късно \"Евертън\" се върна в мача. Дин достави отлично центриране от левия фланг за Калвърт-Люин. Той стреля с глава, топката се отклони в главата на Фабиан Делф и влетя в мрежата. След гола Гуардиола пусна в игра Стърлинг и голмайсторът на \"Сити\" през този сезон се разписа само 160 секунди по-късно. Фернандиньо беше изведен от Жезус вляво от врата и центрира към далечната греда. Защитниците на \"Евертън\" забравиха за присъствието на Стърлинг и високият 170 см англичанин вкара с глава на три-четири метра от голлинията. \"Евертън\" не се предаде и благодарение на добрата игра на влезлия като резерва Адамола Лукман можеше да се върне отново в мача. Между 71-ата и 74-ата минута той създаде отлични възможности за гол пред Ричарлисон и Тео Уолкът, но двамата направиха сериозни пропуски. До края двата отбора създадоха още няколко чисти положения, но не успяха да ги реализират.", "date": "2018.12.15", "title": "\"Манчестър сити\" излезе начело преди голямото дерби в Англия"}
{"url": "https://www.dnevnik.bg/sport/2018/12/15/3362745_furkad_i_makrainen_specheliha_presledvaniiata_v/", "text": "Носителите на Световната купа по биатлон Мартен Фуркад и Кайса Макарайен спечели преследванията в Хохфилцен. 30-годишният французин записа втора победа от началото на сезона, а 35-годишната финландка - трета от пет състезания. Фуркад прекъсна серията от  три поредни победи на Йоханес Бьо . Носителят на големия кристален глобус за последните седем години потегли с 8.6 сек. пасив от норвежеца, не допусна нито една грешка в четирите си стрелби и финишира за 25:30.2 минути. Французинът изпревари 13.7 сек. Арнд Пайфер. Германецът стартира пети на 27.9 сек. зад Бьо и допусна една грешка в стрелбата, но със силно ски бягане стигна до втората позиция. Трети с изоставане от 16.1 сек. до победителя завърши Ветле Кристиансен. Норвежецът потегли десети на 50.8 сек. след Бьо, но с безгрешна стрелба стигна до първия подиум в кариерата си. Йоханес Бьо завърши едва 12-и, след като направи цели шест грешки в стрелбата и завърши 1:06 мин. след Фуркад. От българите най-добре се представи Красимир Анев. Той завърши 22-и с една грешка на последната стрелба и изоставане от 1:47.9 мин. от Фуркад. Владимир Илиев е 38-и с четири грешки и пасив от 2:54.3 мин. Димитър Герджиков не стартира. При жените се стигна до много вълнуващо преследване, като първите три завършиха в рамките на три секунди, а челната осмица се събра в 25 секунди. Макарайнен направи три грешки в стрелбата и изпревари с финален спринт Паулина Фялкова и Доротея Вирер. Словачката сбърка два пъти на стрелбището и завърши втора с пасив от 1.5 сек. Италианката, която потегли първа с минимален аванс от 0.6 сек. пред Макарайнен след  победата в спринта , направи четири грешки и остана на 2.8 сек. от победителката. Полякинята Моника Хойниш свали всичките 20 мишени и завърши четвърта с изоставане от 8.7 секунди. Анастасия Кузмина от Словакия (+13.3 сек.), италианките Лиза Витоци (+20.2 сек.) и Федерика Санфилипо (+20.7 сек.) и рускинята Ирина Старих (+24.8 сек.) допълниха челната осмица. Нито една българка не участваше в надпреварата. Десислава Стоянова се класира с 56-ото си място в спринта, но не стартира. В генералното класиране за Световната купа при жените води Вирер с 252 точки пред Макарайнен с 245 и Фялкова с 219. При мъжете начело остава Бьо с 248 точки, следван от Фуркад с 248 и Антонин Гигона със 187.", "date": "2018.12.15", "title": "Фуркад и Макарайнен спечелиха преследванията в Хохфилцен"}
{"url": "https://www.dnevnik.bg/sviat/2018/12/15/3362754_v_kiev_e_uchredena_obedinena_nezavisima_curkva/", "text": "Обединителният събор в Киев днес гласува за създаването на автокефална украинска православна църква, съобщи руската секция на Би Би Си. За предстоятел на Църквата и Киевски митрополит е избран досегашният Переяславски и Белоцерковски митрополит Епифаний. \"Поздравявам всички със създаването на автокефална Украинска православна църква, състояло се преди малко в храма Св. София\", заяви президентът Петро Порошенко в изказване. \"Вие сте не просто свидетели, а и творци на историята, която се създава в момента\", обърна се той към присъстващите. \"Това е Църква без Путин, Църква без Кирил, Църква без молитва за руската власт и руската войска, защото руската власт и руската войска убиват украинците. Но тази църква е с Бог\", добави той. През октомври Вселенската патриаршия призна правото на Украйна да има независима църква, след като президентът Петро Порошенко се бе обърнал към нея с искане Украйна да получи свидетелство за автокефалия.", "date": "2018.12.15", "title": "В Киев е учредена обединена независима църква \"без Путин и Кирил\""}
{"url": "https://www.dnevnik.bg/sport/2018/12/15/3362759_lokomotiv_plovdiv_razbi_botev_vraca_za_purvata_si/", "text": "Локомотив\" (Пловдив) сложи позитивен край на трудната си година. Тимът на Бруно Акрапович разби гостуващия \"Ботев\" (Враца) с 4:0 и прекъсна серия от шест поредни мача без победа. \"Железничарите\" записаха първи успех в Първа лига от 27 октомври, когато спечелиха с 2:1 у дома срещу \"Витоша\" (Бистрица). \"Локомотив\" и \"Ботев\" дълго време задържаха нулевото равенство в \"Лаута\". Домакините бяха по-добрият отбор и създадоха доста ситуации, но не успяха да реализира нито една в първия един час. В 61-ата минута Бирсент Карагерен материализира превъзходството на \"Локомотив\". Той беше изведен вдясно, нахлу в наказателното поле и със силен удар с десния крак насочи топката в близкия ъгъл. Седем минути по-късно Карагерен отново се измъкна от засадата и напредна по десния фланг. След това той пусна отлично подаване по земя към точката на дузпата, откъдето Вилим Посинкович разстреля вратаря Красимир Костов. В 81-ата минута защитата на \"Ботев\" отново се пропука. Посинкович получи извеждащо подаване през центъра, пребори се със защитник, влезе в наказателното поле и отблизо преодоля Костов за 3:0. В добавеното време вратарят на \"Ботев\" не се намеси добре при удар от дистанция на Мустафа Абдулахи и изби топката към Ален Озболт, който направи добавка за крайното 4:0. \"Локомотив\" завършва 2018 г. на осмо място в Първа лига с 25 точки. \"Ботев\" е девети с 24 точки, колкото има и десетият \"Славия\", но с по-лоши показатели в директните мачове. В първия съботен мач от 20-ия кръг \"Витоша\" и \"Черно море\" завършиха 1:1 в Бистрица. С тази точка гостите от Варна си гарантираха, че ще завършат годината в челната шестица. Те събраха 31 точки и имат аванс от четири пред седмия \"Етър\", който в неделя посреща \"Септември\".", "date": "2018.12.15", "title": "\"Локомотив\" (Пловдив) разби \"Ботев\" (Враца) за първата си победа от октомври"}
{"url": "https://www.dnevnik.bg/evropa/2018/12/15/3362325_policiiata_v_parij_se_gotvi_za_nai-loshiia_scenarii_na/", "text": "В очакване на петия пореден уикенд на бурни протести в Париж началникът на полицията каза, че във френската столица отново ще бъдат разположени бронирани машини и хиляди полицейски служители, предаде \"Асошиейтед прес\", цитирана от БТА. Пред радио Ер Те Ел префектът на полицията Мишел Делпюеш заяви, че силите за сигурност смятат да разположат в града  същия брой хора и техника  като миналия уикенд - 8 хил. полицаи и 14 бронирани автомобила. Делпюеш отбеляза, че за разлика от преди по улиците на Париж ще има повече полицейски патрулни групи, които ще задържат вандали, каквито преди седмица вилняха в района на \"Шан-з-Елизе\", като рушиха и извършваха грабежи. Миналия уикенд полицията арестува над 1000 души в Париж, а 135 души бяха ранени, включително 17 полицаи. Шести участник в протестите на \"жълтите жилетки\" загина тази седмица, след като беше блъснат от камион на издигната от протестиращите барикада. Въпреки призивите на властите към \"жълтите жилетки\" да прекратят протестните действия движението, разтърсващо страната, не показва признаци да отслабва. \"Миналата седмица до голяма степен успяхме да се справим с \"жълтите жилетки\", но станахме свидетели и на погроми и грабежи, извършвани от престъпници. Целта ни ще е да упражним по-сериозен контрол в това отношение\", заяви вчера шефът на парижката полиция. В опит да снижи напрежението в страната, президентът Еманюел Макрон призна, че отчасти е отговорен за гнева зад антиправителствените протести. Той  огласи редица мерки  за подобряване на покупателната способност на френските работници, отмени  планираното повишаване на данъка  върху горивата, което бе основният повод за демонстрациите, но отказа да възстанови данъка върху богатството. Много протестиращи  изразиха разочарование  от мерките, а някои профсъюзи призовават за стачки в страната. \"Най-доброто средство е да се стачкува\", заяви Филип Мартинез, водач на синдиката Обща конфедерация на труда. \"В тази страна има неравенство и трябва да накараме шефовете на големи компании да плащат\", добави той.", "date": "2018.12.15", "title": "Полицията в Париж се готви за петия пореден протест на \"жълтите жилетки\""}
{"url": "https://www.dnevnik.bg/sport/2018/12/15/3362366_ot_padenie_kum_vuzhod_kak_germanskite_otbori/", "text": "Преди година вероятно мнозина във футболните среди са търсели причината за краха на германските отбори в европейските клубни турнири. С едва един представител, който излезе от групите на Шампионската лига или Лига Европа, полето размисъл се отвори широко. През този сезон обаче представянето на германските тимове в Европа пое в обратен курс, който се различава драстично от предишната кампания. Клубовете от Бундеслигата надхвърлиха очакванията, макар все още да изостават от участниците на Висшата лига и Ла Лига. В понеделник пет германски отбора очакват жребия за елиминациите в Шампионската лига и Лига Европа. За сравнение преди година единствено шампионът \"Байерн\" (Мюнхен) и \"Лайпциг\" си бяха осигурили участие в евротурнирите през пролетта. Миналата кампания беше първата без нито един германски отбор да излезе от груповата фаза на Лига Европа. \"Хофенхайм\" и \"Херта\" бяха първите клубове от Бундеслигата, които завършиха на последните места в групите си. \"Борусия\" (Дортмунд) също записа антирекорд като единственият отбор, който се класира за \"Лига Европа\" след едва две спечелени точки в Шампионската лига. Досега сезонът може да бъде определен като успешен за \"Борусия\", \"Шалке\" и \"Айнтрахт\" (Франкфурт), докато \"Байерн\" и \"Леверкузен\" също продължиха напред като лидери на групите си. \"Хофенхайм\" показа добър атакуващ футбол, но отпадна в трудна група в Шампионската лига. Разочароващо може за де приеме само отпадането на \"Лайпциг\" от Лига Европа след късен изравнителен гол срещу \"Розенборг\" в последния си мач. Миналия сезон германските отбори загубиха 21 мача от груповата фаза, като спечелиха 11. С изключение на \"Байерн\" останалите тимове от Бундеслигата взеха едва шест успеха в 34 двубоя. Тази година представянето е далеч по-силно, като в 42 мача отборите имат 23 победи, 10 равенства и девет загуби. Понякога късметът в жребия може да изиграе важна роля за определяне на по-нататъшното продължаване. Миналата година \"Реал\" (Мадрид) и \"Тотнъм\" бяха твърде силни за \"Борусия\", а \"Хофенхайм\" изтегли \"Ливърпул\" в квалификациите за Шампионската лига. През тази година \"Борусия\" премери сили с отслабения \"Монако\" и \"Брюж\", докато \"Шалке\" се падна в най-слабата група, където съперници бяха \"Локомотив\" (Москва), \"Порто\" и \"Галатасарай\". В Лига Европа \"Леверкузен\" нямаше голяма конкуренция, докато \"Франкфурт\" сътвори подвиг, като стана първият германски отбор с победи във всичките си шест мача от първата фаза в европейски турнир. Постижението на тима на Ади Хютер е впечатляващо заради победите срещу \"Лацио\" и финалиста от миналата година \"Марсилия\" и \"Лацио\". През този сезон вероятно германските отбора имат по-преодолими съперници, но бързият отговор след лошата година и развитието им през последните 12 месеца е забележително. За пример пет от седемте участници заемат едно от първите седем места в Бундеслигата, като \"Байер\" (Леверкузен) и \"Шалке\" изостават от графика. Поне засега. ", "date": "2018.12.15", "title": "От падение към възход: как германските отбори впечатлиха в евротурнирите"}
{"url": "https://www.dnevnik.bg/analizi/2018/12/15/3360859_weeuropeans_vreme_e_da_si_vurnem_kontrola_nad_nashiia/", "text": "Амбицията на проекта е да ангажира силна гражданска енергия, а зад идеята стоят известни личности от различни области - култура, наука, политика, неправителствен сектор (пълният списък на подкрепилите е в прикачения файл вляво) \"Дневник\" публикува призива на кампанията, който е подписан и от българин - президента от 2012 до 2017 г. Росен Плевнелиев.  Движението CIVICO Europa, Европейската гражданска платформа tech.Make.org и популярни европейски личности стартират   - членки на Европейския съюз, която цели да мобилизира гражданите и да им даде възможност да възстановят контрола върху европейския проект. На 22 март 2019 г. в Европейския парламент ще бъде организиран Конгрес на европейците. Събитието ще събере заедно граждани, представители на изкуството, културата и медиите, науката и образованието, предприемачи и синдикалисти. То ще представлява международен форум за споделяне на гражданския дневен ред, формулиран по време на най-мащабно провежданата до момента публична европейска консултация.  Дневният ред, създаден от участниците и приет пред политическите лидери, слушайки техните избиратели, ще бъде разпространен във всички държави - членки на съюза, чрез мащабна кампания за мобилизиране. Той ще бъде представен на всички кандидати на европейските избори и на срещата на държавните и правителствените ръководители в Сибиу на 9 май 2019 г., посветена на бъдещето на съюза. Ще призовем политическите лидери да реагират на общите безпокойства на гражданите и да решат дали да интегрират или не идеите на гражданите в своите предизборни кампании. Идеята е да отворим пътя към демократично възраждане на европейския проект, който е най-важният демократичен и мирен проект на нашето време. Повече от всякога те считат, че спешно са необходими европейски решения за справяне с големите предизвикателства, които никоя от нашите държави не може да посрещне сама. Европейците искат съюз, който да защитава мира, демокрацията и социалната справедливост, да води борбата срещу изменението на климата и да работи за устойчиво развитие и да насърчава иновациите в полза на хората. Съюз, който развива обща, ефективна и достойна миграционна политика и гарантира сигурността на нашите граници. Съюз, който насърчава мира, демокрацията, социалната справедливост и икономическия растеж. Създаването на условия за едно положително бъдеще и постигането на съгласие за най-добрия общ път напред изисква национална, но и европейска ефективност и единство. Гражданите се страхуват, че вече не контролират собствената си съдба и че са формални участници в един бързо променящ се и тревожен свят. , за обща цел. Историческият принцип на солидарност, на който се основава нашият съюз, е поставен пред голямо изпитание. В момент, когато повече от всякога трябва да действаме заедно, държавите се изолират, а недоверието към европейските институции нараства. Това уронване се засилва от мълчанието на политическите лидери, липсата на споделена визия, фалшиви новини в социалните платформи, език на омразата и екстремистка реторика в медийното пространство, често подкрепена от чужди интереси, които целят да противопоставят и разделят хората.  Те ни мотивират да работим за истината, да заздравим фундаментите на нашия съюз чрез безпрецедентна демократична подкрепа. Неотложно трябва да си възвърнем самочувствието, да дадем истинско сърце и душа на Европейския съюз, твърде често свеждан до технокрация и икономически ползи. Ние, гражданите на съюза, независимо от нашия произход и мнения, ние всички сме Европа и отговаряме за случващото се в Европа. Дошъл е моментът да напомним тази истина на нашите лидери. Ето защо призоваваме всички европейски граждани да се присъединят към нас. Нека да напишем положителна нова страница в нашата споделена демократична история и да окажем натиск върху политическите представители да поемат своите отговорности и да посрещнат предизвикателствата, пред които сме изправени. Насърчаваме всеки да се присъедини на WeEuropeans.eu, използвайки хаштаг #WeEuropeans. Гражданският импулс, който искаме да влеем, надхвърля традиционните партийни или национални граници. И това изисква всеки един от нас. Граждани на Европа, моментът дойде да обединим сили и да си върнем контрола върху нашия съюз!", "date": "2018.12.15", "title": "#WeEuropeans: Време е да си върнем контрола над нашия съюз"}
{"url": "https://www.dnevnik.bg/politika/2018/12/15/3362326_sofiiskiiat_universitet_shte_ima_dva/", "text": "Софийският университет \"Св. Климент Охридски\" ще има два института. Единият е Югоизточноевропейски институт по право, икономика и интелектуална собственост, а другият - Институт \"Големи данни в полза на интелигентно общество\". По искане на Академичния съвет министърът на образованието и науката Красимир Вълчев ще предложи на Министерския съвет да одобри създаването им. За първи път ще бъдат създадени институти към университет у нас. Целта е провеждането на научноизследователска дейност с национално и международно значение по проекти и програми. Към момента в Българската академия на науките (БАН) има два института, които се занимават с изследвания в областта на правото и икономиката. Институтът \"Големи данни в полза на интелигентно общество\" ще развива интердисциплинарна научноизследователска и иновационна дейност в областта на големите данни и изкуствения интелект, заедно с правителствени организации, индустрията и предприемачи, се посочва в доклада на министър Вълчев към проекта за постановление на Министерския съвет, който е качен за обществено обсъждане. Звеното ще помогне за създаване на цялостна научноизследователска среда и стимулиращи възможности за осъществяване на научна дейност и предоставяне на услуги, които да отговарят на потребностите на обществото, както и за разширяване и укрепване на връзките на университета с бизнеса и индустрията чрез трансфер на технологии и научни резултати. В доклада на министъра се посочва, че е предвидено в основното звено да работят най-малко 15 души, разпределени в четири секции - \"Анализ на големи данни\", \"Интегриране на големи данни\", \"Визуализация на големи данни\" и \"Методологии и технологии за големи данни\". В Югоизточноевропейския институт по право, икономика и интелектуална собственост ще се извършва дългосрочна научноизследователска дейност чрез обединяване усилията на преподаватели от различни научни специалности и факултети на Софийския университет. Създаването на института по право и икономика ще позволи провеждането на научноизследователска дейност с национално и международно значение по проекти и програми. Ще се насърчи изготвянето на съвместни изследователски проекти с чуждестранни партньори, ще се повишат обемът и качеството на научните разработки, включително чрез създаване на нови научни знания и научно-приложими продукти. В института не се предвижда обучение на студенти по специалности от акредитирани професионални направления във висшето училище, се посочва още в доклада. Откриването на институтите в структурата на висшето училище няма да доведе до пряко или косвено въздействие върху държавния бюджет, се мотивира министър Вълчев.", "date": "2018.12.15", "title": "Софийският университет ще има институт \"Големи данни в полза на интелигентно общество\""}
{"url": "https://www.dnevnik.bg/razvlechenie/2018/12/15/3362367_igrata_arheolozi_sreshtu_imaniari_veche_moje_da/", "text": "Избери си отбор, обиколи антични, праисторически и средновековни археологически обекти, събери находките, сглоби ги, внимавай да не направиш фалшификат. Това е част от целта на играта \"Археолози срещу иманяри\". Която вече може да започне. Играта е дело на  неправителствената организация Archaeologia Bulgarica , обединяваща двама археолози и един журналист, които в последните години по интерактивен начин се опитват да популяризират археологията, да привлекат повече интерес към откритията, да променят нагласите и да разкрият ползите от археологията. А също да подпомогнат развитието на туризма и да създадат нетърпимост към иманярството. \"Археолози срещу иманяри\" е следваща стъпка, след клиповете в интернет, сайтът и  \"Фейсбук\" страницата . Играта е разработена с участие на професионални археолози и това е причината героите и ситуациите са близки до реалността. Затова не е сигурно и дали добрите ще победят лошите. А изработените на 3D принтери фигурки не приличат на образите от холивудските филми. \"За разлика от Индиана Джоунс пионките на археолозите не носят затъкнати в коланите бичове, а раница, инвентарна книга или кирка, която и в реалността се използва наред с шпаклата и четката за по-грубата работа при разчистването на пръстта около находките\", обясняват от екипа на Archaeologia Bulgarica. Иманярите пък са нахлузили суичъри с качулки: единият се пъчи с мускули и едра верижка на врата, вторият има бинокъл, за да наблюдава и докладва какво са открили археолозите, а третият изглежда като шеф, който ще дава или препредава нареждания. Игралното поле представлява карта на България, на която са отбелязани 14 реални археологически обекта и са добавени 24 тракийски могили, 4 лаборатории, 4 полицейски поста, 4 иманярски ями, музей и затвор. Всяка кутия съдържа и 24 карти с награди или наказания, книжка с правила и дървено ковчеже тип \"сандък със съкровища\", в което се пазят 14 знакови археологически находки от 14-те обекта, изобразени върху мини пъзели. Достъпът до тях е разрешен при определени условия. Сред изобразените находки е и мраморната глава от Хераклея Синтика, намерена в края на този сезон – и това вероятно е световен рекорд по най-бързо претворяване на археологическо откритие в игра. Всеки пъзел в ковчежето е разделен на 4 части, за да могат играчите да намират находките на фрагменти, както най-често става в реалността. Цял артефакт носи най-много точки, но ако е неправилно сглобен, се смята за фалшификат и не се брои. Целта на археолозите е да открият и проучат артефактите, преди те да бъдат изкопани от иманярите, които не само крадат, но и унищожават информацията за миналото. А иманярите пък трябва да изпреварят археолозите, за да им отмъкнат под носа артефактите и да ги продадат на черния пазар. Началната точка е София, първият обект е пещерата Козарника, а последният – крепостта Хисарлъка. Останалите са Ескус, Нове, Дуросторум, Одесос, Месамбрия, Деултум, Аполония Понтика, Лютица, Филипополис, Пистирос, Никополис ад Нестум, Хераклея Синтика. По пътя към тях на играчите им се случва да падат в иманярски ями, да дават отчет пред полицаи, да оставят или да прибират находки от лабораториите, да се застояват в затвора или да минават през музея – някои, за да го оберат, а други, за да подредят изложба там. При сблъсък на едно поле играчите от противниковите отбори могат да употребят карта \"оръжие\" (иманярите) или \"охрана\" (археолозите). Ако имат късмет, по някое време ще им се паднат и карти с изображения на кирка и лопата, на металотърсач или на георадар, чрез които ще стигнат до много повече фрагменти за сглобяване.", "date": "2018.12.15", "title": "Играта \"Археолози срещу иманяри\" вече може да започне"}
{"url": "https://www.dnevnik.bg/analizi/2018/12/15/3362429_kakvi_gi_vijdame/", "text": "Да се отнасяме към народите \"народопсихологически\" – като към индивиди с постоянни характеристики – е ненаучно и много популярно, при това много по-популярно, отколкото ненаучно. Общо взето, народопсихологията се отнася към социалната психология, както алхимията към химията. Но тук ни интересува не теорията, а практиката – и тя е, че повечето от нас, да не кажа всички, имаме своите народопсихологически стереотипи и за другите народи, и за своя собствен. И ги използваме не само за разговорно мезе – като например Дядо Либен и Хаджи Генчо, а определяме според тях реалното си поведение. Ще започнем с една подредба на популярните у нас стереотипи за руснаците (подредба логическа, а не по доказана реална популярност: това е есеистична статия, не научно изследване). От гледище на стереотипите ни за самите нас (ние се имаме за практични, разсъдливи до сметкаджийство, сметкаджии до лицемерие, индивидуалисти), (Макар с по-друго съдържание, подобно отношение имат западноевропейците към американците: докато европейците се имат за мъдри до бездействие, американците са действени до повърхностност.) На фона на тези познати стереотипи ще откроя две характерни черти на руснаците, за които се говори по-рядко. Първата е: Звучи тривиално, но в руско изпълнение не е. Да речем: замръкнал съм зиме на улицата в руско градче, хотел няма, не познавам никого и никой не ме познава. Минава някакъв мъж, иска огън, разговаряме се. Не бих се учудил той да ме прибере в дома си, да ме нагости, да си постеле на земята, за да ми отстъпи леглото си – всичко без никакво заплащане, това би го обидило! Заспиваме първи приятели. През нощта звъни телефонът, обажда се властта и му казва: \"Абе при тебе има един Деян, вземи сега от кухнята ножа и го заколи\". Той взима ножа и ме заколва. След изпълнението може и нищо да му няма, може и болен да легне от угризения или да се самоубие от потрес. Но това е  Самото изпълнение е безпрекословно. Когато властта го позове, той превключва от своята на нейната програма, изпълнява я и, освободен, включва отново на своята. И едва тогава може да се появи въпросът: \"Какво направих аз?!\" (а може и да не се появи, разбира се, но това да нямаш съвест е общочовешко, не специфично руско). Но този въпрос е въпрос към личното поведение: \"аз го направих\", а не към властта, тук няма \"властта ми каза, затова го направих\". Властта е \"невидима\", а също и \"строга\", както казва поетът, но главното е, че остава невидима, вън от цялата схема на осъзнаване на поведението. Така че ако човекът реши, че е извършил нещо лошо, той осъжда себе си, не властта; проблемът му е лично-морален, не обществено-политически. Ето ни едно обяснение защо толкова симпатични розовобузи полицаи, както се усмихват на розовоубзите симпатични демонстранти на Навални, така и започват да ги пребиват: нищо лично, просто са получили съответната заповед. От това безогледно подчинение на властта следва интересен частен случай: безогледното подчинение на чиновника на началника му, когато началникът заповяда нещо незаконно. Малкото руски опозиционни медии скрупульозно събират всевъзможни примери за несъгласие с държавното беззаконие, но аз не съм срещал описание на случай, в който чиновник отказва да изпълни незаконна заповед. По-скоро, основаното на опит масово отношение е: \"То си е ясно, ще изпълни, затова е чиновник\". Както в общия случай не се появява властта, така в чиновническия случай не се появява законът: чиновникът не се законосъобразява, той чинопочитателства. Зер е чиновник, не е законник биля! Втората важна за мен специфика е Тази типична за традиционните, домодерните общества схема на общоприето поведение по странен начин се съчетава с модернизационните и постмодернизационни тенденции в днешна Русия, но си остава неизменно присъстваща. Причини за това можем да намерим всякакви, най-простото обяснение за мен е инерцията на снобизма. Снобизъм в оригиналния английски смисъл, като преклонение на човек от по-ниска социална категория пред хора, възприемани като \"по-висши\", влечащо всички проблеми на \"криворазбраната цивилизация\", най-вече папагалско повтаряне на неразбрани ценности и маймунско подражание на неусвоени жестове. След 1861 г. освободените руски   искат да подражават на бившите си  , на господарите си (и успяват в грубостта и жестокостта, но не и в културата, защото тя иска работа): подражават на господарите, защото е лесно, по-трудно е да измислиш какво е свободен фермер и как се държи той; замогналите се руски   искат да се държат като руски дворяни – по-трудно е да си измислиш поведение на капиталист; след 1917 г. червените чиновници искаха да заживеят като аристократични буржоа (оксиморонът е нарочен и реалистичен) – и мнозина успяха; днешните Путинови чиновници искат да са западни богаташи. През целия този руски преход, продължаващ вече над век и половина, възходящата социална мобилност търси идентификация с отживели, мъртви руски поведенчески схеми. Промяната, новото иска да се уеднакви със старото, прието за жизнен идеал, за знак на успеха. А който не успее, остава си \"долен\", крепостен, слугинаж,  . И днес, в най-рутинното, най-всекидневното всекидневие, руснакът при всяка среща с непознат руснак преди всичко трябва да определи: от господарите ли е тоя другия, или от слугите; а мен за къкъв ще ме припознае – за господар или за слуга? И чак след като тези основни роли са уточнени, протича общуването. Затова армейският живот е толкова лесен за руснака: офицерите са господари, войниците – слуги, вижда се от пръв поглед, че има пагони. Затова и българи, пътували по Съветския съюз, са се чудели: и в най-затънтеното местенце, там, дето се яде, има отделна стая или отделен кът, където се хранят началниците и където и храната, и обслужването са като за началници. И това се е приемало за нормално, приема се и днес. Българското чиновничество е създадено след 1878 г. от руснаци по руски образец, така че като прибавим и българския правен нихилизъм, можем да си обясним защо и днешните ни чиновници, когато началникът поиска нещо от тях, последното нещо, за което се сещат, е законът. (Тук е мястото да напомним, че в днешна, Путинова Русия членовете на руския парламент – народните избраници! – са наричани от всички медии, официални и опозиционни, \"чиновници\"; а колчем стане дума за България, така наричат и българските министри например. Дали бъркат и в двата случая? Или съвсем не?) Що се отнася до приказката за нощното заколение – тя във всеки случай не е българска. Българинът най-вероятно ще те остави навън в тъмното и студеното; но ако веднъж те е пуснал вкъщи, задействат се други схеми – балкански (\"Балкански\", защото не казваме \"Старопланински полуостров\", а би трябвало!) В крайната им форма ги виждаме из североалбанските долини: там, ако смъртния ти враг ти похлопа на портата, пускаш го, и ако се спасява от потеря, браниш го до смърт като най-свой; в къщата ти той няма право да яде свой хляб и да стъква огъня – във всичко друго е равен на домашните ти; когато реши да си тръгне, даваш му ден преднина, и чак след това тръгваш, за да го убиеш (длъжен си по същия дълг, който ти повелява да го приемеш в къщи). Моят дом е   крепост, в нея аз съм властта, навън може да има друга власт – няма значение. Българинът очаквано си е по-умерен, ако му звънне телефонът, и той може да заколи неочаквания си гост, но една гола заповед няма да му стигне, от заколването на непознатия гостенин той трябва нещо да изкяри или да избегне някакъв зян. А това за господарите и слугите – пред нас не минава изобщо. Най-вероятно не заради някакво си лично достойнство и чест – покрай аристокрацията си руснаците по-разбират от тия работи – колкото от егалитаризма на хора, имащи се за долни и нямащи. Но като гледаме живота в Русия, можем само да кажем: \"Слава Богу!\", и да не придиряме толкова дали тази мерзост ни е отминала по \"правилните\" или \"неправилните\" причини. Хубаво е да можеше да дадем на руснаците част от нашето презрение към властта, а в замяна да вземем от тяхната широта, замах и спонтанна човечност. Но тук вече говорим с оценки: оценяват се реалности, а казахме, че стереотипите, макар да мотивират реални поведения, нямат собствена реалност. (Нали не бяха от химията, а от алхимията.) Следователно, те не подлежат и на оценка. Може би стереотипите са като митовете – лъжливи разкази, които ни разкриват истината (понякога)? А тяхната истина е, че никакъв народопсихологически стереотип не може да бъде основание да колим и да гледаме злобно другите – познати и непознати. Нито пък да ги обичаме. И особено не е основание да се унижаваме снобски пред когото и да било, оправдавайки унижението с \"любов необяснима\". Тя, тая, си е обяснима – само дето не е любов.", "date": "2018.12.15", "title": "Какви ги виждаме"}
{"url": "https://www.dnevnik.bg/intervju/2018/12/15/3362226_iliia_troianov_pisatel_samoiniciativata_e_edin_ot/", "text": "Последната му книга, преведена на български, е \"След бягството\". В нея под формата на кратки фрагменти Илия Троянов се занимава с фигурата на мигранта и проблемите на неговото съществуване, използвайки и собствения си биографичен опит като член на семейство, избягало от комунистическия режим в България. \"Дневник\" разговаря с Илия Троянов за \"След бягството\", екологичната криза и новия проект \"Утопичното пространство\", в който участва писателят.  - Това е една болезнена тема, която от няколко години занимава цяла Европа. Но и се инструментализира по различни начини. Събужда стари чувства на расизъм, на отблъскване на бегълци, на чуждото. На затваряне на врати и граници. В по-личен план ми направи впечатление, че повечето от хората нямат представа какво значи да живееш със съдбата на някой, който е избягал. Те приемат, че като си намерил някакво работно място, някаква социална сигурност, проблемът е решен. А това не е така. Книгата описва колко сложен е един живот, впрегнат между най-различни езици, съчувствия, съотношения между миналото и настоящето. Между различни култури и различни интереси. Това е едно утежняване на живота, но от друга страна е и негово освобождаване.  - На човек му се отварят нови врати. Идеологията на националната държава приема, че човекът е впрегнат в една съдба, която е случайна. Дали човекът е роден като мен в София, или в Тимбукту е пълна случайност. Тази случайност се превръща в догма и се впряга в ценности, които не могат да бъдат преодолени от личността. Човекът, който е изтласкан от това гето на случайната съдба, получава покана лично да развие своята идентичност. Една по-динамична идентичност, която може да си служи с най-различни културни елементи, ценности, философии. По този начин се създава един космополитен живот, който (ако човек наистина го ползва) е по-ценен, отколкото ако е впрегнат в затвора на родината.  - Трудно е да си обясня защо толкова българи имат негативни чувства спрямо бегълците, а считат за съвсем нормално, че една трета от българския народ е тръгнал по същия път. Преди 89-та бяха малко на брой. Няколкостотин на година, може би защото беше опасно - като моето семейство. Но между 1989 и 2007г., когато България влезе в ЕС, сума ти хора напуснаха по същите икономически причини, за които сега упрекват бегълците. Нали това е главният упрек - откъде-накъде мигрантите са тръгнали сега, за да оцелеят. А точно това са направили не само хиляди българи, а и хиляди други българи искат да го направят. Когато съм в България, постоянно се срещам с хора, които по някакъв начин изразяват мечта да отидат някъде другаде, където смятат, че ще имат по-добър шанс. Така че за себе си те считат това за нормално и оправдано, а за други хора, които бягат от много по-големи трагедии - война, суша, глад, не го считат за оправдано. Второ, моят личен опит е, че по време на комунистическата диктатура хората от Запада бяха свръхинтересни, свръхбогати хора. Богатото чуждо е атрактивно, а бедното чуждо е заплаха. Значи отблъскването не е на културна почва, а на материална. И ако чуждото идва у нас с пари и предлага Обетованата земя, тогава нямаме нищо против, че ни е чуждо. А като пристига с нужди, го отричаме. И трето, очевидно поради липсата на отворено общество хората са по-склонни да бъдат манипулирани от една доста евтина пропаганда, която отклонява тяхното внимание от истинските причини за социалната мизерия в България, които нямат нищо общо с бегълците. Изведнъж всички хора в България, които живеят в мизерия, а те са много, не търсят истинско обяснение и чрез него истинско решаване на техните социални проблеми, а се задоволяват с това да псуват, плюят и отблъскват бегълците. Но би било опасно да приемаме, че западноевропейските общества не са склонни да влязат в нова фаза на ксенофобия. Това е възможно почти навсякъде.  - Винаги когато разговарям с българи и когато чета българските вестници, има усещане, че България е в едно доста мизерно положение. Това се компенсира чрез национализъм, за който ми се струва, че съвсем е останал без съдържание. Но и в Германия е така. Получавам писма от хора, които ме плюят, че имам друга позиция. Публикувам много в немскоезичната преса. Но писмата, основно имейли, са написани на един отвратителен немски. Хората, които защитават немската нация, я защитават срещу един човек, който е овладял техния език, а те лично ритат езика с краката си. Днешният български национализъм не е свързан, както е бил по време на поколението на Ботев, с общи корени в език, в народни традиции, в ценности, които се изграждат на базата на традициите. А е една празна тенекия, която не предлага никакви решения на проблема. Ако човек говори с икономисти, е съвсем наясно, че едно затваряне в рамките на националната държава, е абсолютно невъзможно. Европейският съюз е напълно зависим от външно производство. Например на хранителни стоки извън неговите граници. В Африка има един феномен, който се казва   или грабеж на земя, чрез който огромни земи се използват за произвеждане на хранителни стоки за гражданите на европейската общност.  - Всеки път, когато се завръщам в България, и срещам роднини, приятели, те ми разказват кой пак е бил демаскиран като бивш сътрудник или доносник. Много политически лица продължават да имат минало, което е или неясно, или отвратително. Един път като си бил чекист, оставаш винаги чекист. Това твърдят всички хора, които са писали книги за службите. Това са хора, които не са наистина демократи. На може да се разчита те да вършат работа в интерес на народа, а не в интересите на определени среди. Много е странно, че това не се дискутира. Възможно ли е изобщо България да се развие, докато няма разглеждане и изчистване на тези случаи?  В това отношение възприемането на романа ми \"Власт и съпротива\" извън България беше много по-различно, отколкото в България. Извън България на него се гледа като на разказ за това, което се повтаря често - как функционира властта, как смазва съпротивата, как властта се базира върху контрол над миналото. Това са всеобщи човешки теми, които засягат всяка една държава. Когато излезе турският превод на книгата, читателите там, с които имах възможност да разговарям, пряко го свързаха с положението в Турция. Което е нормално. И аз чета романи поради някаква универсална истина. А в България имаше гласове, които по искаха да дискредитират книгата. Аз обаче смятам, че един роман не може да бъде дискредитиран с политически аргументи. Романът може да бъде дискредитиран само, ако е лошо написан. Но не и чрез аргументи, че авторът е имал негативно или прекалено критично отношение към темата. Това ми се струва много странен подход към един роман и въобще към литературата.  - Очевидно е, че пътят на Орбан или случващото се в Бразилия, както и в много други страни, е път към една нова диктатура. Днес наричат тези режими авторитарни. Този път наистина е логичен, защото проблемите на глобалния капитализъм са грамадни. Вероятно следващата фаза е една нова диктатура като единствен начин да се попречи на глобалните социални трансформации. За глобалните екологични проблеми досега не е намерено решение. Бил съм свидетел на невероятното разрушаване на околната среда в свята. Миналата година пътувах за една нова книга на четири континента. Не можете да си представите какво е положението в държави като Гватемала или Борнео. Където е имало джунгла, сега се простира монокултура. Монокултура, от която след 30 години почвата ще бъде изтощена и ще остане само пустиня. Това са колосални проблеми, както е и концентрацията на власт и на капитал. От редица изследвания знаем, че концентрация, каквато съществува в момента, никога не е имало. Дори разликата между милионерите и милиардерите расте рязко. 0.1% от населението държи 80% от капитала на целия свят. Това са развития, които без съмнение ще доведат до големи експлозии. И за да попречат на тези експлозии, сега създават авторитарни режими и някъде вече се виждат дори нови диктатури. Но те няма как да решат тези проблеми. Тази стратегия не е дългосрочна. Това е просто една фаза. В следващите 10-20 години като добавим и автоматизацията, която не може да бъде спряна и развитието на изкуствен интелект, ще станем свидетели на една сериозна дестабилизация на глобалния капитализъм. И тогава ще стане много интересно.  - Радвам се, че задавате този въпрос, защото тъкмо с това се занимавам в момента. Миналата седмица проведохме голяма среща във Виена с много участници от академичния, социалния и културния живот. Създаваме една програма, която се казва \"Утопичното пространство\". С нея искаме да покажем, че има конкретни утопии - в най-различни области. Как да живеем в градовете, как да организираме наистина демократично общество. Разработени са най-различни концепции, визии, които за съжаление не са видими. Не им се дава по-голяма гласност. Така че в следващите години с взаимни сили ще събираме такива утопии, ще дискутираме, ще ги представяме на обществеността с доклади, с дискусии в интернет и в медиите. Докато не направим панорама на утопичното мислене, която да намери израз в нещо като утопичен контент. Ще опишем най-различни възможни алтернативи на вече съществуващото. И ще го предоставим на общественото мнение за дискусии. По този начин ще се приложи натиск над политиците, които постоянно твърдят, че няма алтернатива. Безалтернативността е най-централният елемент на неолибералния капитализъм и неговата идеология.  - Голямата алтернатива се състои от много малки алтернативи. Ако има голямата алтернатива, тя ще бъде изразена чрез манифест и ще бъде опасна. При пътешествията си миналата година видях проекти, които функционират - в Пакистан, в Никарагуа, в Южна Испания... Те отговарят на конкретния контекст в своите области, но са подчинени на взаимни идеали. Радикалната демокрация означава участие на всички засегнати. Самоорганизация в интереса на хората, които са засегнати. Инициатива от долу нагоре. Едно съзнаване на общото. На нуждата от солидарност, от взаимност за построяването на едно село или на едно общество, което е горе-долу справедливо. Естествено, в детайлите има най-различни разлики. Но например има визии за как да реструктурираме нашите градове. И това трябва да се обсъжда и да се популяризира точно сега.  Да, но историята на революциите показва, че в един момент хората се организират да действат внезапно. Пиратите например, тъй като се занимавах с тях за един нов роман, са били изключително егалитарно общество. Но когато са тръгвали на грабеж, са избирали един от тях за водач, за да могат да действат бързо и решително. Мисля, че това се създава от само себе си. Четох изключително интересна книга на една американска авторка, която разглежда как хората се организират след катастрофи като наводнението в Ню Орлиънс, предизвикано от урагана \"Катрина\" и големия пожар в Сан Франциско. Оказва се, че хората са в състояние да се организират много ефикасно сами, когато отпадне разчитането на държавата или на някой друг. Завчера в Русе ми дадоха една книга - преводи на българска литература от един австрийски автор. Отворих я и случайно попаднах на следното изказване на Стоян Михайловски: \"Един народ, който не разчита на спасители, ще бъде спасен\". Казал го е преди 150 години. Това е толкова вярно днес, нали? Че разчитаме на някой друг да ни оправи нещата и псуваме защо не ни ги оправят. Смятам, че самоинициативата е един от елементите на по-добрия свят.  Не мога да кажа. Природата е толкова сложна. Написах един роман за климатичната катастрофа - \"Ледовете се топят\". Там се занимавах с този въпрос и се оказа, че има нещо, което се казва  - климатът изведнъж се променя. И никой не може да го предвиди. Така че няма смисъл да спекулираме върху нещо, което най-големите учени не могат да изчислят, а по-добре да действаме. ", "date": "2018.12.15", "title": "Илия Троянов, писател: Самоинициативата е един от елементите на по-добрия свят"}
{"url": "https://www.dnevnik.bg/sviat/2018/12/15/3361883_ukraina_suzdava_nezavisima_curkva_dnes/", "text": "В Украйна днес ще се състои \"обединителен събор\", с който ще доведе до църква, независима от Московската патриаршия. Това е последната крачка към създаванено на нова църква, която ще се самоуправлява, ще е административно независима и канонично равна с Руската патриаршия. На събора ще бъде избран и нейният предстоятел. През октомври Вселенската патриаршия призна правото на Украйна да има независима църква, след като президентът Петро Порошенко се бе обърнал към нея с искане Украйна да получи свидетелство за автокефалия. В резултат Московската патриаршия  прекъсна общение с Вселенската  и обяви процеса за нелегитимен, а руски медии писаха, че може да бъдат завзети светини в Украйна като предпазна мярка. Поне три църкви В Украйна има не по-малко от три православни църкви. Една от тях, Украинската автокефална православна църква (УАПЦ), е създадена през 1921 г., но забранена по време на Сталин през 1930 г. Оцелява чрез диаспората и се връща в Украйна през 1990 г. Две години по-късно неуспешен опит за сливане със съществуващата православна йерархия създаде нова църква, наречена Украинска православна църква - Киевска патриаршия (УПЦ-КП). Съпротива обаче имаше и от двете страни: мнозина в УАПЦ отказаха да се присъединят, защото гледаха на сегашната православна йерархия като на опетнена от КГБ. Руската църква се трансформира в Украинска православна църква - Московска патриаршия (УПЦ-МП). \"Живеят в тъмнина\" Тя няма да участва в събора. Синодът а УПЦ-МЦ обяви, че патриарх Вартоломей няма право да свиква каквито и да било събрания в Украйна, а съборът няма да има никаква канонична и юридическа сила. Наскоро патриарх Кирил заяви, че хората зад отделянето на църквата \"говорят за светлина, но живеят в тъмнина\" и говорят с \"ненавист\". Според украински медии се очаква патриарх Вартоломей да предаде Томоса (свидетелството) за независимост на украинската църква на 6 януари 2019 г. Преди това в същия ден в Истанбул трябва да има Божествена литургия, която заедно да отслужат Вселенският патриарх и предстоятелят на местната църква. Уставът, който ще бъде изработен, ползва като отправна точка предложение на Вселенския патриарх, казва прессекретарят на УПЦ-КП, цитиран от \"Интерфакс\". Какво се променя Украинската църква ще е напълно   от Московската патриаршия, но ще остане част от единната Вселенска църква. Ще може да има самостоятелни  . Вероятното ѝ   ще е Автокефална православна църква в Украйна (АПЦУ), но за вътрешна употреба ще може да  , например Украинска православна църква. По информация на \"РБК Украйна\", която цитира източници, свързани с процеса по предоставяне на автокефалия, тя ще може самостоятелно   на своя територия и   от Вселенския патриарх. Последният, смятан за \"пръв между равни\" в православния свят, ще е   по спорни въпроси. Новата църква ще може да решава самостоятелно въпроси, например  , с богослужебния език (един от претендентите предлага украинският да стане основен, но отделните енории може да запазят като основни църковнославянския, руския и румънския) и  . От УПЦ (МП) Украйна вероятно ще настоява само да промени името си и да стане Руска православна църква.", "date": "2018.12.15", "title": "Украйна създава църква, независима от руската"}
{"url": "https://www.dnevnik.bg/bulgaria/2018/12/15/3362202_izdirvaneto_na_arabadjievi_-_kakvo_kazva_saitut_na/", "text": "Три месеца и половина след като Ветко и Маринела Арабаджиеви бяха обвинени задочно, а адвокатът на сина им каза, че се прибират до дни, двамата не са в България, а имената им не са в списъка на издирваните, качен на сайта на Интерпол. Имената на всички обвинени по т.нар. дела с обществен интерес през последно време и обявени официално от българската прокуратурата за издирвани от Интерпол са на интернет страницата на организацията - Евелин Банев - Брендо, братя Галеви, Цветан Василев, Димитър Желязков - Митьо Очите, избягалия от Софийския затвор Радослав Колев и др. Арабаджиеви са привлечени към наказателна отговорност за участие в организирана престъпна група, укриване на данъци и пране на пари.  При акция на прокуратурата в края на август  в хотелите на Арабаджиев \"Маринела\" в София и \"Марица\" в Пловдив бяха открити и иззети над 10 млн. лв. Тогава беше задържан сина им -  Вълчо Арабаджиев, който е в ареста  и две счетоводителки. След акцията зам. главният прокурор и доскорошен шеф на спецобвинението Иван Гешев заяви, че спрямо семейство Арабаджиеви има издадена  европейска заповед за арест  и се търсят от Интерпол. Тогава разследващите имаха данни, че двамата обвиняеми са във Франция. Но Гешев подчерта, че не са на почивка, а се укриват. Имената на Арабаджиеви не са на сайта на Интерпол. На въпрос на \"Дневник\" от международната организация обясниха, че не коментират конкретни случаи или хора, освен при специални обстоятелства и с одобрението на съответните държавни власти и насочиха въпросите към българските разследващи органи. Наблюдаващият делото прокурор Кирил Пейчинов каза за \"Дневник\", че Арабаджиеви се издирват от Интерпол. Неофициално от държавното обвинение казаха, че организацията качвала имената на някои издирвани, а на други - не. Според интернет страницата на международната полицейска организация има две причини, според които имената и снимката на издирван не са публикувани - не е искано издирването му или изискващата страна е поискала за червената бюлетина (за издирване) да знаят само разследващите органи на другите държавни членки в организацията. Искането на България Интерпол да издирва Арабаджиеви беше многократно и публично прокламирано от прокуратурата.  На сайта на Интерпол са имената на обвинени българи, чието местонахождение е известно като бившия мажоритарен собственик на КТБ Цветан Василев, който е в Белград и се е явявал няколко пъти пред местния съд, който разглежда искането за екстрадицията му, както и Димитър Желязков, известен като Митьо Очите, който е в турския арест. Сред издирваните българи е  и Георги Станоев, известен като Малката Бирма , той се издирва заради разследване срещу престъпна група за нелегални цигари. Акцията срещу Станоев, баща му - Евлоги Станоев, Голямата Бирма и брат му Антон Станоев, се проведе след тази срещу семейство Арабаджиеви.  В средата на септември  спецпрокуратурата направи претърсвания и изземвания в офисите на дружествата, стопанисващи свързаните с тях ресторанти \"Везувий\" и \"Сръбски ресторант Бест\" в София. Антон Станоев също беше обявен за издирване, но той се предаде сам на прокуратурата. Към днешна дата неговото име е свалено от сайта на Интерпол и не е сред издирваните.  Предаде се и баща им Евлоги Станоев , но неговото име също не беше качено на сайта на организацията, а адвокатът му Ина Лулчева каза, че той не е издирван, призоваван или търсен по някакъв начин.", "date": "2018.12.15", "title": "Издирването на Арабаджиеви - какво казва сайтът на Интерпол"}
{"url": "https://www.dnevnik.bg/photos/2018/12/15/3362709_fotogaleriia_koledni_rabotilnici_v_muzeia/", "text": "Националният етнографски музей е домакин на традиционните коледни ателиета за деца и възрастни.", "date": "2018.12.15", "title": "Фотогалерия: Коледни работилници в музея"}
{"url": "https://www.dnevnik.bg/politika/2018/12/15/3362658_prezidentut_e_na_poseshtenie_v_iordaniia/", "text": "Президентът Румен Радев ще бъде на официално посещение в Хашемитско кралство Йордания по покана на крал Абдула II бин ал-Хусейн от днес до понеделник, съобщиха от прессекретариата му. В кралския дворец в столицата Аман българският президент Румен Радев и съпругата му Десислава Радева ще бъдат посрещнати с официална церемония от техни величества крал Абдула II бин ал-Хусейн и кралица Рания ал-Абдула на 16 декември. Във фокуса на визитата е задълбочаване на политическия диалог и на двустранните отношения, стимулиране на търговско-икономическото и инвестиционно сътрудничество, както и партньорството в сферата на отбраната и сигурността. Ще бъде обсъдена и ситуацията в Близкия Изток и миграционната криза, се посочва в съобщението. В бизнес делегацията, която придружава президента, са включени редица представители на български компании в областта на отбранителната индустрия, които ще обсъдят със свои партньори от Йордания реализацията на общи проекти. В Аманската търговска камара Румен Радев ще открие Българо-йорданския бизнес форум, в който ще участват и компании от България в сферата на информационните технологии, хранително-вкусовата промишленост и др. В Аман държавният глава ще се срещне с представители на общността ни в Йордания и с йордански граждани, завършили образованието си в България Президентът Румен Радев ще посети съоръжението за научни експерименти SESAME, което е единствено по рода си в Близкия изток. Учредена от девет държави и под егидата на ЮНЕСКО, лабораторията цели да предостави възможност за изследвания в редица сфери и същевременно да насърчи международното научно сътрудничество. По време на визитата си в Йордания президентът ще посети и Центъра за подготовка на специалните сили \"Крал Абдуллах II\", както и древния град Петра. Водената от българския държавен глава делегация включва вицепремиерът и министър на външните работи Екатерина Захариева, представители на изпълнителната власт, представители на 30 български фирми, както и проф. Леандър Литов - ръководител на българския екип от учени в ЦЕРН.", "date": "2018.12.15", "title": "Президентът е на посещение в Йордания"}
{"url": "https://www.dnevnik.bg/analizi/2018/12/15/3362423_za_konpi_poddrujnicite_i_drugite_nakratko/", "text": "КОНПИ има ли почва у нас? От първите дни на своето съществуване Комисията за отнемане на незаконно придобито имущество (КОНПИ) е обект на голямо обществено очакване. Като един величествен Дядо Коледа или всевластно божество по закон тя е призвана да възстановява чувството за справедливост в обществото. И от управлението на Симеон Сакскобурготски, когато бе измислен първообразът на КОНПИ, справедливостта е в процес на възстановяване. Но още от създаването си до ден днешен, въпреки разширяването на правомощията ѝ, Комисията има фундаментален проблем – има множество правомощия, но няма ясна идейна концепция за съществуването си и принципни основания за работата си. Причините за това са, че корупцията и престъпността се борят по обвинение на прокуратурата пред съда, който монополно осъжда доказано виновните. После осъдените изтърпяват наказание, третират се негативно от държавата и обществото като осъждани, получават (евентуално) възможност за поправяне, а пред обществото се въздава справедливост и възмездие. КОНПИ обаче не постига нито едно от тези неща поради следните причини: - не е специализирана прокуратура, нито по наш, нито, например, по румънския модел, от който много наблюдатели у нас се възхищават (но не и авторът на този материал), - не е съд (макар на управляващите да им се иска да е или поне да не бъде контролирана от съда), - не реализира наказателна отговорност и последиците ѝ. КОНПИ е административен апарат с три други функции: - събира и проверява имуществените декларации на редица високопоставени лица от властта, - при установено разминаване в имуществото или при повдигане на обвинение за редица престъпления прави проверка на имуществото на лицата и пристъпва към гражданска конфискация, ако има данни за такава, - произнася се за наличието или липсата на конфликт на интереси. Тоест КОНПИ е една обикновена администрация, а относно конфискацията на имущество без наказателна санкция остава неотговорен въпросът доколко това е допустимо според българското законодателство и според правото на ЕС (очаква се произнасяне на Съда на ЕС). Липсва гаранция и че конфискацията не се прави по политически подбуди след като ръководството на КОНПИ се определя само от политически силната партия. След като изяснихме какво е и по-важното – какво не е КОНПИ, ще коментираме следните събития отпреди дни. Само преди седмица Върховният касационен съд (ВКС) постанови тълкувателно решение, с което прие, че прекратяването на наказателното преследване е абсолютна пречка за последваща гражданската конфискация. Макар и тълкуванието да е по втория КОНПИ закон, внесен от ГЕРБ и подкрепен от тогавашното мнозинство в парламента от 2012 г., с който на практика КОНПИ стана безполезна от гледна точка на борбата с корупцията, решението събуди тревога. По-конкретно ВКС повдигна отново следните въпроси: - доколко в българската правна доктрина е допустимо изобщо съществуването на конфискация, когато това не е съпроводено с наказателно преследване и осъждане, - има ли незаконно придобито имущество, когато действията на придобилия го не са престъпни по своя характер? След като няма ясен отговор на тези допълнителни два въпроса отново остава помайването какво точно е КОНПИ и за какво е възможно да се ползва. Съществуването на КОНПИ под всичките ѝ форми среща сериозен юридически отпор. Докато юристите се чудят години наред какво точно е КОНПИ, председателят на правната комисия в парламента Даниел Кирилов, ГЕРБ, ДПС и т.нар. патриоти за по-малко от седмица приеха окончателни промени в закона за КОНПИ, с които: - бламират тълкувателното решение на ВКС, - разширяват правомощията на КОНПИ да проверява всеки български гражданин от раждането до смъртта му, - с обратна сила (отречен от цивилизования свят похват) обявяват, че за неприключилите преписки по старите КОНПИ закони ще се прилага новият закон и то със задна дата. Този подход, освен хаос у читателя, предизвиква хаос и в ума на правоприлагащия юрист, а и е на път да причини и държавнически хаос. Защо се прави това ли? Корупция се бори с ефективна прокуратура и независим съд, но това крие риск и за самите управляващи, и за близките до тях партии и бизнеси. Вместо това гласуваните законови промени навеждат на мисълта, че на управляващите по-скоро им трябва не орган за борба с корупцията, а силна бухалка за саморазправа. Публична тайна е, че от употреба на силови групировки през 90-те се премина на употреба на репресивни държавни структури – изглежда хем легитимно, хем е с пари на данъкоплатеца. А най-важното е, че по този начин съдът, който все още не е напълно политически подчинен, е заобиколен. А само подчинените институции затвърждават угодно управленческия произвол. Защо е излишно ли? Защото недекларирането на доходи и имущество може да бъде преследвано: - като основание за проверка и ревизия от НАП, - при съмнение за престъпление може да бъде проведено разследване и последващо повдигане на обвинение по глава седма от Наказателния кодекс \"Престъпления против финансовата, данъчната и осигурителната системи\". Това, което КОНПИ иска да може като правомощия с него прокуратурата и НАП разполагат и се предполага да умеят да свършат по-добре. Освен това, всеки процес за ограничаване или потенциално ограничаване на основни права и свободи спрямо личността не може да бъде без мяра, без срок и без възможност за защита при всяко действие. Това обаче депутатите от правната комисия явно не го знаят, а дори и да го знаят - не го разбират, защото отварят врата за безсрочно проверяване от КОНПИ, а с това и за безмерен произвол. Апропо, само преди няколко дни, на 10-ти декември се навършиха 73 години от приемането на Всеобщата декларация за правата на човека. Български граждани, правната комисия на избраното от Вас Народно събрание, българското политическо статукво и КОНПИ Ви поздравяват със законови промени по повода.", "date": "2018.12.15", "title": "За КОНПИ, поддръжниците ѝ и другите накратко"}
{"url": "https://www.dnevnik.bg/tehnologii/2018/12/15/3362464_destinaciia_mars_i_koi_sa_vajnite_nauchni_otkritiia_na/", "text": "                        2018 г. беше белязана от научни открития, сякаш излезли от книга на Жул Верн и възбуждащи въображението на теми роботика и астрономия. Дестинация \"Марс\" През изминалата година Марс определено беше център на вниманието на учените. С поглед към бъдещето и може би първата планета освен Земята, която ще бъде колонизирана от човешкия вид, последните изследвания представиха много интересни резултати за Марс. Едновременно с това, червената планета остава все така енигматична и понякога дори необяснима с изненадите, които крие на и под повърхността си. Ето трите особено важни открития за Червената планета тази година. Вода Италианската космическа агенция обяви, че благодарение на нов вид радар, наречен Марсис, е успяла да установи  наличието на течна вода  под замръзналите полюси на планетата. Роберто Оросеи, главният учен на Националния институт за астрофизика съобщи, че въпросното езеро е с обем над един трилион литра вода (сравнимо с вместимостта на едно от най-големите езера в Европа – Инари). Д-р Оросеи посочи, че много микроорганизми са способни  да живеят в екстремни условия , а наличието на течна вода е почти задължително за съществуването на живот. Органични молекули Паралелно с това откритие, учени от Американската космическа агенция, обявиха, че марсоходът \"Кюриосити\" (Curiosity) е открил  следи от органични молекули  на повърхността на Марс. Това са съединения на въглерода - същите както животополагащите съединения на Земята. Макар това да е изключително окуражаващо откритие, учените от НАСА припомнят, че не е абсолютно сигурно доказателство за съществуването на  живот на Марс , тъй като тези молекули теоретично биха могли да бъдат продукт и на геологични процеси. Храната на бъдещето Учените в Полярната изследователска станция прибраха първата реколта от зеленчуци, отгледани в 100% изкуствени условия, така както биха били отглеждани например на Марс. Немски учени отгледаха салата, краставици и репички във високотехнологичен парник, при постоянна външна температура под -20 градуса по Целзий. Тези три постижения и открития, взети заедно, биха били от особена полза при бъдещо пътуване и  колонизиране на Марс . Наличието на течна вода значително би улеснило адаптацията на човешкия вид към марсиански начин на живот. От друга страна, учените са особено внимателни при изпращането на проби и планирането на мисии до червената планета, тъй като биха искали на всяка цена да защитят местния живот на Марс, ако такъв съществува. Науката в защита на планетата 2018 г. беше интересна и по отношение на технологичния и научен напредък в сфери, свързани с единствения засега дом на човеството – Земята. Риба-робот Учени от Масачузетския технологичен институт създадоха бионична риба-робот, с която да могат да изследват и осъществяват мониторинг на дълбоководния живот. Досегашните прототипи обикновено имаха проблем с комуникациите под определени дълбочини и всяваха недоверие у морските обитатели с шумните си мотори и странен вид. Това значително възпрепятстваше наблюдаването на естественото поведение на морската фауна. СоФи (от Soft Robotic Fish) позволява на учените да изследват морския свят незабелязано и по този начин да събират данни, които след това да бъдат използвани за опазването и защитаването на живота в Земните океани. Обратимото изменение на климата Друго важно откритие е свързано със запазването на биоразнообразието на Земята.  Научен доклад на ООН  потвърди, че  Монреалския протокол  за пълното изключване на химикали, увреждащи озоновия слой от човешката дейност, наистина дава добри резултати. Според последните измервания,  озоновата дупка  над полюсите е започнала постепенно да се затваря. Това откритие потвърди, че ако сегашните забрани продължават да се спазват стриктно, дупката може да е част от миналото до края на века. То е също и особено важен показател за това, че  глобалното изменение на климата  категорично е проблем с изцяло човешки произход. Последните измервания показаха също, че стриктното спазване на съществуващите международни договори за опазване на климата би позволило успешното ограничаване на глобалното затопляне под желаната граница от 1.5 градуса по Целзий до края на века. Българският принос Българските учени успяват да не останат по-назад от международните си колеги, въпреки честия недостиг на финансиране и неравната битка за средствата по европейските програми за научно субсидиране. Екип от учени от Медицинския университет в София и Института за полимери към Българската академия на науките публикува   статия , описваща дизайна на нов тип полимер с практическо приложение. Този полимер е замислен като нова форма за доставяне на лекарства с обезболяващи и противовъзпалителни свойства, например ибупрофен, чрез кожата. Новосъздаденият полимер е тестван и за нетоксичност при директен контакт с кожата и резултатите са обещаващи. Доставянето на лекарства чрез контакт с кожата вместо венозно или перорално е една от основните изследователски сфери в модерната фармакология. Много лекарства, преминавайки през храносмилателната система, претърпяват метаболитни промени, което значително намалява тяхната крайна концентрация в организма и съответно ефективността им. То позволява по-добър контрол върху постоянното освобождаване на равни количества от медикамента, когато това е нужно.", "date": "2018.12.15", "title": "Дестинация \"Марс\" и кои са важните научни открития на 2018"}
{"url": "https://www.dnevnik.bg/sviat/2018/12/15/3362659_polskoto_pravitelstvo_ocelia_pri_vot_na_nedoverie/", "text": "Полското правителство на консервативната националистическа партия \"Право и справедливост\" оцеля при вот на недоверие снощи, съобщи БТА, цитирайки ТАСС и ДПА. Искането бе внесено от основната опозиционна сила - либералната партия \"Гражданска платформа\".  Снощи 460-членният Сейм, долната камара на полския парламент, отхвърли вота на недоверие с 233 гласа \"против\" при 163 \"за\" и 20 \"въздържал се\".Само два дни по-рано, в сряда, Сеймът гласува вот на доверие на правителството по искане на премиера Матеуш Моравецки. Опозицията внесе вота на недоверие, недоволна от съдебната реформа, заради която управляващата в Полша партия влезе в конфликт с Европейската комисия. \"Право и справедливост\" твърди, че прочиства системата от корумпирани съдии, но според опоненти партията иска да отстрани критични гласове.", "date": "2018.12.15", "title": "Полското правителство оцеля при вот на недоверие"}
{"url": "https://www.dnevnik.bg/biznes/2018/12/15/3362657_okolo_50_hil_chujdenci_sa_izbrali_da_posreshtnat/", "text": "Около 40-50 хил. чужденци са избрали да посрещнат Коледа или Нова година в София. Това съобщи в интервю за \"Дарик\" радио министърът на туризма Николина Ангелкова. По думите й чуждестранните гости в столицата ще са по-голям брой по празниците, но част от тях са обявили, че идват тук с друга основна цел, например ски туризъм. 72% от чужденците отсядат в хотели, категория 4 и 5 звезди, каза Ангелкова и поздрави представителите на бранша, че са повишили качеството на предлаганите в тях услуги. Чуждестранните туроператори вече ни предлагат не като евтина дестинация, а като дестинация, предлагаща добро качество на разумни цени, добави тя. Ангелкова нарече Стара планина неразработената златна мина на зимния туризъм, където би могло да се строят нови ски курорти. Специално открои Ком и Узана. Тя вижда потенциал и в районите около старите курорти - Добринище, Боровец. По думите й министерството има запитвания от потенциални инвеститори от чужбина за изграждането на нови курорти. То обаче не можело да дава конкретни отговори, защото изготвените планове за управление на природните и националните паркове в планините се обжалват и не са влезли в сила. \"Важна е тази рамка, за да знаем къде какво да се развива\", подчерта на няколко пъти тя. По думите й Министерството на туризма планира да организира инвестиционни турове за представители на компании с подобен интерес, на които да покаже къде в регионите какви възможности за инвестиции в туризма има. Културният туризъм ще е акцент в работата на ведомството догодина.", "date": "2018.12.15", "title": "Около 50 хил. чужденци са избрали да посрещнат Коледа и Нова година в София"}
{"url": "https://www.dnevnik.bg/sviat/2018/12/15/3362663_vselenskiiat_patriarh_sudi_prinstunskiia_universitet/", "text": "Ръководители на Православната църква, сред които Вселенският патриарх Вартоломей, съдят Принстънския университет да им върне хилядолетни византийски ръкописи, откраднати от българска чета по време на Първата световна война, съобщава БТА, цитирайки в. \"Ню Йорк таймс\". Трите ръкописа с цветни рисунки са на повече от 1000 години. Едновременно свещени текстове и произведения на изкуството, те били дарени на Принстън през 1942 г. от член на настоятелството и бивш възпитаник на учебното заведение, който ги бил купил от германска аукционна къща 20 години по-рано. Във федерален съдебен иск, заведен в четвъртък в американския щат Ню Джърси, ищците, сред които Вселенският патриарх Вартоломей, твърдят, че ръкописите са били откраднати, и настояват за тяхното връщане.  През 1917 г. българска чета щурмувала манастира \"Света Богородица \"Икосифиниса\" в село Кормища, Северна Гърция, и отнесла редица древни текстове. Манастирът, основан през пети век, е един от най-старите в гръцката област Македония. В съдебния иск пише, че преди да бъде плячкосан, той е имал \"забележителна колекция от книги, реликви и ценни византийски ръкописи\". Представител на местните власти описал нападението срещу манастира в писмо до гръцката делегация в София четири дни по-късно. В текста, който е на френски език, пише, че \"банда от 60 престъпници\" е влязла с насилие в манастира и е пребила безмилостно двама мъже, за да ги принуди да издадат къде са държани скъпоценните предмети на Светата обител. След това българите натоварили своята плячка на 24 мулета и си тръгнали необезпокоявани. Откраднатите ръкописи били отнесени в София, където се озовали у търговци, продавачи на книги и аукционни къщи от цяла Централна Европа.", "date": "2018.12.15", "title": "Вселенският патриарх съди Принстънския университет да му върне откраднати от българска чета ръкописи"}
{"url": "https://www.dnevnik.bg/photos/2018/12/15/3362631_fotogaleriia_na_grebena_na_vulnata/", "text": "По това време на годината в Прая до Норте в Назаре, Португалия, тренират едни от най-добрите в света сърфисти на големи вълни. .", "date": "2018.12.15", "title": "Фотогалерия: На гребена на вълната"}
{"url": "https://www.dnevnik.bg/bulgaria/2018/12/15/3362671_stefan_vodenicharov_iska_pametnik_na_han_asparuh_v/", "text": "Инициаторът е сдружение \"Единение\" на акад. Стефан Воденичаров обяви, че иска да обсъдят с представители на Столичната община издигането на паметник на хан Аспарух в центъра на София. Пред \"Дарик\" днес Воденичаров каза, че такъв паметник има само в Шумен. Вероятно става въпрос за паметника \"Създателите на българската държава\". Преди три седмици академикът инициира сбор за единение в София, на който бе поискано създаване на  Съвет на старейшините, който да е коректив на всяка власт . Днес той съобщи, че в него може да влизат 20-25 души.  Участниците в сбора поискаха догодина да има национално допитване за приемането на Национална стратегия за единение. Сред предложенията, които да залегнат в стратегията, са и лустрация на политиците от всички нива които са се обогатили от престоя във властта, както и изключване от обществения и политическия живот на носителите на корупция и грабителство. Попитан за лустрацията днес акад. Воденичаров обяви, че искат обществено настроение такива хора да не бъдат избирани, а не някаква процедура.", "date": "2018.12.15", "title": "Стефан Воденичаров иска паметник на хан Аспарух в центъра на София"}
{"url": "https://www.dnevnik.bg/sviat/2018/12/15/3362512_shte_spre_li_trump_rusiia_i_kitai_v_afrika/", "text": "Правителството на президента Доналд Тръмп обяви вчера рязко преразглеждане на стратегията за Африка с цел противопоставяне срещу \"хищническите\" практики на Китай и Русия, които \"преднамерено и агресивно насочват инвестициите си в региона с цел придобиване на конкурентно предимство\". Съветникът за националната сигурност Джон Болтън представи новата стратегия във фондация \"Херитидж\", като заяви, че Съединените щати ще подбират по-внимателно африканските си партньори. Той отдели голямо внимание на Китай и обвини китайската държава в раздаване на \"подкупи, сключване на непрозрачни сделки и стратегическо използване на дълговете с цел превръщане на африканските държави в заложници на желанията и изискванията на Пекин\". Според Болтън Русия също \"цели увеличаване на влиянието си в региона чрез корупционни икономически операции\". Действията на Русия и Китай на африканския континент водят до \"възпрепятстване\" на икономическия му растеж. Мнението на някои критици е, че правителството на Тръмп твърде дълго води политика на неангажираност с Африка, като президентът Доналд Тръмп е добре известен със своите пренебрежителни изказвания за континента, където живеят 1.2 млрд. души. В обръщение към конгресмените в сряда ръководителят на отдела на Държавния департамент за Африка Тибор Над също предупреди за нарастващото икономическо, военно и политическо влияние на Китай в Африка, която е континентът на едни от най-бързоразвиващите се икономики в света и на природни ресурси на стойност трилиони долари. Африканското население се очаква да се удвои до 2050 г., същинско \"демографско цунами\", каза Над. Всякакви нови усилия за противопоставяне на Китай в Африка обаче идват с години закъснение. Китай се превърна в най-важния търговски партньор на континента преди близо десет години и инвестира милиарди долари в нашумели инфраструктурни проекти. В отговор на предупрежденията на САЩ и други държави по отношение на задлъжняването към Китай някои в Африка припомниха за понякога неблагоприятните финансови условия, поставяни от западните сили в миналото. Други приветстват това, че Китай не поставя условия и не настоява за свързани с човешките права реформи. Конгресът прие законодателство по-рано тази година, с което създаде Агенция за международно, разполагаща със 60 млрд. долара, която се възприема от мнозина като отговор на китайските програми за развитие на чуждите страни. Съгласно новата стратегия за просперитет на Африка \"ние ще насърчаваме африканските лидери да избират висококачествени, прозрачни, създаващи работни места и привличащи чуждестранни инвестиции проекти, включително и такива от САЩ\", посочи Болтън. Джон Болтън предупреди, че САЩ на ООН, а също така и помощите за страни, чиито правителства смятат за проблематични, сред които е и Южен Судан. \"Съединените щати вече няма беразборно да предоставят помощ в целия континент\", каза Болтън и добави, че \"страните, които последователно гласуват срещу Съединените щати на международни форуми или действат срещу интересите на САЩ, не бива да се ползват от щедрите американски помощи за чужбина\". Що се отнася до военната сфера, Китай отвори миналата година първата си чуждестранна военна база в намиращата се в Африканския рог държава Джибути, където е разположена и единствената постоянна американска военна база в Африка. Болтън предупреди, че има възможност стратегически разположеният и намиращ се на доходоносната и натоварена брегова ивица на Червено море регион да премине в китайската сфера на влияние. Докато Пекин и други се опитват да засилят военното си присъствие, Съединените щати се оттеглят. Пентагонът заяви през ноември, че е планирал намаляване с десет процента на личния състав (разполагащ общо със 7200 войници) на Африканското командване на САЩ през следващите няколко години от борбата срещу тероризма към фокусиране върху предполагаемите заплахи, идващи от Русия и Китай. Каквито и да са следващите действия на САЩ, първото препятствие ще бъдат предразсъдъците. Президентът Доналд Тръмп е известен с неласкавите си изказвания за Африка. Той сравни някои страни, сред които и  несъществуващата държава \"Намбия\"  с мръсна тоалетна, а за нигерийците (които са с най-голямата икономика в Африка и са най-големият африкански производител на петрол) заяви, че никога не биха се върнали в \"колибите\" си, щом видят Съединените щати. Въпреки че Конгресът отхвърли някои от предложените от правителството съкращения на чуждестранни помощи, Тръмп не започна нито един мащабен проект в Африка, а няма и знаци, че той ще посети африканския континент. Според Дженифър Кук, директор на Института за африкански изследвания в университета \"Джордж Вашингтон\", САЩ не трябва да възприемат прекалено търговския подход. \"Няма да победим Китай в собствената му игра, която включва колосални инвестиции и създаването на ифраструктура и пътища, пристанища, железници и други благоустройствени проекти. Това, което различава Съединените щати, е нашата по-широка ангажираност, която не е само с конкретни правителства и чийто фокус пада върху развитието, гражданското общество и, честно казано, служи като нещо подобно на нравствен авторитет по отношение на човешките права, демокрацията и въпросите на управлението\". Африканските държави в крайна сметка ще спечелят от това съревнование, каза в сряда пред Комитета на Сената за въоръжените сили Джъд Девърмонт, който до тази година бе офицер от американското разузнаване, отговарящ за Африка. \"Част от сегашното недоволство заради китайските инвестиции в Африка е плод на преувеличения и дезинформация\", твърди Девърмонт, според когото много от китайските инфраструктурни проект задоволяват насъщни нужди. Други китайски действия обаче са ясна заплаха за американските военни операции и комуникационни инфраструктури, а африканските лидери осъзнават риска. \"Съединените щати трупат точки пред африканските партньори, като разясняват опасностите от засилващото се китайско присъствие\", обобщава Джъд Девърмонт. /БТА", "date": "2018.12.15", "title": "Ще спре ли Тръмп Русия и Китай в Африка"}
{"url": "https://www.dnevnik.bg/biznes/2018/12/15/3362664_goranov_kum_biznesa_podceniavaneto_na_truda_dovede_do/", "text": "Заради продължилото години подценяване на труда и поддържаната формула на конкурентоспособност \"ниски заплати и ниски данъци\" днес \"и мързеливи не можеш да намериш за работа\". Това казва в интервю за \"24 часа\" министърът на финансите Владислав Горанов. В интервюто той коментира параметрите на бюджета за 2019 г. и критиките на опозицията към сегашното управление. \"Опитвам се да им (на работодателите - бел. ред.) внуша, бидейки по принцип център-десен икономист, че всъщност подценяването на труда доведе до неговата липса. А когато говорим за държавна политика, не е важно само едностранчиво и канонично да гледаш на макроикономическите пропорции, а в момент, в който да осъзнаеш, че ти си провалил обществото, оставяйки ценните хора да изтекат, подчинявайки съотношенията между труда и капитала на догмата, че евтиният труд произвежда по-ефективно\", казва Горанов. \"Видяхме, че през дългите години, когато ниските данъци и ниската цена на труда бяха източник на конкурентоспособност, освен да се задълбочи неравенството и да напуснат огромен брой млади умове, да отидат в Европа, където цената на труда е по-висока, друго не успяхме да постигнем\", добавя той и призовава: \"Тоест, макар и късно, трябва да осъзнаем, че цената на труда не е само фактор на производителността\". Запитан за в страната (според синдикатите разликата между най-бедните и най-богатите е 8 пъти - бел. ред.) и призивите за смяна на плоския данък с пропорционален, Горанов отговаря: \"Ако вземете едни от богатите, например Баневи, разликата може да се окаже няколкостотин пъти. Неравенството е проблем във всички общества. Данъчната система няма да даде отговор на този въпрос\". \"Ако отношението към активните хора се мери през данъците, те остават непроменени. Ако отношението към по-слабата част от обществото, която разчита на държавна подкрепа, се мери през разходите, ще видите едно огромно нарастване на социалната част на тези разходи\", аргументира се финансовият министър и изрежда планираните в бюджета за 2019 г. по-големи разходи за образованието, хората с увреждания, общественото осигуряване, които имат за цел именно преодоляването на социалните неравенства без да се увеличават данъците. Запитан дали планира отново да предложи което на няколко пъти депутатите отхвърлят, Горанов отговаря, че ако България не се подготви сама, \"това ще дойде от Брюксел по линия на мерките за пране на пари\". Едновременно с това отбелязва, че \"банките не са достатъчно гъвкави, за да предложат адекватни платежни услуги. Или по-скоро лесно могат да бъдат упрекнати, че трансакционните им такси са по-високи и натоварват дребния бизнес\". \"Този бюджет може да бъде изпълнен само от този кабинет. Видяхме през 2017 г. за кратко как друг кабинет, конюнктурно и бързо влоши показателите в бюджета. Аз съм убеден, че имаме политически капацитет да запазим управляващото мнозинство и да запазим приоритетите,\" заявява финансовият министър по повод на исканията от опозицията за предсрочни парламентарни избори.  Запитан дали ще му се наложи да прави заради зачестилите предупреждения, че икономическият цикъл се обръща, Горанов отговаря, че е рано за такава оценка, но неминуемо търговските отношения между големите държави се отразяват на икономиките. \"Бюджетът ни има достатъчно буфери, които могат да издържат и един по-стресов сценарий за развитие на българската икономика\", уверява той. В отговор на въпрос дали се чувства сигурен за поста си Горанов казва, че ако премиерът иска подновяване на екипа си, това е естествено негово право, но самият той се чувства способен да състави бюджета за 2020 г.", "date": "2018.12.15", "title": "Горанов към бизнеса: Подценяването на труда доведе до неговата липса"}
{"url": "https://www.dnevnik.bg/evropa/2018/12/14/3362213_mladite_gurci_sa_gnevni_i_se_obrushtat_vse_po-nadiasno/", "text": "\"Има една снимка от тази година, която символизира много добре състоянието на днешното гръцко общество. На една ученическа демонстрация срещу споразумението за името на Македония едно момче язди кон. На гърба му се вее гръцкото знаме, а момчето се е вторачило в мобилния си телефон. Младеж, който се изявява от една страна като Александър Велики, но същевременно сърфира в интернет. Това е днешна Гърция\", казва социологът Александра Коронайо. Тя е професор и декан на Института по социология в Атинския университет. В сътрудничество с 14 европейски университета от 2011 година насам тя изследва десните нагласи сред гръцките младежи. Според актуалните ѝ проучвания, в последно време крайнодесните са в подем. А за това допринасят най-вече спорът с Македония и бежанската криза. Теми, които накараха мнозина младежи да излязат по площадите. По традиция всъщност левичарите в Гърция са онези, които се събират редовно и протестират. И то не само по актуални поводи, но и в дни, в които се честват важни исторически събития. \"В Гърция съществува една култура на левите демонстрации, която е тясно свързана с диктатурата. Едно време демонстрациите бяха забранени и тогава се стигна до бунта в политехническия институт в Атина през 1973 година\", казва социологът. Демонстрирам, следователно съществувам Навремето военната хунта потуши с кръв бунта на студентите и с това подписа собствената си смъртна присъда. Участниците в бунта се превърнаха в герои, положили основите на постдиктаторска Гърция. Оттогава насам университетите са свободна от полиция зона. В тях има политически студентски движения от целия политически спектър. Но призивите за протести идват най-вече от левия лагер. Левите се солидаризират с другарите си анархисти, настояват за свободно образование, по-добри условия в университетите и винаги издигат лозунга \"Долу капитализма!\". Протестната култура в Гърция е по-здраво вплетена в обществото, отколкото в други европейски страни, обяснява Александра Коронайо. Днес тя е също така израз на едно вътрешно неравновесие. \"В Гърция имаме проблем с идентичността. Съществува конфликтът с антична Гърция, която бива прославяна в учебниците. Но по-новата история се съсредоточава най-вече в политическите и икономически проблеми. Когато човек се погледне в огледалото, не вижда античен гръцки герой, а съвременник с проблемите на нашето време\", казва тя. Безработица и безперспективност  Днес младите гърци не се оповават на оптимистичните прогнози на техния премиер и неговите европейски колеги. В Гърция цари безперспективност. Безработицата е висока, мнозина обръщат гръб на родината. Няма и следа от някакъв подем. От дългогодишната криза е засегната най-вече средната класа. Именно онези семейства, които изпращат децата си да следват и играят решаваща роля за самочувствието на страната. \"Тези младежи вече не се идентифицират с Гърция и не виждат перспектива в страната. В някои случаи родителите им ги насърчават да я напуснат. Те им казват: Тръгвай и не се обръщай назад!\", казва Александра Коронайо. Според социологическите проучвания, повечето младежи в Гърция вярват в демокрацията и свободните избори. Същевременно имат усещането, че не могат да окажат влияние върху сегашната ситуация. \"Сегашните протести се водят преди всичко от емоциите. Насъбрал се е много гняв. От нашите проучвания виждаме, че младежта търси нови форми на израз. И то не само в Гърция, а навсякъде в Европа. Младежите не искат само да събират подписи, а да оказват пряко влияние\", допълва социологът. Наблюдава се и една негативна тенденция. Въпреки че медиите постоянно информират за сблъсъци с леви демонстранти, броят на участниците в левите демонстрации намалява значително. В ръцете на крайнодесните От това положение печелят най-вече крайнодесните групировки. Покрай кризите и икономическите проблеми на страната партия като фашистката формация \"Златна зора\" успяха да спечелят привърженици. А бежанската тематика и омразата срещу премиера Ципрас заради споразумението с Македония дава нов тласък на десните. \"Все по-често се стига до сериозни сблъсъци, провокирани от десни демонстранти\", твърди журналистът Костас Кукумакас. \"В повечето случаи това са малки групи, които обаче много добре знаят как да насочат вниманието върху себе си. На тях се дължи и фактът, че дори гимназиални ученици излизат на улицата и издигат националистически лозунги. Зад младежите стоят партии като \"Златна зора\", но и части от консервативната опозиционна партия \"Нова демокрация\" в Северна Гърция\", казва той. \"А всъщност за много от учениците водещият мотив е този, че един ден няма да ходят на училище\", добавя той. Александра Коронайо потвърждава това мнение. \"Златна зора не ходи само по училищата, но посещава и спортните дружества, където има непосредствен допир до младежите и където може да популяризира своята идеология. Политиците не се вслушват в гласа на младите хора. Политиците не разбират, че за младите не е достатъчно на всеки четири години да отидат да гласуват\", казва тя. Много леви активисти отдавна са се простили с мечтата за някаква политическа промяна. И по този начин оставят изконната левичарска традиция на обществения протест в ръцете на крайнодесните.", "date": "2018.12.15", "title": "Отлив от лявото и все по-надясно: Младите гърци са гневни"}
{"url": "https://www.dnevnik.bg/kultura/2018/12/15/3354115_otkus_ot_orisiia_na_stefan_stefanov/", "text": "Фолклор с нов прочит на премиерата на \"Орисия\"от Стефан Стефанов! С \"Орисия\" Стефан Стефанов съживява духа на българският фолклор и разказва история за нов живот, зареден с мъдростта на миналото и енергията на нашето време. Вълшебният свят на \"Орисия\" разказва съдбите на самодиви и разбойници, на вещици и мъдреци, на герои и предатели, чиято памет се предава не чрез думи, а чрез кръвта в нас – на тази кръв говорят разказите на Стефанов. В духа на \"Диви разкази\" на Николай Хайтов и \"Трънски разкази\" на Петър Делчев \"Орисия\" е знамение, ярка \"канатица\" в носията на българската литература, която едновременно представя най-доброто от традицията, но и предлага алтернативен поглед върху жанра, преплитайки хорър, мистика, черен хумор и магически реализъм. \"Орисия\" не е просто книга. \"Орисия\" е пътуване дотам, където не сте били. Стефан Стефанов е роден през 1986 г. в София. Завършва гимназиалното си образование в НПМГ, а висшето – в УНСС, София, специалност \"Журналистика и масмедии\". През последните години публикува статии, интервюта и репортажи в редица онлайн издания. Дебютната му книга \"Горе&Долу\" е издадена през 2013 г. от Университетско издателство \"Св. Климент Охридски\", а през 2015 г. излиза сборникът му \"Край до край\". ЖИВОТ ЗА ВРЪЩАНЕ Огънят край огнището бумти по-силно, когато Никола води вързаната Калина след себе си. Мръщи се Никола, до него Ка¬лина е свела поглед и току поглежда изпод къдриците си, по които снежинки плетат бяла забрадка. – Давам ти тридесет жълтици за тази мома! – посреща ги Върбан, като сочи към Калина. – Тридесет жълтици и си тръгвам с нея! Няма да я видиш, нито ще чуеш повече за нея, кълна ти се в Бог! Като чува това Ристу, удря калпак в снега, а Самуил се хваща с жилави ръце за главата, сякаш иска да я свали в пряспата и да я ритне в огнището. С толкова жълтици човек може да си купи къща, ниви, животни, може цяло село да си купи, може нов живот да има, може направо място до Господ да си намери. Тридесет златни лири са съкровище и Върбан ги дава на Нико¬ла срещу какво? За да му подаде единия край на въжето. – Да не си изгуби ума! – вика Самуил на момъка. – Върба¬не! Малко ли моми има в наше село? – Шейсет! – казва Върбан на Никола. – Шейсет жълтици ти давам за Калина! С тези жълтици Никола може да излезе от горите, да се спре с криенето, с дебненето. Може да се свърши със страха, че вратата ще се отвори с ритник и този път той няма да има кога да стреля, нито да изскочи през прозореца. С това богатство ще се радва на спокойни старини, далеч от завери и засади. Някъ¬де, където куршум не стига. \"Няма човек на света, за когото да дам шейсет жълтици – мисли си Никола. – Освен за баба Дара. Но това е друго.\" Звънтят монети от думите на Върбан и този звън дърпа ушите на Ристу, който взима капата си от земята, а същият този звън кара Самуил да клати глава. – Не говорихме да водя повече хора! – казва Ристу. – Ще я пазя тая само ако ми платиш! – Платил съм ти достатъчно! – отговаря му Върбан. Смел е момъкът, сякаш някаква ризница го пази, сякаш срещу него не стои мъж с брадва, който на парчета може да го направи всеки миг. Смелост идва на Върбан, изпъва раменете му, изправя гръбнака му, издължава момъка и го прави по-голям, а думите му по-несдържани. – Ще ми платиш още! – изръмжава Ристу. Надига се Ристу, нахлупва калпак на главата си, а после взима брадвата си в ръце. Още преди да е замахнал с нея, Ни¬кола го прихваща за гърлото в гръб и го поваля на земята. В миг проснат е Ристу под Върбан и Никола, бори се и се извива в ръцете им, но остава без сили, заклещен с лице в пряспата. – Един друг ще се избиете бре, българи! – кашля Самуил в ръкавицата си. В този миг Калина се обръща и хуква да бяга, а свободният край на въжето я следва като опашка по снега. Твърде далеч е то за Никола, та момата пред очите му се стопява в мрака като привидение. Тогава той се хвърля към везаната си торба, която лежи до огъня, и бързо вади бялата дреха от нея и извиква: – Калино! Къде отиваш без одежди, Калино? Изнизва се въжето в снега и краят му потъва в мрака, а Никола вдига дрехата в юмрук и я поднася към огъня. – Виж! – вика той. – Изгарям ти ключа! Разнася се ароматът на горящи билки край Хайдушкия бор, когато огънят облизва с език бялата дреха и краищата сякаш побягват със съскане от пламъчетата. Въжето замръзва на сне¬га, но не се връща Калина – стои в тъмното, където никой не я вижда и никой не може да я плени. Гледа тя как синкава мъгла танцува край огъня и ноздрите се издуват, за да поемат повече от натежалия от благоухания въздух.– Върни се, Калино!... – провиква се Никола. – Или никога няма да се прибереш у дома. * * * – Пътят към селото вече стана опасен! – дъхът на Самуил смърди на тютюн. – Там може вече да има заптиета! А не става да останем тук! Наблизо седи Върбан, целият увит в ямурлук, а погледът му сякаш чупи съчка след съчка в бумтящия огън. До него в снега е Калина, ръцете є са стегнати с въже, а кръстът е омотан с друго въже, чийто край е завързан за близкото дърво. Забиват се ноктите на Калина във въжето на китките, сякаш да го разкъсат. Бялото є лице изглежда като восъчно на светлина¬та на огъня, а очите є не се откъсват от пламъците. – Чуваш ли, Върбане? Върбан не слуша, Ристу също не слуша, проснат от другата страна на огъня и заспиващ в ямурлука си. Доволен е Ристу от едно-две неща днес и първото е, че Самуил му е дал още пари, за да остане с тях. Затова се е усмихнал доволно Ристу, прегър-нал е брадвата си и е спуснал клепачи, а поточето зад него му пее приспивна песен. – Къде отиде тоя Никола? – казва Самуил и изтупва снега от раменете си. – Уж за дърва отиде... В това време Ристу залюлява хлопатара и Калина подскача уплашена, а той се захилва в просъница, защото това е второто му задоволство за деня – намерил е тоя хлопатар в снега. Когато го разхлопа, на нея є се подкосяват краката, а той всеки път се киска и удря с длани по коленете си. Никола има дрехата, но Ристу има тоя хлопатар и може да смразява сърцето с него, когато поиска. \"Самодивите се плашат от хлопатари, аз пък не обичам самодиви – мисли си той. – А тая е жива самодива.\" Мижи Ристу и през мигли гледа как Самуил се изтупва от снега, а до него оня хлапак – чорбаджийчето, току поглеж¬да скришно към Калина и щом очите им се срещнат, тя му се усмихва. \"Шейсет жълтици – въздъхва Ристу наум. – Шейсет жълтици за тая... Акъл няма тоя Никола...\" Мисли си Ристу за това богатство, звънкат монетите в ушите му и той заспива с усмивка на уста. Когато похъркването му се слива с приспивната песен на потока, Върбан се промъква до него и взима хлопатара. След това момъкът прегазва през дълбоките до колене преспи, за да стигне до потока. Там той вдига хлопатара над водата, тъй че Калина край огнището да го види добре, и после го пуска във водите. Връща се Върбан, заобикаля отдалеч Ристу и сяда до огъня срещу момата. Загръща се момъкът в ямурлука си, духва топлина в дланите си и вдига поглед към Калина, та очите им се срещат сред пламъците. Изправя се с пъшкане Самуил, като вижда това, и отива да вземе чибука от дисагите си. Когато старецът се връща, Ристу хърка още по-силно край огнището, а Върбан вече е сед-нал до Калина. Тъпче тютюна в чибука си Самуил, клати гла¬ва и въздиша хрипливо, а после им обръща гръб и вдига очи към тънкия полумесец, огънат като усмивка на небето. В миг златната усмивка се свлича надолу и изчезва, сякаш свалена от невидима ръка – дръпната на земята и скрита в тъмнината. Отваря се широко устата на Самуил и чибукът изпада измежду зъбите му, а зад гърба му устните на Калина се спускат към тези на Върбан и ги изсмукват, облизват, хапят и обичат толкова много за нищо време. Кръсти се Самуил и сърцето му бие лудешки, защото лу¬ната от нищото изчезна и сега само звезди блестят на небето. Обръща се той към Върбан и Калина, седнали кротко един до друг край огъня. – Луната... – избъбря Самуил и сочи към небето. – Видяхте ли луната?... Тя изчезна! Видяхте ли я?...", "date": "2018.12.15", "title": "Откъс от \"Орисия\" на Стефан Стефанов"}
{"url": "https://www.dnevnik.bg/sport/2018/12/15/3362666_bulgarskoto_uchastie_na_svetovnoto_po_pluvane_zavurshi/", "text": "Светлозар Николов постави нов национален рекорд за юноши до 18 години на 400 метра съчетано плуване - 4:14.25 минути. Това време осигури на 18-годишния българин 25-о място на световното първенство в малък басейн в Гуанджоу. В надпреварата участваха 34-ма състезатели. Николов плуваше във втората от четирите серии, като завърши шести. От тази серия за финала се класира само един плувец - Томас Перибоньо Авила от Еквадор, който записа време 4:05.08 минути. Най-добро време в пресявките записа фаворитът за златото Далия Сето. Японецът преплува дистанцията за 4:00.05 минути. Той изпревари с цели 4.08 секунди втория най-бърз в сериите - Брандън Алмейда от Бразилия. Трети с време 4:05.58 минути се класира австралиецът Томас Фрейзър-Холмс. Останалите финалисти са японецът Томоя Такеучи, унгарците Петер Бернек и Гергей Гюрта и португалецът Жоао Алешандре Витал, който затвори финала с време 4:06.93 минути. В днешния предпоследен ден на световното имаше още две плувания с българско участие. Калоян Братанов завърши 60-и от 109 участници на 100 метра свободен стил. Той финишира за 50.52 секунди, като остана на четири секунди и половина от най-бързия в сериите - Кейлъб Дарсел от САЩ. В спринта на 50 метра при жените Диана Петкова се класира 22-а от 93 участнички. Българката завърши за 25.16 секунди, като остана на 0.54 секунди от място в полуфиналите. С това приключи българското участие на световното. България изпрати седем плувци, което е рекорден състав, откакто се провеждат шампионати на планетата в 25-метров басейн. В отбора бяха Петкова, Николов, Братанов, Антъни Иванов, Йордан Янчев, Любомир Епитропов и Габриела Георгиева. Шестима от тях са на възраст между 17 и 19 години.  Антъни Иванов записа най-доброто класиране -  осмо място във финала на 200 метра бътерфлай . Българските плувци завършиха световното с девет поправки на национални рекорди.", "date": "2018.12.15", "title": "Българското участие на световното по плуване завърши с рекорд и 25-о място"}
{"url": "https://www.dnevnik.bg/biznes/2018/12/15/3362694_bulgariia_podpomaga_mrusnite_tecove_preduprejdava/", "text": "Организацията за екологично право  ClientEarth  е сезирала Европейската комисия за това, че българската схема за субсидиране на остарелите централи на въглища ги поставя в по-изгодна позиция от по-чистите енергийни източници. Става дума за така наречения \"студен резерв\", механизъм, при който електроцентралите не работят, но получават пари, за да стоят в готовност и при необходимост да бъдат активирани, съобщи екосдружението \"За земята\", партньор на международната организация. От тези плащания се възползват застаряващите български тецове на въглища, които са доказали, че не успяват да заработят, когато е необходимо, се казва в сигнала. Отделно, не са санкционирани ефективно за това. Адвокатите оспорват механизма, защото облагодетелства централите на въглища, но изключва други източници на енергия, в това число и мощностите за възобновяема енергия, които отдавна се използват в страната и по света. Студеният резерв понастоящем осигурява плащания към големи топлоелектрически централи като \"Брикел\", \"Варна\", \"Русе\", \"Марица\" 3 и \"Бобов дол\". ТЕИЦ \"Варна\" попадна в схемата по-рано тази година след като държавната ТЕЦ \"Марица - Изток\" 2 се отказа да участва, а това съвпадна със смяната на собствеността във варненската ТЕЦ, която вече е собственост на почетния лидер на ДПС Ахмед Доган. Адвокатът на ClientEarth Джулиет Деларю коментира: \"С оспорването на студения резерв през Европейската комисия ние се борим срещу използването на обществени средства за подкрепата на индустрия, която застрашава здравето на хората. Въглищата са възприемани като евтино гориво — което всъщност не е евтино, а сериозно субсидирано от държавата.\"", "date": "2018.12.15", "title": "България подпомага \"мръсните\" тецове, предупреждава сигнал до Брюксел"}
{"url": "https://www.dnevnik.bg/politika/2018/12/15/3362678_borisov_obsudi_energetikata_i_sigurnostta_sus/", "text": "Министър-председателят Бойко Борисов се срещна със заместник-държавния секретар на САЩ Джон Съливан. Във фокуса на разговорите бяха сигурността, енергетиката, инвестициите и двустранните отношения, съобщиха от \"Дондуков\" 1. Премиерът Борисов отново увери, че България напълно изпълнява поетите ангажименти към НАТО и препотвърди повишаването на разходите за отбрана на 2% от БВП до 2024 г., както и за отделяне на повече инвестиции във въоръжение и оборудване. Заместник-държавният секретар на САЩ Джон Съливан подчерта, че България е стабилен и предвидим партньор в рамките на Алианса и на двустранна основа, се посочва в съобщението. Съливан предаде на премиера Борисов послание от американския президент Доналд Тръмп за значимостта за САЩ на приятелските и партньорски двустранни отношения с България, и високата оценка за тях. Акцент в срещата между Бойко Борисов и Джон Съливан бе още енергийната сигурност и сътрудничеството между двете страни в тази област. Министър-председателят запозна Съливан с напредъка по интерконектора между България и Гърция, с амбициите на страната ни да съхрани ролята си в преноса и търговията с газ, както и с проекта \"Белене\". \"България води политика, насочена към гарантиране на енергийната сигурност както за страната, така и за ЕС\", заяви премиерът Бойко Борисов. Той посочи, че работим активно за енергийна диверсификация и по проектите за газови връзки със съседните страни. По-късно министърът на отбраната Красимир Каракачанов също проведе среща със заместник-държавния секретар на САЩ Джон Съливан днес. На нея са обсъдени теми от двустранното сътрудничество, стратегическото партньорство и регионалната сигурност. Джон Съливън  имаше среща и с държавния глава Румен Радев .", "date": "2018.12.15", "title": "Борисов обсъди енергетиката и сигурността със заместник-държавния секретар на САЩ"}
{"url": "https://www.dnevnik.bg/photos/2018/12/15/3362620_fotogaleriia_protesti_sreshtu_robskiia_zakon_v_ungariia/", "text": "Хиляди хора протестираха отново в унгарската столица Будапеща, възобновявайки демонстрациите си срещу ново законодателство - за нов трудов кодекс и за нововъведения в съдебната система, които биха освободили правителството от независимия контрол от страна на съдилищата.", "date": "2018.12.15", "title": "Фотогалерия: Протести срещу \"робския закон\" в Унгария"}
{"url": "https://www.dnevnik.bg/sport/2018/12/15/3362710_bostun_zapisa_osma_poredna_pobeda_v_nba_video/", "text": "Бостън селтикс\" продължи възхода си с осма поредна победа в Националната баскетболна асоциация (НБА). Рекордьорът по титли разби \"Атланта хоукс\" със 129:108 у дома и се придвижи до четвъртото място в Източната конференция. \"Бостън\" записа 18-ата си победа от 28 мача през сезона. С по-добри показатели в конференцията са \"Индиана пейсърс\" (19-10), \"Милуоки бъкс (19-9) и лидерът \"Торонто рапърс\" (23-8), който през изминалата нощ загуби гостуването си на \"Портлант трейл блейзърс\" със 122:128. Кайри Ървинг беше най-резултатен за осмата поредна победа на \"Бостън\" с 24 точки. 26-годишният гард вкара четири от петте си стрелби от тройката и добави пет борби и четири асистенции. Джейсън Тейтъм завърши с 22 точки, а Маркъс Морис се отчете с 20 след шест тройки от осем опита. Силно включване от пейката направиха Гордън Хейуърт и Даниел Тайс, които отбелязаха съответно 19 и 18 точки. За \"Атланта\" над всички беше Кевин Уертас, който вкара пет тройки от осем опита и завърши с 19 точки. \"Ястребите\" допуснаха 22-ата си загуба от 28 мача и остват на предпоследното място в Източната конференция. С по-слаби показатели е само \"Чикаго булс\", който също има шест победи, но е записал една загуба повече. В цялата лига с по-лоша успеваемост е единствено \"Финикс сънс\", който е последен в Западнат конференция с пет спечелени и 24 загубени срещи. Лидер на запад продължава да е \"Денвър нъгетс\", който през изминалата нощ победи \"Оклахома сити тъндър\" със 109:98 у дома. \"Златните буци\" записаха 19-ата си победа от 19 мача. \"Гръмотевиците\" са трети след десетото си поражение от 27 двубоя. Шампионът \"Голдън стейт уориърс\" заема втората позиция с 20 победи и десет загуби. \"Воините\" взеха драматичен успех със 130:125 като гости на \"Сакраменто кингс\", след като 3:03 минути преди края на мача губеха с десет точки разлика. Стеф Къри (35 т.), Кевин Дюрант (33 т.) и Клей Томпсън (27 т.) комбинираха 95 точки за победата на шампионите.", "date": "2018.12.15", "title": "\"Бостън\" записа осма поредна победа в НБА (видео)"}
{"url": "https://www.dnevnik.bg/photos/2018/12/15/3362718_snimka_na_denia_svobodata_s_chervena_kachulka/", "text": "С разголени гърди по аналогия с централната фигура от картината на Йожен Дьолакроа \"Свободата води народа\", но и с пелерини, наподобяващи одеянията на джуджетата на Дядо Коледа, парижки момичета излязоха на \"Шанз-Елизе\" и привлякоха вниманието на фоторепортерите, отразяващи подготовката на протеста на \"жълтите жилетки\" днес във френската столица. ", "date": "2018.12.15", "title": "Снимка на деня: \"Свободата\" с червена качулка"}
{"url": "https://www.dnevnik.bg/sport/2018/12/15/3362768_s_travma_v_rukata_radoslav_iankov_zapisa_nai-loshoto/", "text": "Носителят на големия кристален глобус за сезон 2015-16 Радослав Янков записа най-лошото си класиране в Световната купа по сноуборд от близо пет години насам. Българинът, който се състезаваше с контузия в ръката, завърши 48-и в паралелния гигантски слалом в Кортина д'Ампецо. Янков отпадна в квалификациите за втори път в два старта от началото на сезона. 28-годишният сноубордист удари ръката си при атака на врата в пресявките на първото състезание - в Кареца в четвъртък. Тогава  той завърши на 23-о място в крайното класиране. В Кортина д'Ампецо Янков преодоля трасето за 41.55 секунди и не успя да намери място в топ 30, за да стигне до втори манш. В надпреварата участваха 62 души, като четирима не завършиха, а трима бяха дисквалифицирани. За Янков това е най-слабото класиране в Световната купа от 18 януари 2014 г., когато завърши 48-и в словенския зимен център Рогла. Най-добро време в квалификациите в Кортина д'Ампецо даде олимпийският шампион от Пьончанг 2018 Невин Галмарини. За директните елиминации, които са тази вечер, се класираха първите 16.", "date": "2018.12.15", "title": "С травма в ръката Радослав Янков записа най-лошото си класиране от близо 5 години"}
{"url": "https://www.dnevnik.bg/sport/2018/12/15/3362770_levski_prikljuchi_2018_g_sus_zaguba_pod_muglata_v/", "text": "Левски\" приключи по разочароващ начин годината след загуба с 1:2 като гост на \"Берое\" в последния кръг от есенния дял на Първа лига. Сините записаха пето поражение за сезона и трето в последните шест кръга, след като имаha само две в първите си 14 мача. \"Левски\" остава трети в класирането с 41 точки. След загубата в Стара Загора тимът на Славиша Стоянович рискува да увеличи изоставането си от ЦСКА и \"Лудогорец\". Те имат съответно 42 и 48 точки преди мачовете си с \"Ботев\" (Пловдив) и \"Дунав\" (Русе) в неделя. \"Берое\" записа десета победа за сезона и се изкачи на четвърто място. Тимът, воден от Александър Томаш, събра 36 точки и поведе с една пред \"Ботев\". \"Черно море\" затваря челната шестица с 31 точки. Мартин Камубров откри резултата с 216-ия си гол в елита на българския футбол. Габриел Обертан изравни в 77-ата минута, но само две по-късно Александър Василев отново изведе \"Берое\" напред с куриозен гол с корем след неориентирана игра на защитата и вратаря Мартин Полачек. Заради гъстата мъгла на стадиона в Стара Загора имаше съмнения дали мачът ще се проведе. В крайна сметка видимостта се подобри малко и главният съдия Владимир Вълков реши срещата да стартира по програма в 17.30 часа. Двата отбора изиграха мач, в който \"Берое\" показа по-добър контрол върху топката, повече агресия и повече яснота как да стигне до победата. Първият опит за гол дойде от Обертан в петата минута, но неговият удар от границата на наказателното поле беше спасен от Душан Перниш. В 27-ата минута Кабрал получи топката на много удобна позиция и стреля с левия крак. Топката се насочваше в долния десен ъгъл на Перниш, но рикошира крака на Матеус Леони и излезе корнер. Две минути по-късно Паулиньо пропусна добра възможност, стреляйки високо над вратата на седем-осем метра от голлинията. В 31-ата минута се стигна до опасна ситуация и на отсрещната врата. Мартин Райнов проби отдясно и центрира по земя към точката на дузпата. Камбуров стреля от движение, но Полачек спаси. Седем минути по-късно обаче домакините поведоха. Камбуров отне топката в близост до наказателното поле на \"Левски\", задържа добре между няколко противникови играчи, размени двойно подаване с Борислав Цонев и се измъкна зад защитата. След това 38-годишният нападател излъга Полачек и насочи топката в опразнената врата - 1:0. \"В предишните отбори ми се получаваше срещу \"Левски\", но откакто съм в \"Берое\" - година и половина вече - нямах гол срещу тях. Радвам се, но не ми е било фиксидея да вкарам на \"Левски\", каза Камбуров, който вече има 16 гола срещу този съперник. \"Левски опита да заигра по-агресивно след почивката, но опитът за натиск бързо приключи. \"Берое\" контролираше мача, а гостите не успяваха да създадат нищо интересно пред вратата на Перниш. В 77-ата минута \"Левски\" все пак успя да изравни чрез Обертан, който хвана неподготвен Перниш с удар от дъгата на наказателното поле. Равенството обаче издържа само минута и половина. Цонев напредна отдясно и центрира към вратарското поле, където Василев беше оставен непокрит и засече топката с корем. Полачек също не реагира добре и позволи тя да мине между краката му. Този гол уби и последните сили у играчите на \"Левски\", които до края на мача продължиха да бъдат много беззъби и безидейни в атака. Въпреки че изоставаха в резултата в голяма част от двубоя, сините завършиха с по-малко нарушения - 13 срещу 21, и по-малко владение на топката - 45% срещу 55%.", "date": "2018.12.15", "title": "\"Левски\" приключи 2018 г. със загуба под мъглата в Стара Загора"}
{"url": "https://www.dnevnik.bg/politika/2018/12/15/3362772_prezidentut_pak_prizova_za_izgrajdaneto_na/", "text": "Центърът за научни експерименти SESAME в Йордания е изключително съоръжение, което доказва, че когато няколко държави от региона се обединят в името на науката и развитието на високите технологии, получат подкрепата на ЕС и на ЦЕРН, нещата са възможни. Това заяви президентът Румен Радев, който в първия ден от официалното си посещение в Йордания разгледа високотехнологична лаборатория, единствена по рода си в Близкия Изток. Президентът припомни, че от година и половина подпомага усилията за изграждане на Международен институт за устойчиви технологии в Югоизточна Европа. \"Примерът, че държавите от Близкия Изток могат да се обединяват, е достатъчно показателен. И ние можем да подходим по същия начин и да имаме център, който да внедрява най-високи технологии и да ни позволява да извършваме изследвания в различни области на науката - физика, химия, ядрена физика - до медицина и археология\", заяви Румен Радев. Президентът посочи, че когато се взимат решения за инвестиране на средства, не трябва да се мисли само за магистрали. Те са кръвоносната система на икономиката, но трябва да се мисли и за инвестиции в човешкия капитал, в наука, в лаборатории за научни изследвания. \"Ние сме членове на Европейския съюз и все още не можем да направим така, че да получим помощ за такива инвестиции, а получават страни, които не са членове на ЕС\", посочи държавният глава. Президентът припомни, че на \"Дондуков\" 2 беше проведена среща на Управляващия комитет за създаването на Международен институт в Югоизточна Европа и беше взето решение да се сключи меморандум за разбирателство от всички правителствени ръководители от Балканите през месец май, по време на срещата на върха ЕС-Западни Балкани в София, но това не се случи. Ще продължаваме да работим за това, радвам се, че имаме подкрепата и на йорданската страна, можем да сътрудничим, на проф. Ролф Хойер, който ще окаже методическа помощ и на ЦЕРН за внедряване на технология, каза Румен Радев. Учредена от девет държави и под егидата на ЮНЕСКО, лабораторията SESAME цели да предостави възможност за изследвания в редица сфери и същевременно да насърчи международното научно сътрудничество.", "date": "2018.12.15", "title": "Президентът пак призова за изграждането на Международен институт за устойчиви технологии на Балканите"}
{"url": "https://www.dnevnik.bg/citat_na_deniia/2018/12/15/3362774_citat_na_denia_ako_ne_mojem_da_zabranim_rapa_triabva/", "text": "С тези думи президентът на Русия Владимир Путин коментира забраните на концерти на руски рапъри в Русия, защото пропагандирали \"различни ценности\". Президентът участва днес в заседание на Съвета по култура и изкуство. Цитиран от ТАСС държавният глава каза: \"Способът \"дръж и не пускай\" е най-неефективният, тъй като ефектът ще е обратен на очаквания\". Той напомни, че и валсът някога е смятан за проява на лош тон, но после станал класика. Предложение от залата \"да разрешим всичко\" пък го разсмяло и било определено като \"революционно\". По думите му от \"трите кита\" на рапа - секса, наркотиците и протеста, най-голямо безпокойство предизвикват наркотиците, защото са път към деградация на нацията. Телевизия \"Дождь\" коментира, че в Кремъл не са били доволни от отмяната на рап-концертите и ги отдали на престараване на местните власти. ", "date": "2018.12.15", "title": "Цитат на деня: Ако не можем да забраним рапа, трябва да го оглавим и насочваме"}
{"url": "https://www.dnevnik.bg/sport/2018/12/15/3362769_gol_v_91-ata_minuta_dobliji_totnum_do_livurpul/", "text": "С гол в добавеното време на резервата Кристиан Ериксен \"Тотнъм\" постигна изстрадана, но заслужена домакинска победа с 1:0 срещу \"Бърнли\". \"Шпорите\" записаха 13-ия си успех в 18 шампионатни срещи през сезона и събраха 39 точки. Тимът на Маурисио Почетино се доближи на три точки от \"Ливърпул\", който в неделя посреща \"Манчестър юнайтед\" в голямото дерби на английския футбол. Лидер с 44 точки е \"Манчестър сити\", който  победи \"Евертън\" с 3:1 в първия мач от кръга. \"Бърнли\" остава на 17-о място с 12 точки. Тимът на Шон Дайх, който миналия сезон завърши седми и записа дебют в европейските клубни турнири, е първи над зоната на изпадащите, в която са \"Хъдърсфилд\" с десет точки и \"Саутхемтпън\" и \"Фулъм\" с по девет. \"Тотнъм\" сложи перфектен край на една от най-добрите си седмици през сезона. Миналия уикенд \"шпорите\" победиха \"Лестър\" с 2:0 като гости, а във вторник изиграха силен мач срещу \"Барселона\" на \"Камп ноу\" и  прескочиха груповата фаза на Шампионската лига. За днешния мач с \"Бърнли\" Почетино даде почивка на двама от основните си играчи - Кристиан Ериксен и Хьон Мин Сон. Вместо тях стартираха Ерик Ламела и Лукас Моура, който действаха в атака с Деле Али и Хари Кейн. \"Бърнли\" очаквано игра дълбоко прибран в своята половина. Въпреки това \"Тотнъм\" създаде доста чисти ситуации за гол както през първото, така и през второто полувреме. Моура, Ламела и Али пропиляха най-добрите възможности преди почивката. \"Шпорите\" можеха да бъдат наказани за пропуските си в 44-aта минута, но Ашли Барнс стреля неточно с глава, останал сам на границата на вратарското поле. \"Бърнли\" имаше шанс за гол и в началото на втората част, но Кейн блокира удар със странична ножица на Бен Мий На отсрещната врата Ламела продължи с пропуските си. Пет минути преди края влезлият като резерва Сон пропиля изключителна възможност, а в последните секунди на редовното време и Али не успя да реализира на метър от вратата. Усилията на \"Тотнъм\" все пак дадоха резултат в 91-ата минута. След дълго подаване на Киърън Трипиър Али свали топката с гърди към Кейн. Централният нападател задържа добре с гръб към вратата, изчака включването на Ериксен и го изведе очи в очи с Джо Харт. Датският халф без забавяне насочи топката в близкия ъгъл със силен шут с десния крак. Другият запомнящ се момент за \"Тотнъм\" в днешния мач беше дебютът на юношата Оливер Скип. 18-годишният халф започна като титуляр и остана на терена до 76-ата минута, когато беше заменен от Сон.", "date": "2018.12.15", "title": "Гол в 91-ата минута доближи \"Тотнъм\" до \"Ливърпул\""}
{"url": "https://www.dnevnik.bg/sviat/2018/12/15/3362780_protestut_v_parij_premina_sravnitelno_mirno_i_s/", "text": "Полицията използва сълзотворен газ и водни оръдия за разпръсване на протестиращите от движението на \"жълтите жилетки\" на булевард \"Шан-з-Елизе\" в Париж, предаде БТА. Днес е петият пореден уикенд от демонстрациите. Сегашните, предимно мирни протести, бяха значително по-малки от предходните демонстрации, при някои от които имаше случаи на вандализъм и плячкосване. Няколко хиляди души протестираха през деня на \"Шан-з-Елизе\" в студеното и дъждовно време. Следобед се стигна до ограничени сблъсъци между демонстрантите и полицията. Органите на реда задържаха 120 човека, от които 86 бяха пратени за постоянно в ареста. Протестиращите дадоха да се разбере, че искат да поддържат натиска, въпреки че броят им беше доста по-малък, отколкото предишните седмици. Демонстрациите срещу високата цена на живота започнаха в средата на ноември. Тази седмица френският президент Еманюел Макрон направи отстъпки за удовлетворяване на исканията на протестиращите. Но някои от демонстрантите по улиците на Париж заявиха, че президентът продължава да не ги разбира.", "date": "2018.12.15", "title": "Протестът в Париж премина сравнително мирно и с по-малко задържани"}
{"url": "https://www.dnevnik.bg/sport/2018/12/15/3362787_zografski_zavurshi_19-i_na_goliamata_shanca_v_engelberg/", "text": "Българинът Владимир Зографски завърши 19-и в състезанието по ски скокове на голямата шанца в Енгелберг. Бившият световен шампион за младежи се класира в топ 20 за четвърти път от началото на сезона в Световната купа. Зографски преодоля 123 метра в първия си скок и 132.5 метра във втория. 25-годишният състезател от Самоков завърши с общ сбор от 273.6 точки. Победител в състезанието стана германецът Карл Гайгер. 25-годишният скачач завърши с 302 точки след опити от 135 и 141 метра и записа първа победа за Световната купа в кариерата си. Полякът Пьотр Жила завърши втори с 297.3 точки (134 и 136 метра), а австриецът Даниел Хубер допълни подиума с 295.5 точки (135 и 138.5 метра). Лидерът в генералното класиране за Световната купа Рьою Кобаяши, който спечели три от първите пет старта за сезона, остана седми в Енгелберг. 22-годишният японец за пръв път от шест състезания не успя да се качи на подиума. Кобаяши остава начело в класирането с 456 точки. Жила е втори с 365 точки, следван от норвежеца Йохан Андре Форфанг и поляка Камил Стох с по 305. Зографски е 16-и с 84 точки.", "date": "2018.12.15", "title": "Зографски завърши 19-и на голямата шанца в Енгелберг"}
{"url": "https://www.dnevnik.bg/sport/2018/12/15/3362788_real_i_atletiko_pritisnaha_barselona_sled_trudni_pobedi/", "text": "Реал\" (Мадрид) и \"Атлетико\" (Мадрид) се доближиха плътно да лидера \"Барселона\" след трудни победи в 16-ия кръг на Ла Лига. След като в миналия кръг постигна  измъчен успех с 1:0 срещу последния \"Уеска\" , днес европейският клубен шампион надигра със същия резултат предпоследния \"Райо валекано\" на \"Сантяго Бернабеу\". \"Атлетико\" също имаше доста трудности при гостуването си на \"Валядоли\", но спечели с 3:2 с победен гол на Антоан Гризман в 80-ата минута. Тимът на Диего Симеоне събра 31 точки и се изравни с \"Барселона\", който в неделя гостува на \"Леванте\". \"Дюшекчиите\" взеха солиден аванс от 2:0 през първото полувреме. Гризман асистира на Никола Калинич за първия гол в 26-ата минута, а секунди преди почивката французинът отбеляза второ попадение от дузпа. \"Валядоли\" се вдигна на щурм след почивката и изравни с два бързи гола. В 57-ата минута Фернандо Калеро намали, а шест по-късно Саул Нигес изпрати топката в собствената си врата. Гризман обаче отново се превърна в герой за \"Атлетико\". В 80-ата минута се стигна до голямо разбъркване пред вратата на \"Валядолид\". Савич продължи топката към Гризман, който падайки я насочи по диагонала от малък ъгъл. На \"Бернабеу\" \"Реал\" взе ранен аванс срещу \"Райо валекано\". В 13-ата минута Лукас Васкес проби отдясно и пусна извеждащ пас към Бензема, който се измъкна зад защитата и с десния крак изпрати топката покрай вратаря Столе Димитревски. Само три минути по-късно \"Райо валекано\" беше близо до изравняване след удар с глава на Емилиано Веласкес. Това обаче се оказа единствената добра възможност за гостите до почивката. В същото време \"Реал\" създаде доста ситуации, но не се възползва от тях. В 36-ата минута и гредата попречи на домакините след шут от дистанция на Тони Кроос. През второто полувреме тимът на Сантяго Солари пропусна още няколко шанса да реши мача с втори гол. Белите все пак нямаха особени проблеми в защита и удържаха крехкия си аванс. Лошата новина за \"Реал\" е контузията, която Бензема получи в 78-ата минута. Французинът пострада след грубо влизане и беше заменен принудително от Винисиус Жуниор. \"Реал\" записа трета поредна победа в Ла Лига и събра 29 точки. Белите се изкачиха на трето място, но могат да бъдат изместени от \"Севиля\", който има 28 точки преди домакинството си на \"Жирона\" в неделя. Въпреки победата срещу \"Райо валекано\" феновете на \"Реал\" отново освиркаха своите любимци, които по-рано през седмицата допуснаха  историческа загуба от ЦСКА (Москва) в Шампионската лига.", "date": "2018.12.15", "title": "\"Реал\" и \"Атлетико\" притиснаха \"Барселона\" след трудни победи"}
{"url": "https://www.dnevnik.bg/sport/2018/12/15/3362795_borusiia_produlji_v_ritum_i_zapazi_avans_ot_9_tochki/", "text": "Борусия\" (Дортмунд) продължи в отлично темпо и постигна шеста поредна победа в Бундеслигата. Жълто-черните надиграха \"Вердер\" (Бремен) с 2:1 у дома и остават убедителен лидер в германското първенство. \"Борусия\" събра 39 точки след 12-ата си победа от 15 мача при голова разлика 41:15. Тимът на Люсиен Фавр, който е единственият без загуба в първенството, поведе с девет точки пред \"Борусия\" (Мьонхенгладбах) и \"Байерн\". По-рано днес баварците разбиха \"Хановер\" с 3:0 като гост. \"Гладбах\" завърши 0:0 при гостуването си на \"Хофенхайм\", но запази втората позиция заради по-добра голова разлика - 33:16 срещу 32:18 за \"Байерн\". \"Лайпциг\" допълва топ 4 с 25 точки и мач по-малко. В Дортмунд Пако Алкасер, Марко Ройс и Джейдън Санчо изиграха поредния си силен мач, за да продължат победния ход на \"Борусия\" (Дортмунд). Испанският нападател откри резултата в 19-ата минута след намеса на системата за видеоповторение. Левият бек Рафаел Герейро центрира от свободен удар, а Алкасер отбеляза с глава. Попадението беше отменен заради засада, но след това правилно беше зачетено след видеопреглед на ситуацията. Испанецът се разписа за 11-и път в Бундеслигата с 12-ия си точен удар. Алкасер, който наскоро беше откупен от \"Барселона\" за 23 милиона евро, е едва третият футболист в историята, който вкарва 11 гола в първите си десет мача в Бундеслигата. Другите двама са Хорст Хрубеш и Клаус Матишак. В 27-ата минута \"Борусия\" стигна до второ попадение. Гостите от Бремен сбъркаха при изнасянето на топката. Ройс изведе Санчо на десния фланг. Английският тийнейджър напредна, след което върна топката по земя за Ройс, който я насочи прецизно в долния десен ъгъл на Иржи Павленка. В 35-ата минута \"Вердер\" се върна в мача със страхотен гол на Макс Крузе, който прехвърли Роман Бурки със силен шут от дъгата на наказателното поле. Тимът от Бремен имаше възможности да изравни в края на първото и началото на второто полувреме, но Томас Дилейни и Бурки се отличиха с ключови намеси. На отсрещната врата Павленка направи няколко много солидни спасявания, за да предотврати трети гол. В последните секунди топката се озова за трети път в неговата врата, но след намесата на VAR попадението правилно беше отменено заради засада.", "date": "2018.12.15", "title": "\"Борусия\" продължи в ритъм и запази аванс от 9 точки пред \"Байерн\""}
