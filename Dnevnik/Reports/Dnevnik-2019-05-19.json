{"url": "https://www.dnevnik.bg/sviat/2019/05/19/3907993_avstriiskiiat_prezident_predloji_predsrochni_izbori/", "text": "Австрийският президент Александър Ван дер Белен предложи предсрочните парламентарни избори в страната да се проведат в началото на септември. Той се среща с канцлера Себастиaн Курц,  след като вчера той обяви край на управляващата коалиция в Австрия  и връчи днес формалната оставка на правителството. Вчера вицеканцлерът Хайнц-Кристиан Щрахе, коалиционен партньор на Курц, бе принуден да подаде оставка, след като германското списание \"Шпигел\" и германският вестник \"Зюддойче цайтунг\" публикуваха тайно записано видео, в което политикът дава идеи за спечелването на обществени поръчки в замяна на помощ за кампанията си на мним руски олигарх. Това се случва на испанския остров Ибиса няколко месеца преди парламентарните избори в Австрия през 2017 г.", "date": "2019.05.19", "title": "Австрийският президент предложи предсрочни избори през септември"}
{"url": "https://www.dnevnik.bg/kultura/2019/05/19/3907851_simon_i_daniel_horeografi_glasut_ni_stava_vse_po-silen/", "text": "Симон: Без всякакво съмнение съвременният танц, както и сценичните изкуства като цяло, имат силно ангажирана позиция и това е страшно важно. И е важно не просто като форма на себеизразяване на отделните артисти, а заради общата борба за по-добро бъдеще! Симон: Северен Рейн-Вестфалия е много разнообразен и богат регион. Току-що представихме \"съботата ми вървеше добре, докато не осъзнах, че е понеделник\" на фестивала tanz nrw 19, който показва точно тази широта и многоликост на танцовата сцена тук. И, разбира се, протичат множество важни процеси: може да се каже, че свободната изпълнителска сцена е в доста добра форма, съумява да се самоуправлява и все повече да се налага в борбата за пространства и финансиране. Говорим с политиците, гласът ни става все по-силен и по-добре чут, поради което и се случват положителни промени. Даниел: Обещаваме ви едно ярко, разнолико, забавно, политическо и човешко представление. Но не можем да ви обещаем, че ще гледате съвременен танц. Даниел: В досегашните си работи действително винаги сме подхождали така, процесът е започвал от конкретен елемент или обект. Но току-що излезе премиерата на най-новото ни представление, в което избрахме по-различен подход. Преценихме, че всеки от нас трябва да извърви процеса самостоятелно и работихме поотделно. Също така още в самото начало решихме, че този път ще тръгнем от обща тема и концепция, която да ни ръководи през целия път. Симон: Най-смешният всъщност беше и най-стряскащият. По време на репетициите Даниел обви цялото си тяло със скоч, но без да сложи предпазен филтър между лепилото и кожата си. И в един момент осъзна, че не може да диша, но и не можеше бързо да махне лепенката, защото тя беше залепнала по всичките му косми. Свалянето й се оказа бая болезнено. Симон: Сатирата и хуморът действително винаги присъстват и играят важна роля в работата ни. Причината е, че не желаем директно да конфронтираме или убеждаваме зрителите си в каквото и да било. Затова ползваме тези средства, за да доближим идеите и желанията си до тях, да им предложим поглед от различен ъгъл. Даниел: Да и един от нас ще го разкаже по време на представлението в София! Така че, ако искате да разберете кой е – елате да ни гледате!", "date": "2019.05.19", "title": "Симон и Даниел, хореографи: Гласът ни става все по-силен и все по-добре чут"}
{"url": "https://www.dnevnik.bg/politika/2019/05/19/3907843_na_jivo_centralnoto_si_predizborno_subitie_na_gerb/", "text": "Четвъртък и петък ще ни правят Костинброд.\" Това заяви премиерът Бойко Борисов на финала на най-голямото предизборно събитие на ГЕРБ, което се проведе в зала \"Арена Армеец\" в София. На форума присъстваше и кандидатът за председател на ЕК от Европейската народна партия (ЕНП) Манфред Вебер. Тези думи, с които Борисов предупреди партията си, бяха като заключение на речта му. \"Видяха, че изядохме шамарите, извлякохме си поуките, но партията се вдигна. Това ги плаши\", каза Борисов. По всяка вероятност Борисов имаше предвид скандала с  новите апартаменти на управляващите , заради който лидерът на парламентарната група Цветан Цветанов се раздели с поста си и депутатското място. Борисов предположи, че активното мероприятие може да бъде и в деня за размисъл, за да не може да се реагира. На 11 май 2013 г., в деня за размисъл преди изборите, тогавашният изпълнителен директор на TV7 Николай Бареков в пряко предаване от Костинброд, където се печатаха бюлетините за изборите, обяви, че се готви фалшификация и са отпечатани допълнително 400 хил. бюлетини. Сигналът до прокуратурата е подаден от Мая Манолова, тогава член на ръководството на БСП. Прокуратурата повдигна обвинение за престъпление по служба на Росен Желязков в качеството му на главен секретар на служебното правителство и през април 2015 г.  той беше оправдан . На почти всички избори оттогава от ГЕРБ предупреждават за нов \"Костинброд\". Борисов призова структурите да помолят хората да се върнат в неделя да гласуват, защото за \"нещастие\" времето в дългия предизборен уикенд ще бъде хубаво. Борисов разкритикува президента Румен Радев заради започналите сондажи  за избор на нов главен прокурор . \"Като отиде магистратът сам на тази среща в президентството, какво прави, за какво си говори. Има ясно разписани правила – съдиите си избират съдиите, прокурорите - прокурорите. Промените стават в парламента и не се меси нито кметът на София, нито премиерът, нито президентът\", заяви Борисов. В началото на изказването си Борисов нападна и \"Демократична България\" и ДСБ, които като членове на ЕНП не се вслушали в призива на председателя на Европейската народна партия Джоузеф Дол всички партии от политическото семейство да се явят заедно, като ги нарече \"помагачи на БСП\". В речта си Борисов припомни познатите успехи на държавата и се зарече, че следващите месеци ще се строят нови заводи. \"И то точно такива, от каквито има нужда държавата, реални инвестиции\", каза Борисов. Вебер обеща да вкара България в Шенген \"Първата ми повеля като председател на Европейската комисия (ЕК) ще е България да получи пълно членство в Шенген, заяви Манфред Вебер. \"Мечтая си за Европа като континент, в който никой от никоя част от Европа да не се налага да напуска родното си място, за да търси работа в чужбина. Равни условия за живот, еднаква социална закрила. Ние от ЕНП издигаме слогана \"Европа на равенството\". Европа е повече от икономическа зона. Европа са ценности. Има голяма разлика в Европа, но имаме едно нещо общо – във всяко селце, във всеки град има има малка църква. Ние от ЕНП като християндемократи изповядваме християнски ценности като любов към ближния и ще се движим в тази насока\", каза Вебер в речта си пред присъстващите. Хилядите присъстващи държаха плакати със слогана на Вебер The power of we (\"Силата на ние\") и при влизането му бяха подканени от водещия да вдигнат високо плакатите, за да го \"посрещнат както подобава\". Председателят на ГЕРБ Бойко Борисов, кандидатът за председател на ЕС от Европейската народна партия Манфред Вебер и лидерът на СДС Румен Христов бяха посрещнати от гайдарски оркестър и химните на България и ЕС. Пръв на трибуната излезе министърът на финансите Владислав Горанов, който отчете, че за последните 10 години има 40% ръст на брутния вътрешен продукт. \"Предвидихме нарастване на минималната заплата до 650 лв. За последните 5 години средната заплата с 65%. За месец март 1247 лева е средна заплата\", отбеляза той. Спомена и че в училище били върнати 40 000 деца, а учителските заплати - удвоени. \"Държавата се движи в правилна посока и въжделенията на нашите опоненти е свързано с личните им домогвания до властта. Алтернатива има, но тя не е по-добра. Не бива визия за България, да се бърка с Мизия за България\", каза Горанов. \"Искам Европа да бъде по-дръзка, да се мери с нашите глобални приятели и конкуренти. Докато Европа се развива, тя е млада. Не слушайте тези, които казват, че ще е много интересно да отделим част от Европа, това е като да си запалите килима. В България сега е време да се гради и надгражда. Нямам предвид не само магистрали и училища. Имам предвид да градим големи цели, с които да обединяваме българите. Не слушайте тези, които казва, че България ще тръгне напред, ако се върне назад\", заяви вицепремиерът Томислав Дончев. Председателят на СДС Румен Христов каза, че ГЕРБ е успяла да обедини автентичната десница. \"Изправени сме пред избори, които ще спечелим. Имаме и най-добрия кандидат за председател на ЕК - г-н Вебер\", каза той и благодари на Борисов, че благодарение на него се обединиха двете политически сили ГЕРБ и СДС. При буйни викове в залата излезе зам.-председателят на ГЕРБ и кмет на Бургас Димитър Николов. \"Без европейската солидарност и подкрепа нямаше как да преодолеем изостаналостта. Томислав Дончев ни е обещал 3 пъти по-голяма самостоятелност при разпределянето на европейските средства. Това е бъдещето, но ако съберем сила и смелост и изпратим повечето хора от листата\", каза той. Йорданка Фандъкова: Нашата сила е, че търсим решения, а не оправдания \"Да, имаме грешки и пропуски. Всеки, който работи, ще ни разбере. Да, има криви фуги, има и санкции за тях, но завършваме обектите. За десетина години само в София сме привлекли почти 3 млрд. лв. европейски средства. Метрото е един проект, който до ден днешен ЕК дава за пример. Заварихме 10 км, завършваме 42 км\", каза кметът на София. ГЕРБ успя да напълни почти цялата зала. Според пресцентъра на ГЕРБ са дошли над 14 000 души. Сценарият на проявата беше почти същият като предишните на ГЕРБ за закриване на предизборна кампания. Активистите влизаха при сериозни мерки за сигурност, като бяха проверявани със скенер. На паркинга на залата бяха допускани само автобуси. За разлика от друг път не се стигна до блокиране на булеварда пред залата. Не бяха забелязани и училищни автобуси. На изпроводяк Борисов посъветва съмишлениците си да шофират внимателно.", "date": "2019.05.19", "title": "Борисов се страхува: Четвъртък и петък ще ни правят Костинброд (допълнена)"}
{"url": "https://www.dnevnik.bg/istorii_na_denia/2019/05/19/3907852_nai-komentiranoto_v_dnevnik_plevneliev_za_komentara_na/", "text": "1.  Коментарът на президента за \"Фолксваген\" може да навреди на проекта, смята Плевнелиев  - 368 коментара. 2.  След протегнатата ръка - и шамар от папата  - 293 коментара. 3.  \"Руски\" скандал за корупция разтърси правителството на Австрия (видео)  - 264 коментара. 4.  Борисов е убиец на руските енергийни проекти, заяви анализатор, близък до Кремъл  - 258 коментара. 5.  Влошаването на отношенията Китай - САЩ ще разпокъса света  - 254 коментара. 6.  Идва ли началото на края на Орбан  - 243 коментара. 7.  Мотивите по делото \"Иванчева\": Ако е допусната съдебна грешка, тя е в полза на подсъдимите  - 232 коментара. 8.  Президентът поиска да започне ровене за офшорните сметки и фирми на политиците  - 224 коментара. 9.  Путин има лично богатство до $160 млрд., твърди нова книга  - 224 коментара. 10.  Китай вдига митата за стоки от САЩ за 60 млрд. долара  - 223 коментара.", "date": "2019.05.19", "title": "Най-коментираното в \"Дневник\": Плевнелиев за коментара на Радев за \"Фолксваген\""}
{"url": "https://www.dnevnik.bg/citat_na_deniia/2019/05/19/3907867_citat_na_denia_nie_sme_kato_kobrata_-_produljavame/", "text": "Ние сме като Кобрата - продължаваме напред.\" Това каза министър-председателят Бойко Борисов на  най-голямото предизборно събитие на ГЕРБ , което се проведе в зала \"Арена Армеец\" в София. ", "date": "2019.05.19", "title": "Цитат на деня: Ние сме като Кобрата - продължаваме напред"}
{"url": "https://www.dnevnik.bg/sport/2019/05/19/3907811_grigor_dimitrov_se_klasira_za_turnira_v_jeneva/", "text": "Григор Димитров се класира за основната схема на турнира от сериите АТП 250 в Женева. Българският тенисист преодоля и втория кръг на квалификациите, като се справи със 7:5, 6:3 с италианеца Томас Фабиано за 1.30 часа игра. Победата дойде, след като в навечерието на мача Димитров заяви, че с новия си щаб са гладни за успехи. \"Тук съм, за да си върна увереността. Честно казано нямам никакви очаквания за този турнир. Но аз съм гладен да побеждавам. Искам просто да се върна на върха\", каза Димитров. Надпреварата в Швейцария е подгряваща преди \"Ролан Гарос\", който започва в края на следващата седмица. Българинът започна по-силно двубоя, но пропусна да пробие съперника си във втория гейм. От своя страна, Фабиано, който е №100 в ранглистата, спечели подаването на Димитров и впоследствие поведе с 4:2. Решителен за изхода на двубоя беше осмият гейм, който се превърна в маратонски. Димитров се измъкна и проби за 4:4, като в последния момент отново спечели подаването на Фабиано и затвори сета със 7:5. Вдъхновението на 28-годишния българин се пренесе във втората част. Димитров поведе с 3:0 и задържа преднината си до края, макар да трябваше да се потруди за успеха в заключителната част на мача.  Преди тази среща двамата имаха само един мач. Той отново беше през 2019 г., като в  третия кръг на Australian Open  българинът спечели със 7:6 (5), 6:4, 6:4 за 2.07 часа. В първия си мач в Женева Димитров се справи с  22-годишния швейцарец Марк-Андреа Хюслер , който е 276-и в света. Българският тенисист реши да участва в квалификациите в Женева, за да натрупа игрова практика на клей кортове. В последните турнири на червено, на които участва Димитров той се представи слабо. Димитров не беше участвал в квалификациите на даден турнир от мастърса в Париж през 2012 г.", "date": "2019.05.19", "title": "Гладният за успехи Григор Димитров се класира за турнира в Женева"}
{"url": "https://www.dnevnik.bg/politika/2019/05/19/3907935_borisov_si_poiska_ot_manfred_veber_fondove_garanciia/", "text": "Кандидатът за председател на Европейската комисия Манфред Вебер от Европейската народна партия (шпиценкандидат) беше в София за  централното събитие на ГЕРБ за евроизборите . Освен че присъствието му е подкрепа за ГЕРБ, самият Вебер също се нуждае от подкрепата на премиера и лидер на ГЕРБ Бойко Борисов и неговите бъдещи евродепутати при гласуването за председател на Европейската комисия. Борисов почти в прав текст предложи на Вебер да сключат deal - сделка. Борисов предложи стабилност, граници и дисциплинирани евродепутати Евродепутатите от ГЕРБ и СДС ще бъдат дисциплинирани, обединени и ще изпълняват общите решения на ЕНП, обеща Борисов на Вебер. \"Всички са ми обещали да подкрепяме нашият кандидат Манфред Вебер\", добави Борисов. \"България си има правителство и Европа си има правителство. Ние можем да гарантираме инфраструктурата, доходите и най-вече опазването на външната граница на ЕС. Много усилия влагаме и се справяме добре, не случайно в Европа ни дават за пример\", обеща Бойко Борисов. Поиска кохезионни фондове, газовия хъб и Шенген Борисов каза \"задачите\" си към Вебер. Първата задача на Борисов: \"Ние разчитаме, като отлетиш там, на високото – да не забравяш цялата тази зала. Защото животът е събирач – от противници прави първи приятели.\" Малко преди това Борисов разказа, че като млад политик от Бавария Вебер не е харесвал България, а сега бил пропагандатор на страната. Втора задача - кохезионната политика. Според Борисов единственият шанс за развитие на Западните Балкани и държавите от Източна Европа са транспортните коридори. \"Така че кохезионната политика трябва да ни е приоритет. Важно е, защото освен автомагистралите \"Струма\", \"Тракия\", \"Марица\" и \"Люлин\" сме обещали на българите и \"Хемус\", както и пътя от Враца към Монтана. За Шенген няма да напомням – не че ни е важно, но е обидно, защото ние се справяме много по-добре от други държави\", каза Борисов. Борисов поиска и гаранции за осъществяването на газов хъб \"Балкан\", който се разглежда от специалисти като продължение на газопровода \"Турски поток\", а той пък - като прероден \"Южен поток\". По него трябва да потече руски газ до Европа, но това по всяка вероятност означава, че сегашният газопровод, който минава през Украйна и България, ще пресъхне. Борисов припомни, че има зелена светлина от Европейската комисия за газовия хъб. \"В момента през България преминават 17 млрд. куб. м газ към Турция, Гърция и Македония. Със спирането на този газ нашите тръби се изпразват. Искаме да си останат нашите количества. За да е спокоен Западът в сряда стартираме изграждането на интерконтектора България – Гърция за около половин милиард лева, да има диверсификация\", допълни премиерът.\" Тази газова връзка трябва да осигури достъп на втечнен газ от САЩ от Гърция до българския пазар. Ще загубим 2 млрд., но ще ги компенсираме с азерски газ и от собствените ни находища, добави премиерът. Вебер обеща влизане в Шенген Тъй като шпиценкандидат Манфред Вебер говори преди Борисов, не се разбра дали поема ангажимент да изпълни задачите на Борисов. \"Кaто председател на ЕК първото нещо, за което работя, е България да стане пълноправен член на шенгенското пространство\", обеща Вебер. \"Аз имам записана една моя мечта - Европа да стане континент, като никой от никоя част на този континент да не напуска държавата си, да търси препитание другаде. Издигаме лозунга за Европа на равнопоставени свои граждани. Европа на равенството\", отбеляза Вебер. Според него Европа е толкова силна, защото е обединена от различности. \"Ние от ЕНП като християндемократи изповядваме европейските ценности за любов към ближния, затова ще се борим и за в бъдеще\", каза още в словото си Манфред Вебер.", "date": "2019.05.19", "title": "Борисов поиска от Манфред Вебер фондове, гаранция за газовия хъб и Шенген"}
{"url": "https://www.dnevnik.bg/politika/2019/05/19/3907937_hristo_ivanov_bitkata_e_da_zaiavim_che_ima_alternativa/", "text": "Битката на 26 май не е за един-двама или трима от нашата листа в Брюксел. Целта е да заявим ясно, че има алтернатива на двуполюсния модел, който двете БКП-та – ГЕРБ и БСП, разиграват с посредничеството на ДПС\", това каза съпредседателят на \"Демократична България\" Христо Иванов на среща на кандидатите със симпатизанти във Велико Търново. \"Всичките кандидати на \"Демократична България\" са един екип и ще работят заедно, независимо кого вие ще пратите в ЕП. Защото \"Демократична България\" е дългосрочен проект, \"Демократична България\" е здрава и единна и има много ясна цел и голяма кауза – промяна на политическия модел в България. Има кой да изведе страната от порочния кръг между ГЕРБ, БСП и ДПС и това сме ние\", заяви лидерът на \"Да, България!\". Той призова всички за пределна мобилизация преди вота, както и за масово участие в самия избор като застъпници, за да се гарантира коректното преброяване на гласовете. На 26 май с малка крачка можем да постигнем голяма промяна, каза и водачът на листата Радан Кънев. \"Ще успеем, ще покажем на хората, които, разкъсвани между дилемата кое от двете БКП-та е по-малкото зло, най-често остават вкъщи и не гласуват, че има за кого, че има смисъл да гласуват. Двама депутати в Европейския парламент от \"Демократична България\" означава, че хората, които разчитат на себе си, които вярват в демокрацията и пазарната икономика, ще има за кого да гласуват и на парламентарни и местни избори\", заяви Кънев. \"Открито заявяваме, че тръгваме на избори, за да спечелим един ден властта в България и да покажем, че има друг начин на управление. Част от нас са хора, които са били на властови позиции и са излезли по свое желание, без да са забогатели, дори напротив – леко обеднели. Така че можем да гарантираме почтеност\", каза още Радан Кънев Стефан Тафров, втори в листата на \"Демократична България\" за предстоящите евроизбори, също подчерта, че обединението е траен проект и не е само за тези избори, а то трябва да бъде гравитационен център за демократичната общност. \"Най-страшното е, че който и да спечели на 26 май, депутат в Европарламента ще стане Делян Пеевски. Нищо, че няма и един работен ден в българския парламент, нищо, че дори не е сигурно, че живее в Европа. Тук не става дума за качествата на този човек, а за факта, че той ще стане евродепутат напук на всички демократични принципи, отстоявани от Европарламента. Пеевски е символ докъде сме стигнали като ерозия на политическата класа и на управленския модел\", заяви Тафров. Биофермерът Албена Симеонова от \"Зелено движение\" представи своята кауза като кандидат за член на Европейския парламент. \"В момента всички средства за земеделието идват от Европа, но 80% от средствата отиват при 3% от фирмите в земеделието и това са хора, които си живеят в градовете и нямат нищо общо със селата. Нашата задача е да променим регламентите и средствата от програмите за земеделските производители да отиват при дребните фермери и производители, при хората на село\", каза Симеонова.", "date": "2019.05.19", "title": "Христо Иванов: Битката е да заявим, че има алтернатива на двете БКП-та"}
{"url": "https://www.dnevnik.bg/sport/2019/05/19/3907916_kiril_nikolov-dizela_zapisa_silen_rezultat_v_snejno/", "text": "Най-добрият български състезател в планинското бягане Кирил Николов-Дизела записа силен резултат в четвъртия кръг от световните серии по скайрънинг. Той завърши пети в надпреварата Skyrace des Matheysins във френските Алпи. Николов преодоля дистанцията от 27 км с обща положителна денивелация 1980 метра с време 2.37:36 часа. Българинът финишира с изоставане 2:26 мин. от победителя Бартоломей Пшедвойевски. Състезанието предложи тежки условия със сняг и температури около нулата. \"Французите се превръщат в любимите ми организатори. И за миг не си помислиха да сменят трасето, което през последните 2 дни се промени драстично. Доволен съм от бягането си, но в следващия старт ще се опитам да не съм отново пети\", написа Николов във \"Фейсбук\".", "date": "2019.05.19", "title": "Кирил Николов-Дизела записа силен резултат в снежно бягане в Алпите"}
{"url": "https://www.dnevnik.bg/detski_dnevnik/2019/05/19/3907941_ralica_mihailova_psiholog_vuzpitavaneto_na_obichta_kum/", "text": " или наказание. Избягвайте реплики от типа на \"Ако прочетеш 10 страници, ще ти дам да играеш на телефона\" – така у детето още повече се затвърждава нагласата, че четенето е нещо скучно и непременно трябва да бъде пооощрявано, когато се случва. Това съветва психологът Ралица Михайлова от Асоциация \"Родители\". В края на учебната година учениците получават един списък със задължителна литература, която трябва да прочетат през лятото. Някои деца не искат да го правят. Има ли начин родителят да накара детето си да чете, без да го мъчи, пресира, попитахме Ралица Михайлова. Ето какво съветва тя: , който започва от най-ранно детство с първите книжки с много дебели страници и четенето на приказки. Както с всичко останало, тук личният пример също е много важен – нека детето да вижда, че отделяте време за четене, кажете му за това колко интересна книга четете в момента. из целия дом.  и уважавайте избора му, тъй като е по-важно е детето да изпитва удоволствие от четенето и да намира тази дейност за смислена. на мисленето и речника на детето. Също така,  . Изберете нови заглавия и издания с цветни корици и хубави илюстрации – все пак те привличат детското внимание. Ако детето упорито отказва да чете задължителната литература,  . Четете една глава или разказ и обсъждайте прочетенето. Нека у детето не остава впечатление, че това са просто някакви думи, написани на хартия, а че всъщност те разказват някаква история. , през какви емоции преминават те, попитайте детето какво би направило на тяхно място, свържете историите от книгите с реални преживявания.  на прочетената книга или приказка или пък отидете на тетрална постановка, свързана с нея. , какво го е подтикнало да напише книгата и т.н. Ако детето се натъкне на остаряла или непозната дума,  . Не забравяйте, че всичко това е процес, който може да отнеме време, а  .", "date": "2019.05.19", "title": "Ралица Михайлова, психолог: Всяко четиво обогатява мисленето и речника на детето"}
{"url": "https://www.dnevnik.bg/photos/2019/05/19/3907894_fotogaleriia_gerb_predstvia_veber_i_kandidati/", "text": "Водачът на листата на ГЕРБ еврокомисар Мария Габриел, лидерът на СДС Румен Христов, председателят на предизборния щаб на ГЕРБ Цветан Цветан, кандидатът за евродепутат Лиляна Павлова, кандидатът за лидер на Европейската комисия Манфред Вебер и Бойко Борисов на ценралното предизборно събитие в Арена \"Армеец\".", "date": "2019.05.19", "title": "Фотогалерия: ГЕРБ предствя Вебер и кандидати"}
{"url": "https://www.dnevnik.bg/sport/2019/05/19/3907946_nadal_srazi_djokovich_v_rim_s_gevrek_i_grabna_34-a/", "text": "Рафаел Надал спечели титлата от сериите \"Мастърс\" в Рим след зрелищен успех над Новак Джокович 6:0, 4:6, 6:1. Испанецът победи своя голям съперник, като му завъртя и \"геврек\", взимайки първия сет в срещата на нула. Двубоят на централния корт в Рим продължи 2.29 часа. Само седмица преди началото на \"Ролан Гарос\" испанецът направи голяма заявка, че навлиза във форма. Титлата е девета за Надал в комплекса \"Форо Италико\". Единствените надпревари на червено, които испанецът е печелил повече пъти за \"Ролан Гарос\" и мастърса в Монте Карло - по 11. Джокович остава с четири титли от италианската столица. От 2005 г. само два пъти различен тенисист от Надал и Джокович печели в Рим. През 2016 г. това стори Анди Мъри, а година по-късно - Александър Зверев. Испанецът вече има 34 титли от \"Мастърс\" веригата като излиза начело в тази класация. След успеха на Джокович в Мадрид, двамата имаха по 33 титли. От началото на сезона в петте \"Мастърс\" турнира има пет различни шампиона - Доминик Тийм в Индиън Уелс, Роджър Федерер в Маями, Фабио Фонини в Монте Карло и Джокович в Мадрид.   Общият брой на титлите за Надал е 81, като 58 от тях са спечелени на клей. Двамата стари съперници излязоха на корта един срещу друг за 54-и път. Успехът е 26-и за Надал срещу сърбина срещу 28 поражения. Джокович беше спечелил последните два сблъсъка - финал на Australian Open по-рано през годината и полуфинал на \"Уимбълдън\" през 2018 г. Сърбинът обаче продължава да няма успех над Надал на червено от 2016 г. Тогава именно в Рим световният №1 победи Надал в четвъртфинален мач. Срещата започна с пробив на сметката на Надал, който взе един маратонски гейм. Добрата игра на Матадора продължи и той затвърди пробива, а след това започна да увеличава темпото, взимайки отново подаването на съперника си. При резултат 4:0 Надал проби още веднъж в гейм, който продължи повече от десет минути. Джокович спаси четири точки за пробив, но в петия случай не се справи, а след паузата Надал взе отново подаването си, за да затвори и сета с 6:0. В общо 142-ия сет, който двамата играят един срещу друг, това беше и първият случай, в който един от двамата тенисисти печели с 6:0. На финал в турнира в Рим резултат 6:0 в първия сет не беше имало от близо 40 години. За последно това се случи през 1980 г., когато Гийермо Вилас направи \"геврек\" на Яник Ноа, за да победи с 6:0, 6:4, 6:4. Последният финал от \"Мастърс\" серията с 6:0 в първия сет отново беше с участие на Джокович - Синсинати през 2012 г., когато отстъпи пред Роджър Федерер. В първия сет сърбинът спечели едва 39% от точките на своя първи сервис, докато Надал демонстрираше много високо ниво. Испанецът поддържаше проценти на сервис над 70 и не даде нито точка за пробив на своя съперник. Във втората част Джокович стабилизира играта си. Резултатът се поддържаше гейм за гейм, макар в седмия сърбинът да имаше няколко критични момента, но се справи и от 0:40 взе подаването си. Той реализира пробив в самия край на сета, когато взе подаването на Надал и след точно 60 минути затвори частта с 6:4. В третия сет оспорваните разигравания продължиха. Надал успя да пробие още в първия гейм, след което поведе с 2:0. В третия гейм Джокович отново даде точка за пробив на съперника си, но този път испанецът не се възползва. Все пак втори пробив имаше, като това се случи в петия гейм, за да може Надал да поведе с 4:1. До края на двубоя Джокович така и не намери играта си, като Надал взе още два гейма, за да приключи всичко с 6:1.", "date": "2019.05.19", "title": "Надал срази Джокович в Рим с \"геврек\" и грабна 34-а \"Мастърс\" титла"}
{"url": "https://www.dnevnik.bg/sport/2019/05/19/3907955_real_madrid_zavurshi_sezona_s_12-a_zaguba_i/", "text": "\"Реал\" (Мадрид) записа най-лошото си представяне в Ла Лига от 20 години насам, след като загуби 12-и мач в шампионата. От сезон 1998-99 мадридчани нямаха толкова поражения в рамките на 34 срещи. В последния си мач, при това на \"Сантяго Бернабеу\" \"Реал\" игра много слабо. Тимът отправи само два точни удара за 90 минути и беше освиркан от собствените си фенове. Точни за \"Бетис\" бяха Лорен в 61-ата минута и бившият играч на \"Реал\" Хесе Родригес четвърт час преди края. В крайното класиране \"Реал\" е трети с 68 точки, на осем зад втория \"Атлетико\" и 19 зад шампиона \"Барселона\". Каталунците също не спечелиха в последния си мач. При гостуването на \"Ейбар\" \"Барселона\" записа равенство 2:2. Всички голове на \"Ипуруа\" паднаха през първото полувреме в един зрелищен мач. Продуктът на школата на \"Барселона\" Марк Кукурея откри за \"Ейбар\", но по-късно каталунците обърнаха с две попадения на Лионел Меси в рамките на 60 секунди. В края на първата част Де Бласис изравни и това беше крайният резултат. С двете си попадения срещу \"Ейбар\" Меси завърши като водещ реализатор в Ла Лига с 34 гола.", "date": "2019.05.19", "title": "\"Реал\" (Мадрид) завърши сезона с 12-а загуба и освирквания у дома"}
{"url": "https://www.dnevnik.bg/politika/2019/05/19/3907959_ninova_edinstvenata_cel_na_borisov_e_da_ostane_do/", "text": "Единствената цел на г-н Борисов е да остане до избирането на следващия главен прокурор, за да може да си гарантира безнаказаност след това. Това каза лидерът на БСП Корнелия Нинова в предаването \"Гласове\" по партийната телевизия \"БСТВ\". Според нея премиерът Бойко Борисов обикаля предизборно страната и обещава пари. \"Така не се управлява държавен и публичен ресурс. Това са парите, събрани от всички българи, и законът казва, че се преразпределят през парламента и там има контрол. Тук всичко е безконтролно и еднолично и с една цел - лично политическо оцеляване. Не е целта, която си поставя един държавник, когато управлява финанси\", заяви Нинова. Попитана как ще предизвика БСП предсрочни избори при положение, че премиерът Бойко Борисов е не смята да подава оставка, ако загуби евровота, Нинова каза, че предсрочни избори могат да предизвикат избирателите. За това тя призова за гласуване. \"Ако ГЕРБ загубят тези избори, вече нямат легитимност. Разбирам, че не искат да напускат властта със всички сили и средства. Това не е, за да дадат перспектива на страната или да увеличават доходите. Единствената цел на г-н Борисов е да остане до избирането на следващия главен прокурор, за да може да си гарантира безнаказаност след това\", каза Нинова. Според Нинова едно от достойнствата на управленската стратегия на БСП \"Визия за България\" е, че в нея има конкретни управленски политики. \"Как да се управлява здравеопазването, държавното и общинското, да не са търговски дружества болниците. Конкретни решения\", каза тя. Във \"визията\" било заложено увеличаване на доходите и преизчисление на пенсиите.", "date": "2019.05.19", "title": "Нинова: Единствената цел на Борисов е да остане до избирането на главен прокурор"}
{"url": "https://www.dnevnik.bg/analizi/2019/05/19/3907722_koi_shte_prosti_na_dogan/", "text": "В българската политика има един човек, когото, подобно на Делян Пеевски, никой не е виждал публично вече шеста година. До нас достигат свидетелства за материалната му наличност благодарение на речите, които държи по Коледа пред партийна върхушка в покоите си, и редки писмени изявления. Тези откровения на прорицателя биват тълкувани и разнищвани от дарака на \"общественото мнение\", издигнало Ахмед Доган до позицията на магьосник с обществени функции (ползваме определението на Джеймс Фрейзър от антропологичното му изследване \"Златната клонка\"). Първобитните общества според Фрейзър познават двама човекобогове – на религията и на магията. Човекобогът от магически тип е \"чисто и просто човек с необикновени способности, каквито повечето му събратя му приписват\". \"Цялото му същество, телом и духом, е така фино настроено към хармонията на света, че докосването на ръката или обръщането на главата му може да предизвика трепет, който ще премине през всеобщата схема на нещата\" Това може да ни помогне да разберем по-добре морфичния резонанс, за който (ни) говореше Ахмед Доган през 2015 г. – и \"не се ебаваше\". Така разбираме и че Доган го има – мисли, следователно съществува (по Рене Декарт). Тази седмица той отново просъществува чрез призив, разпространен от ДПС, подписан с \"Винаги ваш Ахмед Доган\", в който почетният председател се обръща към \"разсърдените и разочарованите\", за да поиска прошка с думите: \" ако има допуснати грешки в близкото минало – Простете!\" Разкаянието е преди прошката. А прошката се дава лично и означава, че прощаващите се отказват да търсят правосъдие и справедливост на земята, отказват се да настояват и да чакат възмездие и обезщетение. Как човек, който се има за човекобог, за свръхчовек, моли за прошка? Студентът Разколников от \"Престъпление и наказание\" на Достоевски (любим автор на Доган), който убива бабичката лихварка и добрата ѝ сестра, станала свидетел на престъплението, го прави, защото се има за избран, необикновен, не за някой от тълпата, но се пречиства чрез покаяние и изкупление, за да стигне до прошката. Няма разкаяние в Догановото \"простете\". Има \"ако\". Ако има нещо, няма нищо, нали така казваме. От позицията на човекобог, комуто са присвоили званието \"пазител на етническия мир в България\", пожизненият партиен лидер натъртва колко важни са европейските избори за ДПС и как трасират пътя за добро представяне на следващите местни и парламентарни избори. Четирима евродепутати, колкото сегашните, е поставил като цел Доган – разбира се, по-рано. Към момента социологическите проучвания дават твърди два мандата на ДПС, за три ще се изискват по-сериозни усилия – представянето на листата не е предизвикало възторг сред избирателите на Движението. Самата листа бе рекламирана като най-младата, със средна възраст 30 години. Преференциите при ДПС са забранени, а на първите четири места са недотам младежи: 1. Лидерът на ДПС Мустафа Карадайъ (49 години), 2. Делян Пеевски (38 години), депутат с един работен ден досега в 44-тия парламент; 3. Илхан Кючюк (33 години), евродепутат и председател на младежкото ДПС; 4. Искра Михайлова (61 години), евродепутатка и бивша министърка на екологията. Защото Пеевски не е изразител на интересите на избирателите на ДПС, той крепи интересите на една друга група, значително по-малка, но осигуряваща огромни материални блага на почетния председател на ДПС и управляващата Движението клика. Няма български гражданин, който да не е наясно с това. Присъствието му във всички листи на ДПС от 2009-та насам и съзаклятието между почти всички политически сили да не произнасят името му, освен с добро, го направи нарицателно. \"Политическият код на ДПС се основава на постоянното подмладяване и непрекъснато движение към по-добри условия на живот, с по-голяма свобода, отговорност и толерантност\", заявява Доган в тазседмичния призив. ДПС не спира развитието на младите хора да живеят в един по-добър свят, който \"имат куража да изградят за себе си\". Пеевски е доказателство. Когато го вкараха в политиката, едва беше прескочил 20 години, днес вече е метафора на сенките – но изградил за себе си и за още неколцина един по-добър свят. След като му простят за Пеевски, ще трябва да поиска прошка заради \"Булгартабак\". Защото поне на два пъти бе пресечен пътят на сериозни стратегически инвеститори, които искаха да купят холдинга. Но вместо това попадна в ръцете на фирма, регистрирана с руски капитали, предала го по-нататък в Пеевските ръце. А те пък го приключиха. С което от българския пазар изчезна един от големите купувачи на тютюн, произведен именно от избиратели на Движението. Защото в началото на тоя век, когато ДПС официално управляваше заедно с царската партия, им обеща алтернативен поминък – земеделие, което да замести отглеждането на тютюн. И това не се случи. Може би Доган трябва да поиска прошка заради разминаването между думи и действия. В последната известна засега реч – предновогодишната в края на 2018-та, почетният пред седател на обявилата се за либерална партия ДПС говори за нарастващата бедност, спад с 85% на инвестициите за десет години (2008–2018) и как \"погрешно поднесената неолиберална концепция за тотална дерегулация на новородената пазарна икономика\" я е осакатила. \"Сега нямаме нито пазарна икономика, нито свободна конкуренция, нито сериозен държавен ангажимент в икономиката\", заяви Доган. А ДПС, заедно с всички управлявали досега партии, трябва да поиска прошка за това. В същата тази реч Доган заяви: \"На евроизборите, на местните избори и на следващите парламентарни избори (редовни или предсрочни) всяка партия да представи проект за ускорено развитие на страната, които да предизвикат обществен дебат\". Къде е проектът на ДПС – или партията не изпълнява заръките на човекобога? Както беше написал д-р Тони Филипов в един от прочутите си \"Делници на един луд\", като чете някоя от речите на доктора по философия, пред очите му \"се явяват отрудените избиратели на агата, които нижат тутун и цъкат с език: \"Бу адама чок челеби!\" Но някои избиратели на ДПС не нижат тютюн – управляват къщи за гости, защото са част от фамилията на лидера Карадайъ и защото ДПС от години, явно или скрито, разпределя едни порции от европейските средства за земеделие. И това не се променя от факта дали БСП, или ГЕРБ са на власт. В друга реч, от Осмата национална конференция през януари 2013 г., последната му публична проява, Доган каза относно Борисов: \"Навярно тепърва ще се анализира случаят \"ГЕРБ и Бойко Борисов\" в най-новата история на България. Най-вече от гледна точка на въпроса защо след близо 20-годишен преход към пазарна икономика и демокрация Властовата система на държавата беше обсебена от идентифицирани летящи обекти от подземния свят?\" Но ако се намери отговор на този въпрос, тогава трябва да се намери и на друг – за съюза на Доган и ДПС с \"Мултигруп\" и Илия Павлов. които толкова дълго плашеше с \"Възродителния процес\", но така и не поиска възмездие за извършителите му. Да не би защото се съюзи с тях На Осмата национална конференция на ДПС срещу Ахмед Доган бе извършено покушение с газов пистолет от Октай Енимехмедов и на следващия ден Доган обяви, че се оттегля като председател на Движението за права и свободи. Оттогава досега единствената информация за него са речите му и увеличаването на личното му богатство – от собствеността на Боянските сараи до ТЕЦ \"Варна\" и сделката за студен резерв и проекта за пристанище. Почетният председател на ДПС не е единственият, чието благосъстояние се е увеличило. Нито единственият, който смята, че му се полага по право. Но по това се различават общественият магьосник и българския политик. Първият се наема със задачи, които са за доброто на племето, вторият го прави заради егото си и лакомията си за власт и богатство.", "date": "2019.05.19", "title": "Кой ще прости на Доган"}
{"url": "https://www.dnevnik.bg/sport/2019/05/19/3907792_citat_na_denia_shtom_sme_chetvurti_za_men_sme_shampioni/", "text": "Така треньорът на \"Берое\" Александър Томаш определи отбора си, който  загуби от ЦСКА . В събота тимът от Стара Загора отстъпи на червените с 0:1, като с победата ЦСКА се върна в битката за титлата.", "date": "2019.05.19", "title": "Цитат на деня: Щом сме четвърти, за мен сме шампиони"}
{"url": "https://www.dnevnik.bg/evropa/2019/05/19/3906139_antievropeiskite_partii_veche_ne_sa_antievropeiski/", "text": "Като всяка друга страна членка на Европейския съюз, и Великобритания се подготвя да участва в предстоящите избори за Европейски парламент в края на месеца, а на целия континент популизмът изглежда се представя много добре. Но Великобритания е встрани по отношение на един важен момент. Само в Обединеното кралство популизмът все още в голяма степен приема формата на антиевропейска идеология. Навсякъде другаде партиите, които преди настояваха за излизане от ЕС, през последните две години промениха фундаментално централното си послание, пише в  статия  за сп. \"Форин Полиси\" Сузи Денисън. През 2016 г. Европейският съвет за външна политика преброи най-малко 15 партии в Европа, водещи кампании за референдум за членството на страната им в ЕС. Днес такова послание на практика не съществува. Вместо това националистките партии  си подават ръка в ЕС , обединени около посланието на италианския вицепремиер Матео Салвини за \"Европа на здравия разум\" – който се фокусира върху сигурността и възприема подхода \"нацията на първо място\" в икономиката. От една страна, тази еволюция в посланията е последица от Брекзит. Дълбокият политически хаос в Обединеното кралство далеч не е завидна дестинация, която да бъде обещана на избирателите. Разбира се, това предполага и че ако британското излизане от ЕС в крайна сметка не завърши катастрофално, останалите антиевропейски партии бързо ще се върнат към първоначалната си реторика. Има обаче една по-дълбока мотивация за тяхната трансформация, мотивация която би било мъдро проевропейските партии да анализират. Популистките партии разбраха две важни неща за европейския електорат през 2019 г. Те знаят, че тези избори не са битка между две съперничещи си визии за отворена интернационалистка Европа срещу затворена националистка Европа. Европейската идентичност остава силна и европейците чувстват нива на защита в ЕС, което не искат да загубят. Това не значи, че са съгласни със статуквото. Всъщност, за да се свържат успешно с избирателите, партиите трябва да се представят като защитници на промяната. Скорошно проучване на Евробарометър показа рекордно висок от над 30 години брой респонденти, смятащи, че еврочленството е добро за страната им – 68% през февруари и март. Мащабно изследване за Европейския съвет за външна политика (ЕСВП), проведено през изминалите четири месеца от YouGov, също показа, че европейската идентичност остава много важна за гражданите на ЕС. Това, което европейците ценят в ЕС, стана ясно от отговорите на въпроса Най-честите отговори са съсредоточени около ползите от членството в единния пазар – възможностите за живот, работа и пътувания в другите държави членки. Също популярна е и идеята за ЕС като глобален актьор. Третият най-голям дял отговори е свързан с ангажимента към европейските ценности – защита на демокрацията и върховенството на закона. По въпроса дали членството в съюза защитава гражданите от произволите или провалите на правителствата или пречи на тези правителства да действат в техен интерес, повечето респонденти подкрепят защитната роля на ЕС. Във всяка държава членка, включена в изследването, с изключение на Унгария, миграцията не е идентифицирана като една от основните две заплахи за Европа. Най-популярният отговор е ислямската радикализация, което подсказва, че хората са по-обезпокоени за интеграцията и единството в обществото, а не за граничния контрол. В Унгария и Италия, както и в Гърция, Испания и Полша, емиграцията буди също толкова голяма тревога, колкото имиграцията. Това, което става ясно от анкетите, е че има една Европа, която иска подкрепа за интеграцията на мигрантите, а не затягане на граничния контрол или дори лимит на миграцията. В проучването на ЕСВП/ YouGov от февруари 2019 г. три четвърти от европейците казват, че според тях или национална им политическа система, или европейската система, или и двете са разрушени. are  Две трети са на мнение, че бъдещето на децата им ще е по-лошо от тяхното. Простото обещаване на повече от същото няма да реши проблема с това ниво на откъснатост между гласоподавателите и политическата система. В това е силата на идеята на Салвини за различна, разумна Европа. Той успешно тласка партиите от основното течение към това да защитават статуквото. Време е и проевропейските партии да използват умна тактика. Те трябва да покажат, че признават дълбокото ниво на откъснатост между избирателите и партиите и да предложат визия за европейско бъдеще, която да накара мълчаливото мнозинство да усети, че си заслужава да гласува на изборите в края на май.", "date": "2019.05.19", "title": "Антиевропейските партии вече не са антиевропейски"}
{"url": "https://www.dnevnik.bg/sport/2019/05/19/3907797_kakvo_predstoi_v_shampionskata_bitka_mejdu_ludogorec_i/", "text": "По-скоро ние сме напред пред другите. Колкото и да вървим назад, те още не могат да ни стигнат\". Това  каза в средата на седмицата  собственикът на \"Лудогорец\" Кирил Домусчиев при едно от редките си интервюта в последно време на тема футбол. Бизнесменът изрази увереност, че тимът му е далеч пред другите, но няколко дни по-късно  поредната грешна стъпка  на шампионите върна ЦСКА в борбата за титлата. Два кръга преди края на сезона червените вече са само на точка зад \"Лудогорец\". Има ли сили обаче  ЦСКА  да се пребори за трофея, който в последните седем години е притежание на тима от Разград? Криза в \"Лудогорец\" и емоция в ЦСКА Вече е съвсем резонно да се говори за криза при шампионите, които записаха третото си поредно равенство в сблъсъка с \"Левски\". Съставът, воден от Стойчо Стоев позволи на сините да се върнат в мача, след като водеше и беше с човек повече. Вместо това \"Лудогорец\" допусна гол и завърши срещата с девет души. В последните си осем мача тимът е спечелил само два пъти (пет равенства и една загуба), което е най-лошата серия изобщо от влизането на \"Лудогорец\" в елита. След пристигането на Стойчо Стоев (6 март), треньорът така и не успява да стабилизира състава, като в 10 шампионатни мача има четири победи. Трудностите в Разград се допълват от кадровите проблеми. В сблъсъка с \"Левски\" бяха изгонени Анисе и Драгош Григоре. Контузени са Марселиньо и Вандерсон. \"Марселиньо има мускулен проблем, който няма да му позволи да играе до края на сезона. В един момент няма да мога да събирам състав. В следващия мач може би ще има много нови момчета от втория отбор\", каза Стойчо Стоев. На другия полюс на емоциите са в ЦСКА, като тимът записа трети мач без загуба след напускането на Любослав Пенев. Добромир Митов, който е насочван в мачовете от Люпко Петрович е уверен, че ЦСКА може да се пребори за титлата. \"Приказката продължава, като се надявам да спечелим следващите два мача, а \"Лудогорец\" да стъпи накриво и да станем шампиони. Най-важното е, че победихме този добър отбор \"Берое\", който се намираше в доста добра форма\", каза след срещата Митов. При червените играта също не е на висота, особено в последните два мача. Срещу \"Лудогорец\" тимът можеше и да спечели, но не се възползва от шансовете си. Срещу \"Берое\" късметът и добрите изяви на вратаря Черниаускас пък спасиха трите точки. Кръговете на истината До края на сезона в Първа лига остават два кръга, които ще се изиграят в рамките на четири дни. Така освен емоционалното състояние на отборите, на преден план ще излезе и физическата форма в самия край на състезателната година. Още във вторник червените се изправят в дерби срещу \"Левски\". Сините се явяват арбитър в битката за титлата, след като спряха \"Лудогорец\", а на Националния стадион могат да го сторят и с ЦСКА. \"Левски\" има своя стимул да търси победа, след като може да се пребори и за второто място и да избегне бараж за участие в Европа. В същия кръг \"Лудогорец\" гостува на \"Ботев\", който се представя колебливо напоследък. В последния кръг, който е на 24 май и ЦСКА и \"Лудогорец\" са домакини. Червените приемат \"Ботев\" на \"Българска армия\", а \"Лудогорец\" среща \"Черно море\", от когото загуби два пъти през 2019 г., но и двете срещи бяха във Варна.", "date": "2019.05.19", "title": "Какво предстои в шампионската битка между \"Лудогорец\" и ЦСКА"}
{"url": "https://www.dnevnik.bg/sviat/2019/05/19/3907771_di_velt_germanskite_slujbi_podozirat_avstriiskite/", "text": "Германското контраразузнаване е обезпокоено, че австрийските им партньори може да изпращат в Русия данни от страни, с които работят. Това съобщи германският в. \"Велт ам зонтаг\" часове след скандала с досегашния викецанклер Хайнц-Кристиан Щрахе и  видеото от разговора му с мнима рускиня  в Испания. Изданието  припомня , че в края на 2018 г. в Австрия  бе задържан офицер , за когото се предполага, че е работил тъкмо за руското разузнаване. Това съобщение дойде от таблоида \"Кронен цайтунг\", който година по-рано, преди парламентарните избори, Щрахе е предложил да стане руска собственост. Вестникът същевременно не свърза подозренията с \"Ибисагейт\", а се позова на изказване на Томас Халденванг, ръководителя на Службата за защита на конституцията (както се казва германското контраразузнаване) пред парламентарен орган, контролиращ дейността ѝ. Не е известно с какви материали разполага \"Велт ам зонтаг\". Изданието същевременно отбелязва, че Австрия може неправилно да използва или дори да предаде на Русия информация от партньорски държави като Германия. Самото контраразузнаване в Берлин отказва коментар. Вестникът цитира  случая с обиските в австрийското контраразузнаване  миналата година. Сред конфискуваните тогава материали по нареждане на вътрешното министерство бяха данни за крайнодесни групи. За чужди служби е особено важна информацията от базата данни \"Мрежа Нептун\", създадена чрез обмен между австрийски и други европейски агенции. Това е една от причините Австрия да играе периферна роля в контратерористичната групаа на Клуба от Берн - неформална организация на европейски служби. Виена вече не е сред страните - официални участнички в обмена.", "date": "2019.05.19", "title": "\"Ди велт\": Германските служби подозират австрийските заради Русия"}
{"url": "https://www.dnevnik.bg/sviat/2019/05/19/3907265_shveicariia_glasuva_dali_da_zategne_pravilata_za/", "text": "Днес швейцарците гласуват на референдум за закон, произтичащ от антитерористичните мерки на ЕС, който цели да втвърди условията за сдобиване с някои огнестрелни оръжия. Законът е критикуван от швейцарските организации по спортна стрелба, които присъстват из цялата страна. Правителството ясно предупреди, че отхвърляне на закона би изключило Швейцария, която не е член на ЕС, от Шенгенското и Дъблинското споразумение, \"освен ако всички страни от ЕС и Европейската комисия се съгласят да си затворят очите\". Такова изключване би имало последици за сигурността и даването на убежище, но и в областта на туризма, и би струвало милиарди швейцарски франкове годишно според федералните власти. Организациите по спортна стрелба смятат тези заплахи за преувеличени и организираха референдум, като заявиха, че този закон \"ще е напълно ненужен срещу тероризма, ще премахне правото на притежание на оръжие и ще загроби спортната стрелба\". Според тях е възможно да се намери прагматично решение с ЕС, който няма никакъв интерес да изключи Швейцария от европейската мрежа за споделяне на данни за престъпността и тероризма, обяснява Оливия де Век, която е армейски капитан и заместник-председател на швейцарското оръжейно лоби ПроТел.  Запазването на статуквото с  оръжията в Швейцария с е подкрепя само от Швейцарската народна партия (известна като Демократичен съюз на центъра във френскоезична Швейцария), която има най-много избиратели в страната. При отсъствието на федерален регистър е трудно да се знае колко оръжия са в обращение в Швейцария. Освен това един човек може да поиска няколко разрешителни, всяко от които дава право на три огнестрелни оръжия. Според женевския Изследователски център за леките стрелкови оръжия през 2017 г. в Швейцария е имало над 2.3 милиона огнестрелни оръжия в ръцете на цивилни. Това прави близо три на 10 жители, което поставя Новият закон не предвижда централен регистър, но налага маркиране на всички основни части на огнестрелното оръжие. Той класира в категорията на забранените оръжия полуавтоматичните оръжия с пълнител с голям капацитет, но колекционерите и спортните стрелци ще могат да се сдобиват с тях по изключение. Колекционерите и музеите ще трябва занапред да посочват как смятат да съхраняват забранените оръжия и ще трябва да им изготвят списък. Спортните стрелци пък ще трябва да докажат след пет и след десет години, че продължават редовно да се упражняват в стрелба. В Швейцария нападенията с огнестрелно оръжие са много редки, а привързаността към оръжията е оформена от традицията на армия от военизирани цивилни, които държат пушката си у дома. Федерален празник на стрелбата, народни състезания. . . има много поводи за упражнения в стрелба, а интересът към оръжията от всякакъв калибър се засили през последните години. 18-годишният Грегори Бартаса участва в курс за млади стрелци в Женева. Обучението за хора на възраст от 15 до 20 години е безплатно, защото се субсидира от властите. Той тренира с едно от най-използваните от спортните стрелци оръжие: ФАСС 90 (SIG-550), автоматичната пушка на швейцарската армия, чийто автоматичен режим се деактивира, когато става собственост на цивилен. \"Мои роднини притежават оръжия, често ходя с тях на стрелбището и мисля, че ако този закон се приеме, ще стане много по-сложно човек да си купува оръжия и да се занимава със стрелба за развлечение\", казва студентът по търговия. ако собственикът й я задържи след края на военната си служба. Тя обаче става забранена, ако се прехвърля на наследник или се продава. Организациите по спортна стрелба заявяват, че това е \"диктат на ЕС\". Ако законът бъде приет, \"трябва да се знае, че 80 процента от оръжията, които се ползват от спортните стрелци, ще бъдат обхванати от забраната\", възмущава се Серж Видал, секретар на Женевския комитет \"Свобода и отвореност\". Според последното допитване на института Же Еф Ес в Берн, публикувано на 8 май, отговорите \"да\" ще спечелят в референдума с 65 процента срещу 34 процента отговори \"не\". Депутатката от Зелената партия Лиза Мацоне смята, че подобна победа ще изпрати положителен сигнал за способността на швейцарците за по-добър бъдещ контрол на притежанието на оръжия. /БТА", "date": "2019.05.19", "title": "Швейцария гласува дали да затегне правилата за притежанието на оръжия"}
{"url": "https://www.dnevnik.bg/istorii_na_denia/2019/05/19/3907743_nai-chetenoto_v_dnevnik_papata_borisov_i_zaginal/", "text": "1.  След протегнатата ръка - и шамар от папата  - 36 253 прочитания. 2.  Алпинистът Иван Томов е загинал в Хималаите  - 28 036 прочитания. 3.  Борисов е убиец на руските енергийни проекти, заяви анализатор, близък до Кремъл  - 26 922 прочитания. 4.  Борисов инспектира: Магистралата става так-так-так, а те ми говорят за фугата на \"Граф Игнатиев\"  - 25 830 прочитания. 5.  Цветан Василев: Пеевски е иззел влияние на Доган в ДПС  - 21 549 прочитания. 6.  Най-четеното в Дневник: Шоуто на Слави спира и анализите за Борисов  - 19 671 прочитания. 7.  Кубрат Пулев е наказан и глобен в САЩ  - 19 072 прочитания. 8.  Публикация свърза близка до Гешев жена с Ваклин, зам. главният прокурор видя атака  - 17 335 прочитания. 9.  Седем кандидати за евродепутати са били сътрудници в Държавна сигурност  - 16 368 прочитания. 10.  Коментарът на президента за \"Фолксваген\" може да навреди на проекта, смята Плевнелиев  - 16 000 прочитания.", "date": "2019.05.19", "title": "Най-четеното в \"Дневник\": Папата, Борисов и загинал български алпинист"}
{"url": "https://www.dnevnik.bg/sport/2019/05/19/3907801_fotogaleriia_triumfut_na_lion_v_jenskata_shampionska/", "text": "Лион\" спечели женската Шампионска лига за четвърта поредна година, след като победи \"Барселона\" с 4:1 във финала. Срещата се игра в Будапеща при много голям интерес. \"Лион\" доминира в турнира от сезон 2015-16 насам, като за втора поредна година печели финалния сблъсък с 4:1.", "date": "2019.05.19", "title": "Фотогалерия: Триумфът на \"Лион\" в женската Шампионска лига"}
{"url": "https://www.dnevnik.bg/detski_dnevnik/2019/05/19/3907401_otkus_ot_konferenciiata_na_jivotnite_na_erih_kestner/", "text": "Когато в един прекрасен ден лъвът Алоис, слонът Оскар и жирафът Леополд се срещат на чаша чай край езерото Чад в Северна Африка, те дълго мислят и заключават: светът на хората е несправедлив, възрастните не могат да правят нищо друго освен революции, нови болести, глад и войни. Колко жалко за децата! Животните са длъжни да им помогнат. Ще организират конференция на животните, за да решат как да оправят света. Делегати от всички краища на планетата тръгват на път към Високата къща. Почетни гости са деца от петте континента. Но какво да направят, че хората да ги чуят? Трябва да измислят изкусни и нечувани номера. В чудати приключения се впускат плъховете, мишките, изобретателните молци. А накрая животните прибягват до наистина отчаяна мярка... Книгата \"Конференцията на животните\" на германския писател Ерих Кестнер излиза за първи път в превод на български език, съобщи издателство \"Колибри\". Написана през 1949 г., непосредствено след Втората световна война, и до днес тя е страстен апел за правата на децата, срещу насилието, глупостта и политическото невежество. Илюстрациите (почти толкова известни, колкото и самата история) са дело на талантливия художник и любимец на децата от цял свят Валтер Трир. В един прекрасен ден животните се почувстваха тъпо. Лъвът Алоис, който както винаги в петък отиде на среща с Оскар, слона, и с Леополд, жирафа, за да пийнат по чашка край езерото Чад в Северна Африка, каза, тръскайки боядисаната си грива: – О, тези хора! Ако не бях такъв блондин, на секундата щях да почернея от яд! Оскар, слонът, се извърна изпод вдигнатия хобот, с който допреди малко като с хладък душ беше пръскал прашния си гръб, протегна се мързеливо и избоботи с дълбокия си бас нещо, което другите двама не разбраха. Жирафът Леополд стоеше с потопени във водата крака и пиеше на малки бързи глътки. После рече: – Ужасни хора! А пък биха могли така хубаво да си живеят! Гмуркат се като риби, бягат като нас, носят се по водата като патици, катерят се като диви кози, летят като орлите – и за какво използват всичките си способности? – За войни! – изръмжа лъвът Алоис. – За да правят войни. И революции. И стачки. И повсеместен глад. И нови болести. Ако не бях такъв блондин, на секундата щях – да почернееш от яд – довърши изречението жирафът, който отдавна знаеше наизуст думите на животните от пустинята. – Жал ми е за децата им – обади се слонът Оскар и пусна надолу ушите си. – Толкова мили деца! А всеки път трябва да участват във войните, революциите и стачките, като на всичкото отгоре възрастните твърдят: били направили всичко това само за да могат един ден децата да живеят по-добре. Какво нахалство, нали? – Един братовчед на жена ми – почна да разказва Алоис – по време на последната световна война имал ангажимент в голям цирк в Германия. В номер с балансиране и скачане през обръчи. Хасдрубал, страшилището на пустинята, е артистичният му псевдоним. При масивна въздушна атака палатката изгоряла, а животните хукнали – Горките деца! – избоботи големият слон. – Целият град бил обхванат от пламъци, животните и хората крещели – продължи лъвът, – а горещият вятър опърлил гривата на Хасдрубал, братовчеда на жена ми, и оттогава носи перука. – Алоис гневно удари с опашката си по пясъка на Сахара. – Тези глупаци! – извика той. – Непрекъснато предизвикват войни и след като разрушат всичко, почват да си скубят косите! Ако не бях такъв блондин – Добре... – прекъсна го жирафът. – Но ругатните не помагат. Нужни са действия! – Да! – извика силно Оскар, слонът. – Най-вече заради децата, които те имат – но какви действия? Тъй като не им хрумна нищо, те се заклатушкаха мрачни към домовете си. Когато Оскар се прибра вкъщи, децата слончета не искаха да си лягат и най-малкото помоли: – Прочети ни, моля те, нещо! Бащата хвана списанието \"Нова Сахара\" и зачете на висок глас: \"Четири години след края на войната все още в Европа има хиляди деца, които не знаят къде са родителите им, и безброй родители, които\". – Стига, Оскар! – каза жена му. – Това не е за малки слончета! Когато Леополд се прибра у дома, жирафчетата не искаха още да си лягат и най-малкото помоли: – Тате, моля те, прочети ни нещо! Тогава бащата взе \"Дневен сахарски куриер\" и зачете: \"Четири години след края на войната броят на бежанците в западната част на Германия се е увеличил до четиринайсет милиона, предимно старци и деца, и това число продължава месец след месец да става още по-голямо. Никой не иска да ги\". – Стига, Леополд! – каза жена му. – Това не е за малки жирафчета! Когато Алоис влезе в спалнята, всичките му деца викнаха в един глас: – Моля те, моля те, прочети ни нещо! Таткото посегна към вестник \"Сахарски глас\" и каза: – Тихо, сега! – След което зачете: – \"Четири години след края на войната, която разруши половината свят и чиито последици и до днес се усещат, вече се носят слухове за нова война, която била тайно подготвяна, и следващата\" – Веднага престани, Алоис! – извика жена му. – Стига! Това не е за малки лъвчета! Когато слончетата и всички деца на останалите животни заспаха, Оскар, големият слон, отиде в кухнята, където жена му миеше съдовете, за да помогне при бърсането им. – Просто да излезеш извън кожата си! – избуча той. – Заради толкова малко съдини! – рече тя. – От ден на ден ставаш все по-мързелив! – Нямам предвид твоите чинии и чаши – каза той, – мисля си за хората! За бежанците, за атомната бомба, за стачките, за глада в Китай, за излишъка в Южна Америка, за войната във Виетнам, за изчезналите деца и родители, за безредиците в Палестина, за затворите в Испания, за черния пазар, за емигрантите – Той се отпусна изтощено на един кухненски стол. Жена му тъкмо изплакваше с хобота си купичките за мляко на децата. – Там! – извика той внезапно. Тя се стресна и изпусна едната купичка. – Там! – избоботи той глухо и удари с юмрук по кухненската маса, където лежеше \"Сахарски вечерен вестник\". – Там! Чети! По дяволите, отново конференция! О, тези хора! Могат само да разрушават! Почнат ли нещо да строят, се получава Вавилонската кула! Просто ми е мъчно за децата!", "date": "2019.05.19", "title": "Откъс от \"Конференцията на животните\" на Ерих Кестнер"}
{"url": "https://www.dnevnik.bg/bulgaria/2019/05/19/3907815_otbor_ot_sofiiskiia_universitet_specheli_nacionalnoto/", "text": "На 11 и 12 май 2019 г. бяха проведени финалите на Националното състезание по гражданско и търговско право \"Кристиан Таков\". В състезанието взеха участие 19 отбора от студенти от 3 до 5 курс от юридическите факултети на Великотърновския университет \"Кирил и Методий\" (ВТУ), Университета за национално и световно стопанство (УНСС), и Варненския свободен университет \"Черноризец храбър\" (ВСУ) и Софийския университет \"Св. Климент Охридски\" (СУ). Състезанието носи името на преподавателя от Софийския университет \"Св. Климент Охридски\"  доц. Кристиан Таков, който почина през 2017 г ., но остави дълбока следа у всички свои студенти и колеги. Целта на състезанието е да възпитава и развива у участниците , както и писмените и ораторските умения, които са незаменима основа на юридическата професия. Тази година Националното състезание по гражданско и търговско право беше открито от Меглена Антонова, председател на Сдружението за международни състезания по право, която пожела на студентите да не се колебаят смело да се впуснат в този тип предизвикателства, като страстта и старанието, които вложат, несъмнено ще им се отплатят многократно един ден, като професионалисти.   провеждането му в два кръга – предварителен писмен тест и финални устни кръгове. Тази година на финалите се класираха 8 отбора от СУ, УНСС и ВТУ. В двата последователни дни на състезанието в Съдебната палата в София присъстваха над 90 души – гости, съдии, организатори и участници.  Финалите на състезанието се състоят в разиграване на симулиран съдебен процес пред тричленен съдебен състав върху казус от областта на гражданското и търговското право. Отборите имат възможност да участват в три мача срещу различни опоненти, като най-добре представилите се два отбора се класират на финала. Тазгодишният казус беше подготвен от адв. Найден Райчинов и адв. Виктор Токушев, и беше в областта на търговското и дружественото право, като студентите трябваше да решат редица въпроси, които нямат ясен и еднозначен отговор в българското търговско законодателство и съдебна практика. Съдебните състави на състезанието включват действащи съдии, адвокати, преподаватели и бивши участници, като съдии на финалния мач бяха адв. д-р Деян Дунавски, съдия Васил Александров от Софийския районен съд, адвокат Олег Темников, адвокат Найден Райчинов, съдия Николай Марков от Върховния Касационен Със, адвокат Виктор Токушев и доцент Боряна Мусева.   Александър Лешев, Никола Златарев, Асен Стефанов, Тихомир Рачев. На второ място остана отборът от СУ в състав Цвета Гаврилова, Домна Манчева, Любомир Кючуков, Любослав Хинов. Специални награди бяха връчени на Александър Лешев от СУ за най-добър оратор от Фондация \"Кристиан Таков\", на отбора на Силвия Иванова, Александър Александров, Петър Петров, Никола Нанчев от СУ за най-добра искова молба от Aдвокатско дружество \"Цветкова, Бебов и Комаревски\", и на Нели Попрелкова от УНСС за \"Изгряваща звезда\" от Адвокатско съдружие \"Спасов и Братaнов\".  Състезанието беше закрито с възпоменание на споминалите се през изминалата година съдия Никола Хитров от ВКС и доц. Емил Георгиев от СУ за техния огромен принос, всеотдайност и подкрепа за развитието и възпитанието на младите юристи в България. Състезанието се организира от Сдружението за международни състезания по право и се проведе с помощта на издателство \"Сиби\", издателство \"Сиела\", Адвокатско дружество \"Цветкова, Бебов и Комаревски\", Адвокатско съдружие \"Спасов и Братанов\" и CMS Cameron McKenna LLP (Sofia), както и с незаменимата подкрепа на Върховния касационен съд и Фондация \"Кристиан Таков\". Организаторите на състезанието биха искали да благодарят за безценния доброволен принос на всички съдии и помощници, които взеха участие в тазгодишното състезанието.", "date": "2019.05.19", "title": "Отбор от Софийския университет спечели националното състезание по гражданско право \"Кристиан Таков\""}
{"url": "https://www.dnevnik.bg/razvlechenie/2019/05/19/3907820_zeleni_kjufteta_s_kinoa_i_elda_i_sos_bosilkovo_pesto/", "text": "  200 г киноа 50 г елда 200 г спанак 200 г лапад 1 връзка пресен лук 1 връзка пресен чесън 300 мл олио за пърженето 100 г галета 2 яйца сол черен пипер 100 г босилек 2 връзки магданоз 50 г мед 50 г горчица сок от 1 лимон 100 мл зехтин Сваряваме киноата и елдата поотделно, след което ги смесваме в купа. Накълцваме спанака, лапада, лука и чесъна и ги прибавяме в купата. Прибавяме и двете разбити яйца, овкусяваме. Правим смес с гъстота, подходяща за кюфтета. Овалваме ги в галетата и ги пържим в загрято олио до леко златисто. Пасираме босилека и магданоза с 20 мл зехтин. Отделно разбъркваме меда, горчицата и лимоновия сок. Добавяме към тях пасирания босилек и магданоз, след което добавяме зехтина и отново пасираме до гъстота, подходяща за сос.", "date": "2019.05.19", "title": "Зелени кюфтета с киноа и елда и сос босилково песто (рецепта)"}
{"url": "https://www.dnevnik.bg/sport/2019/05/19/3907794_goldun_steit_dokosva_peti_poreden_final_v_nba_video/", "text": "Шампионът в Националната баскетболна асоциация (НБА) \"Голдън стейт уориърс\" направи голяма крачка към пети пореден финал, след като поведе с 3:0 във финалната серия на Запад с \"Портланд трейлблейзърс\". \"Воините\" постигнаха успех над съперника си като гост със 110:99 в зала \"Моде сентър\" в Портланд. \"Голдън стейт\" играе неизменно на финала в НБА от 2015 г., като и в четирите си поредни участия се справи с \"Маями хийт\". Последният различен тим от Западната конференция достигнал финалите е \"Сан Антонио спърс\" през 2014 г. \"Воините\" имат шанс да затворят серията в четири мача, което през 21 век се е случвало само три пъти на Запад. През 2001 г. \"Лос Анджелис лейкърс\" на Фил Джаксън побеждава с 4:0 \"Сан Антонио\". Останалите два случая отново са с участието на \"шпорите\" – през 2013 г. успех в четири мача срещу \"Мемфис\", а през 2017 г. поражение от \"Голдън стейт\". При продължаващото отсъствие на Кевин Дюрант Стеф Къри изигра поредния си впечатляващ мач. Плеймейкърът вкара 36 точки за 37.17 минути на паркета. Къри реализира 11 от 26 стрелби, включително 6/16 от тройката. Гардът беше точен и при осем от деветте си заставания на наказателната линия. На висота беше и Дреймънд Грийн, който се отчете с \"трипъл-дабъл\" – 20 точки, 12 асистенции и 13 борби. Клей Томпсън добави 19 точки за успеха. Домакините направиха силно първо полувреме, след което водеха с 66:53. \"Воините\" обаче се разиграха в третата четвърт, която завърши 29:13 в тяхна полза, което им даде голямо предимство за финалните 12 минути. В тях шампионите отново вкараха повече точки – 28 срещу 20. За \"Портланд\" Си Джей Маккълъм вкара 23 точки, а Деймиън Лилард 19, но това не се оказа достатъчно за нещо повече. \"Пионерите\" са домакини и в четвъртия мач, който е във вторник сутрин и ще се надяватда пренесат серията обратно в Окланд, за да не губят в четири двубоя.", "date": "2019.05.19", "title": "\"Голдън стейт\" докосва пети пореден финал в НБА (видео)"}
{"url": "https://www.dnevnik.bg/sviat/2019/05/19/3907451_zashto_5g_mrejite_shte_oburkat_prognozite_za_vremeto/", "text": "По-добра мобилна връзка или по-точна прогноза за времето? Дилемата се появи в Съединените щати, след като метеоролози предупредиха, че предоставянето на твърде много честоти от безжичния спектър може да предизвика хаос в работата им,  пише сп. Wired . В понеделник шефът на Националната агенция на океанските и атмосферни изследвания каза, че заради телефоните, използващи мрежи от пето поколение (5G), каквито се изграждат в момента, точността на прогнозите може да намалее с 30 процента. Това би означавало връщане с 40 години назад в качеството на прогнозите. Това може да създаде проблем в ситуации като подготовка и евакуация за ураган - например прогнозата е с грешка от 2-3 дни, казва изпълняващия длъжността шеф на агенцията Нийл Джейкъбс. Според Джордан Гърт от Уисконсинския университет в Медисън, макар Федералната агенция за комуникациите (раздаваща честотния спектър) да може да прави промени в частите от спектъра, които предоставя, за метеоролозите ще се създадат затруднения. Проблемът е, че водната пара излъчва слаб сигнал на честота 23.8 гигахерца - изключително близо до продаваната сега за 5G мрежите (24 гигахерца). Тази честота се наблюдава от сателити като GOES-R (на американската агенция) и MetOp (сателити, разработени от Европейската космическа агенция за нуждите на Стария континент). Данните от нея са нужни за прогнозите за предстоящи бури и други явления. И други части от спектъра \"Не можем да се преместим от 23.8 (гигахерца), иначе бихме (го направили),\" казва Гърт за списанието. Същевременно за администрацията 5G мрежите мрежите са приоритет, предлаганата от нея честота \"просто е близо до тази, на която ние усещаме времето,\" продължава той. Според него възможно решение е операторите да намалят мощността на предавателите, за да не се претоварват сензорите на сателитите. Докато администрацията, метеорологични и космически агенции и изследователи дебатират по въпроса, Федералната комисия за комуникациите планира достъп и до други части от честотния спектър - например 36-37 гигахерца, използвани за регистриране на дъжд и сняг, 50.2-50.4 гигахерца (за температурата) или облаци и лед (80-90 гигахерца). Таван за интерференцията в спектъра се очаква да бъде определен на световна конференция през октомври, а междувременно Държавният департамент на САЩ преговаря по въпроса с други държави по света.", "date": "2019.05.19", "title": "Защо 5G мрежите ще объркат прогнозите за времето"}
{"url": "https://www.dnevnik.bg/bulgaria/2019/05/19/3907822_kratki_novini_bezplatni_izsledvaniia_za_hiv_i_hepatit/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Повреда в самолета на германския външен министър забави пристигането му в София Самолетът на Хайко Маас, който пристига на официално посещение в България, е отлетял за София с един час закъснение. Причината е повреда, съобщи БНТ, като цитира радио \"Дойчландфунк\". Според германските медии проблемът е в допълнителната турбина, която дава по-малко въздушно налягане за двигателите. Хайко Маас пътува с А321 на Бундесвера. Това е третата повреда на самолета за последния месец. \"Срещнах се с министъра на външните работи на Германия Хайко Маас. За страната ни остава приоритет запазването на тенденциите на ръст на двустранната търговия, както и разширяването на присъствието на български продукти на германския пазар в сектори като електроника и електротехника, машиностроене, информационни технологии. Обсъдихме възможностите за задълбочаване на двустранното партньорство в секторите туризъм, образование, наука и култура\", съобщи във \"Фейсбук\" премиерът Бойко Борисов малко по-късно. Безплатни изследвания за ХИВ и хепатит днес в София и Благоевград Инициативата е част от Европейската седмица за тестване за ХИВ и хепатит и във връзка с Международния ден за съпричастност със засегнатите от ХИВ/СПИН. Организатор е Центърът за сексуално здраве Check Point. Мобилната клиника ще е на разположение до 16 часа на езерото \"Ариана\" в София. В Благоевград от 13 до 17 часа изследването ще е е в здравно-консултативния кабинет \"Здраве без граници\", който се намира на ул. \"Тодор Александров\" 45, офис 2. Консултантите използват \"бързи\" тестове, като се взема само капка кръв от пръста. Няма ограничения за прием на храна и напитки преди изследването. Резултатите са готови след 15 минути. Хората, чието изследване е отчело положителен резултат, ще бъдат насочени и подкрепени в последващите стъпки за уточняване на състоянието им. ХИВ и хепатит са тихи инфекции, които могат да протекат безсимптомно. Докато ХИВ се предава основно по сексуален път, някои типове хепатит могат да се предадат при маникюр, зъболекар, при татуиране.", "date": "2019.05.19", "title": "Кратки новини: Повреда в самолета на германския външен министър забави пристигането му в София"}
{"url": "https://www.dnevnik.bg/photos/2019/05/19/3907695_fotogaleriia_iziashtestvoto_na_kupa_sofiia/", "text": "Ангел Няголов с кон Кондарко спечели втора поредна титла на големия градски турнир по прескачане на препятствия за купа \"София\".", "date": "2019.05.19", "title": "Фотогалерия: Изяществото на купа \"София\""}
{"url": "https://www.dnevnik.bg/biznes/intervju/2019/05/19/3907293_prof_karol_mundel_naukata_e_mnogo_choveshko_mnogo/", "text": "- Така мисля. Аз лично виждам голяма активност у младите хора, още от ранна възраст, когато има важни въпроси, които да зададат, ангажираност, независимо дали става въпрос за климатичните промени, за състоянието на океаните или за тези абстрактни въпроси като природата на вселената, черните дупки и Космоса. Мисля, че и учените работят усилено, за да въвлекат обществото, и това помага много, защото има много материал. Работата с журналистите също. Има желание науката да се комуникира по различен начин и всеки от нас дава различна експертиза, за да помогне. Мисля, че има голям интерес към това. - Мисля, че да. Ако погледнете статистиките, България се справя много добре по отношение на половото разнообразие. От моя гледна точка разнообразието, в широк смисъл, разнообразието на опит е много важно. За да отговориш на какъвто и да е въпрос, колкото повече различни хора имаш, толкова повече различни подходи комбинираш и толкова по-добро е решението. При едни и същи хора, ще получаваш едни и същи отговори. Но трябва да видиш и някой, който прилича на теб, за да знаеш, че има път напред, да проимаш амбицията и да я последваш. Така че видимото разнообразие е много важно. - Науката е много творческо, много човешко занимание. Същестува мит, че хората в изкуствата и хуманитарните науки се занимават с творчество, а науката е логична и суха. Не намирам това за вярно. Мисля, че и в двете сфери ги има и двете неща. Има точност в изкуствата и креативност в науката. Когато измисляш въпроси, използваш научен метод да намериш отговорите им. Научният метод е точен, но начина, по който формулираш въпроса, може да определи как ще решиш проблема. Така че не е толкова просто, че да може да се каже \"това е просто математика\". Как формулираш въпроса, как решаваш какво всъщност изучаваш? - Интересно ми беше да се поуча от източните държави с позитивни статистики как са стигнали дотам, какви поуки можем да си извадим ние в страните, където статистиките не са толкова добри. Факт е, че във Великобритания и САЩ това все още е голямо предизвикателство. Особено във физиката и инженерните специалности виждаме, че наистина няма баланс. Има млади жени с амбицията да работят в тези сфери и въпросът е как да ги поощрим от ранна възраст и да ги задържим там. Мисля, че има доста изследвания на различните културни разлики и опциите за работа, както и на историята на еволюцията на страните по отношение на възможностите и очакванията – дали да се работи изобщо. На поколението на майка ми във Великобритания не бе разрешено да работи след брака или децата. Само преди едно поколение се очакваше от жените да си стоят у дома като майки на пълен работен ден. - Например да се разшири дебата за отпуските на родителите (майчинство или бащинство, бел. ред) – някои от тези инициативи са много важни. Младите мъже също биха искали да се грижат за семействата си. Да се смени възприятието на \"самотния гений\", което е част от популярната култура. Ако потърсите великите учени в \"Гугъл\", ще откриете списък от исторически велики мъже и във възгледите по тази тема има доста предразсъдъци. Да излезем от този мит, че един самотен гений, обикновено бял мъж, ще направи всички открития. Голяма част от науката се дължи на работа в екип. Има нужда от различни подходи, за да се справим с глобалните проблеми, нуждаем се от разнообразие, за да се преборим с тях. - Двете роли се допълват. Когато пътувам в ролята на главен научен съветник, очевидно изпълнявам целите си на министерството на външните работи, които покриват науката. Когато пътувам, имам и авторитета на учен и разбирам натиска и проблемите върху научния сектор, механизмите за финансиране и как да се използват. Работя в международна среда и винаги съм работила с чуждестранни сътрудници. Виждам истинската сила на международното научно сътрудничество и допринасям с това към работата си в министерството и научната дипломация. Двете се допълват много силно. Ние имаме водеща научна и иновационна база, която е водеща в световен мащаб. Уверена съм, и опитът ми от първите месеци на тази позиция, показва, че тази екосистема е призната. Много страни, които съм посетила, отбелязват това. Правителството също бе пределно ясно в позицията си, че ще поддържа и увеличава тази репутация, както и в посока на това, че Великобритания е една от топ 5-те държави в света по привличане на чужди таланти. Нещо повече, правителството обяви, че да достигне 2.4 % БВП до 2027 г. в изследванията и иновациите. Това ще дойде от академичният сектор, работещ заедно с индустриалния, за да запълни поточната линия на иновациите, която ще бъде ефективна. Виждам, че посланието на правителството за това колко са важни науката и иновациите е позитивно. За икономиката ни, за културата ни, за здравето на страната ни. Изявленията около имиграцията, посланията на правителството бяха позитивни по отношение на \"Глобалната Британия\". По никакъв начин не искаме да затворим умовете си. Глобалният пазар на образование е много променлив в момента и много конкурентен. Великобритания е високо оценена като глобален доставчик на образование. Посетих много страни в първите си шест месеца и по цялата планета срещам студенти, учили във Великобритания, и завърнали се у дома с много позитивно впечатления. Мисля, че академичният сектор работи много близко с правителството, за да може изработваните механизми да са полезни, ефективни и подходящи за това, от което се нуждае нашата страна с нашите амбиции. - Много са. Привилегия е да бъда изследовател и особено да работя по природата на вселената. Често опитвам да правя неща, за които ми казват, че са невъзможни и няма как да се постигнат по някаква причина – няма пари или не е физически възможно, или нe eеобходимо, или друго. Ината съм и освен ако нещо не противоречи на законите на физиката и да няма как да се направи – ще го направим! Така че създадох екип, който изучава избухването на гама лъчи в Университета \"Джон Морс\". Работим с много скромен бюджет, но имаме важни научни въпроси, на които да открием отговора и трябваше да обясним пред институцията защо ни е нужно финансирането. В тази система работя със страхотен екип, енергични хора, които вярват, че могат да решат този проблем. Направихме първото пряко заснемане на магнетично поле близо до черна дупка. Това за мен бе съчетание от предизвкателство и постижение. - Кампанията #MeToo, всички тези проблеми с насилието на работното място вече се обсъждат и това е много добре. Мисля, че все още има табу върху обсъждането на враждебната атмосфера на работното място и сексуалното насилие на работа. Това все още е много сериозен проблем и трудно за всеки, изпитал това, да говори за него. Мисля, че трябва да продължим институционалните процеси, да увеличим прозрачността и гарантираме, че бариерите пред жените са премахнати. Защото има страхотни таланти и всеки – мъж или жена - трябва да работи на място, където се чувства в безопасност и може да реализира потенциала си, какъвто и да е стилът им на работа, да имат професионален респект към ограниченията, които са ясно артикулирани и прилагани. Това би трябвало да е целта, към която се стремим.", "date": "2019.05.19", "title": "Проф. Карол Мундел: Науката е много човешко, много творческо занимание"}
{"url": "https://www.dnevnik.bg/sport/2019/05/19/3907838_ivet_lalova_shte_uchastva_na_peta_olimpiada_sled/", "text": "Ивет Лалова си осигури участие на пети олимпийски игри, след като покри норматив за Токио 2020. Българската лекоатлетка взе първото място в състезанието на 200 метра на турнира Seiko Golden Prix в Осака, Япония. Българката спря хронометрите на 22,55 секунди, което е рекорд за турнира в японския град, както и покрит норматив за Олимпийските игри в Токио през 2020 година и световното в Доха 2019. На втора позиция след Лалова се нареди американката Кайра Джеферсън с време 23,00 сек, а трета остана представителката на Казахстан Олга Сафронова с резултат 23,08 сек. \"Моят сезон започна с прекрасен резултат, коментира в специално видеообръщение от Осака Ивет. Рекорд на турнира и квота за олимпийските игри в Токио и световното в Доха. Не знам какво повече можеше да искам от днешното бягане. Благодаря ви за подкрепата. Желая на всички много здраве и успех=\" Освен Ивет норматив за олимпиадата в Токио 2020 до момента има и Радослава Мавродиева (гюле).", "date": "2019.05.19", "title": "Ивет Лалова ще участва на пета олимпиада след победа на 200 метра в Япония"}
{"url": "https://www.dnevnik.bg/politika/2019/05/19/3907389_predizborna_driamka_v_grada_hotel_-_pernik/", "text": "Перник. Четвъртък, 16 май. Градът, който се разраства заради въгледобивните мини, днес е известен като \"най-големият хотел в България\", защото голяма част от жителите му работят в намиращата се на трийсетина километра София. Днес мини почти няма там, няма и въглища. Най-големият работодател са заводи и цехове, останали от гигантския металургичен комбинат \"Стомана\". Десет дни преди европейските избори в центъра на града няма нито един предизборен билборд, плакат или дори обявление за срещите, които кандидати за евродепутати правят. Такава среща ще имат и вечерта на 16 май желаещите да представляват България в Брюксел от ГЕРБ. Нито един човек от десетината жители на Перник, с които разговаряхме не беше решил дали изобщо ще гласува. Един от местните исторически герои е Кракра войвода, владетел на Перник и още 35 крепости в района на горна Струма, който до началото на XI век оказва дълга и успешна съпротива на византийските завоеватели. Днес крепостта \"Кракра\" е реставрирана и е основна забележителност в града. Това е направено през 2013 г. с около 5 млн. лв, от които повечето от европейските фондове. Посетителите в работни дни на крепостта, която освен славното минало би трябвало да олицетворява и ползите от членството в ЕС, са малко, въпреки хубавата паркова среда там. Вероятно една от причините е, че общината иска 4 лв. за вход за възрастни и 2 лв. от учениците. Според уредничката в работни дни посетителите са десетина дневно. През уикенда са значително повече. Основната част от впечатляващата архитектура е оставена на ниво каменен зид малко над земята. С панели от полимерен бетон върху метална конструкция са изградени част от крепостните стени. Това предизвика обществено възмущение от \"бутафорията\", одобрена от Министерството на културата преди години. Според други това е по-поносимият вариант за експонация на историческа архитектура, отколкото цялостно изграждане със съвременни материали. В крепостта са разхвърляни и няколко \"обсадни машини\", като катапулти и тарани. Заварките по тарана не помагат на човек да се отърси от усещането за бутафорията, а катапултите вече са в разпад. Директорът на Регионалния исторически музей Венцислава Крумова може да говори дълго и увлекателно за това как е създаден Перник от и заради мините, което си личи и от местната топонимия - Минното училище, Минната болница, Минната църква и т.н. В Османските регистри от 17 век Перник не съществува като населено място, но са описани селата, които сега са в рамките на града – Бела вода, Мошино и Църква. Добивът на въглища, чиито пластове са близо до повърхността започва след Освобождението. През 1981 г. е приет закон с който подземните богатства са обявени за държавна собственост. Добивът започва под ръководството на инженери от Австроунгарската империя като чеха Тома Нелиба, за когото още се разказва. Държавната компания получава автономия през 1921 г., с която й се дава право да инвестира част от печалбата в минното селище. С автономията минната компания започва да инвестира в образование, спорт, инфраструктура и \"невероятна социална политика, за каквато само можем да си мечтаем\", разказва Крумова. Покрай минната индустрия в Перник се създават и други икономически отрасли, като металургия и машиностроене. Въгледобивът продължава през комунистическия режим. Голямата приватизация е завършена по време на правителството на НДСВ, а последният закрит рудник за въглища е затворен през 2018 г. Така миньорското съсловие, което беше голяма сила до 90-те в Перник изчезва. Днес добив на въглища почти няма. Или поне легален. Последните информации за масов нелегален такъв са за непосредствена близост до квартал Рудничар, горната част на който е населен с роми. \"Всичко свърши отдавна. Махнаха багера. Ей тука беше, дето е езерото\", сочи мястото, където са копали въглища по открит способ на 100 метра от къщите в Рудничар местен жител. На мястото на баира с борова гора зее огромна дупка с образувало се езеро, в което дори плуват диви птици. Той е излязъл с двамата си сина в гората, за да събере шишарки за подпалки. Големият му син е първокласник. Мъжът работи в \"Стомана\". Малкият наесен ще тръгва на ясла, защото и майката работи. Мъжът не е развълнуван от европейските избори и европейските перспективи. \"За кого да гласувам, да си оправи живота някой\", пита риторично той. \"Тия къщи за гости са с пари от мен и от теб, от осигуровките\", добавя. Според него повечето хора в махалата работят. Тримата тръгват да съберат шишарки и обсъждат дали да не идат за риба в новото езеро. Големия син изразява желание да събере подбел за кашлицата. Улиците в квартала са стръмни, тесни и разбити. На много места по тях има сметища и купчини с пепел, останала след сортиране на въглища, което показва, че времената на нелегалния добив може би не са съвсем свършили. Близо до идеалния център, в партера на блок е разположен пенсионерски клуб, който естествено се казва \"Миньор\". Стилно облечена дама в пенсионна възраст казва, че отива на обучение за членове на секционни изборни комисии. Според нея не всички в Перник са аполитични и много ще гласуват на Европейските избори. Тя не успява да се изкаже, тъй като господин нервно я приканва да тръгват с ръкомахания и забележка \"ей, само чакаш някой да те заговори\". Председателят на клуба, представил се като Александров, не желае на коментира изборите, защото това означавало да взима политическа страна, а той представлява \"надпартийна организация\". Членовете на клуба имали много проблеми, но не можел да говори от името на другите. Не мисли, че той и клубът му могат да се възползват от фондовете на ЕС. \"Ние сме поколението...като слънцето – надолу на залез\", казва Александров сочейки надолу, след което учтиво и нетърпеливо ни изпраща. Крум, който също е пенсионер, седи на пейка пред къщата си. Едноетажните къщи наоколо също са построени \"от Мината\", във времената преди \"народната власт\". Крум още се чуди дали да гласува - \"като помислиш няма за кого\". \"Народили са се много айдуци. Откраднаха държавата\", резюмира изводите си Крум. Според него големите държави в ЕС си командват, а в България властта се командва от горе – от Америка и Германия. \"Не сме били независими, няма и да сме, малка държава сме\", казва Крум. Като доказателство на тезата си посочва, че американците седят във военни бази у нас, а руснаците си отивали след маневри. След това завалява проливен дъжд и пешеходната улица и централният площад, построени с монументален соц размах опустяват. 17:00. Домът на културата на Перник. Народен певец и две танцьорки репетират в малката зала в която ще имат среща с евродепутати и кандидати от ГЕРБ. Идват камерите на телевизия \"Европа\" и местната \"Кракра\". Между входа на помпозната сграда и залата е подреден \"шпалир\" от табла със снимки с лошо качество на санирани сгради и детски площадки. Очевидно те трябва да внушат на потенциалните избиратели, колко много ЕС е направил за Перник. Около 17:30 в сградата идват тези, които се интересуват от политика - кметът на Перник Вяра Церовска, депутатът Красимир Велчев, евродепутатът Андрей Ковачев и областният управител Ирена Соколова. След тях се движат трийсетина младежи. Залата, в която има около 150 места, се напълва. Събранието се води от домакина Церовска, която казва, че Европа вече е у нас и това се вижда и от автопарка. След изпълнението на две народни песни започва и предизборната дискусия. Андрей Ковачев казва, че свободата и демокрацията не са даденост и много лесно може да се върнем назад, като опасност за това са многото популизъм и фалшивите новини. Ковачев обяснява на присъстващите, че България е тръгнала от много ниско и имаме много да наваксваме. \"Трябва да подадем ръка на нашите сънародници в чужбина – Северна Македония, Сърбия, Молдова, Албания. Да създадем условия, ако искат да дойдат у нас\", каза още Ковачев, като той се върна на темата с българите в чужбина още няколко пъти. \"Имаме свобода на медиите, имаме високо вдигната глава и морала на ГЕРБ\", каза още Ковачев. Евродепутатът Асим Адемов си спомни, че е дошъл в Перник за първи път, за да влезе в казармата в Строителни войски, тъй като младежите мюсюлмани не са допускани до армията след т.нар. \"Възродителен процес\", за да не издават военна тайна. \"Сега сме изправени на избори срещу наследниците на тази партия, която има атентати, хиляди съсипани съдби и няколко фалита. Може ли да се вярва на такава партия\", пита Адемов. \"Не\", отговориха му няколко гласа от залата. Илия Лазаров (СДС), който е поставен на 17-то последно място припомни, че колкото пъти БСП дойде на власт следва трагедия. Той призова присъстващите да не допуснат Румен Гечев (кандидат от БСП и вицепремиер в правителството на Жан Виденов) да стане евродепутат, за да вземе европейска пенсия. Докато трае предизборната среща на ГЕРБ, в културния дом на Перник кипи живот. Младежи се събират да влязат на театрална постановка, чува се репетицията на духов оркестър, а най-бурно се развиват събитията и танците на семейно празненство в заведението в сградата.", "date": "2019.05.19", "title": "Предизборна дрямка в \"града хотел\" - Перник"}
{"url": "https://www.dnevnik.bg/sport/2019/05/19/3907841_uaildur_zashtiti_svetovnata_si_titla_sus_zrelishten/", "text": "Американецът Дионтей Уайлдър защити успешно титлата си в тежка категория на Световния боксов съвет (WBC) след зрелищен нокаут срещу сънародника си Доминик Бризийл. Двубоят беше чакан с голям интерес, но не оправда очакванията и завърши още в първия рунд. Бризийл издържа на ринга точно 137 секунди, преди да бъде нокаутиран с мощен десен прав в брадата. За Уайлдър това е 41-а победа в 42 срещи на професионалния ринг. Досега Бронзовият бомбардировач от Алабама има само едно  равенство срещу Тайсън Фюри . 40 от победите на Уайлдър дойдоха след нокаут. \"Видях, че леко забави действията си. Когато го ударих с дясната си ръка за пръв път, езикът на тялото му се промени. Когато си имал толкова много мачове, можеш да разпознаеш езика на тялото\", коментира след мача Уайлдър. След края на мача Уайлдър обяви, че реванш срещу Фюри ще има. Той анонсира и мач за обединение на световните титли и излъчване на абсолютен шампион в тежката категория срещу Антъни Джошуа.  \"Този реванш ще се случи, запомнете го. Както и другите големи битки ще се случат. Знам, че много от вас искат да знаят кога ще има мач между мен и Джошуа, но и това ще стане\", добави американецът. Уайлдър държи пояса на Световния боксов съвет от януари 2015 г., когато победи с решение Бърмейн Стивърн. Оттогава американецът проведе девет успешни защити на титлата си.", "date": "2019.05.19", "title": "Уайлдър защити световната си титла със зрелищен нокаут в първия рунд"}
{"url": "https://www.dnevnik.bg/kultura/2019/05/19/3537924_otkus_ot_nie_sme_jivotnite_na_delian_momchilov/", "text": "8 невероятни истории, които напомнят, че \"Ние сме животните\" – в цветното издание от Делян Момчилов и Стен Дамянов! В \"Ние сме животните\" ще откриете историите на осем смели животни, вдъхновили някои от познатите ни анимации и доказали, че хората не сме единствените същества, които могат да изпитват емоции, да са смели и да носят добро. Прочетете ги. Всички говорят за любов към животните. Не съм убедена, че това е рецептата за добро съжителство с останалите обитатели на дома ни, а именно тази планета. Любовта понякога ни прави глупави, понякога вредим от любов. По-важно от всичко е уважението. Уважение към особеностите на някой вид, уважение към обитанията и инстинктите на животните. Към начините на общуване, които умеят. Ще се изненадате как лесно разбират това самите животни и как променят отношението си към нас, щом усетят респект към същността им. И тогава идва любовта. В целия ѝ блясък. С радостта, топлината, грижата и хармонията.Д-р Мила Бобадова, a.k.a. Козата Ани \"Ние сме животните\" ще ви даде осем причини да започнете да гледате на животните с нови очи, и ще ви покаже, че животните имат огромни души, освен това са много чувствителни, състрадателни и изпитват любов. И да – съвсем възможно е накрая да си кажете: \"Единственото, по което хората се различаваме от животните, е умението ни да говорим... във всичко останало те може би дори ни превъзхождат!\".Красимира Хаджииванова,  www.maikomila.bg  Каквато и да е вашата възраст, ще помните дълго тази книга. Делян е един от най-вълнуващите млади писатели в България в момента. Светослав Иванов, водещ на \"120 минути\" 1 лв. от продажбата на всяка книга ще бъде дарен на фондация \"4 лапи\" в помощ на бездомните животни Прегръдка в снега Проходът Голям св. Бернар в Алпите се намира на повече от 2400 м. надморска височина и е един от най-древните пътища, използвани от човека в планинските масиви между Швейцария и Италия. Свирепи са зимите в района, като температурите се случва да се сгромолясат до -300, a снегът да натрупа до 10 м. Живописното езеро в близост до прохода е сковано от ледове 260 дни в годината. Ключовата алпийска артерия е представена в известната картината \"Наполеон на прохода Св. Бернар\", където тогавашният първи консул е нарисуван на кон на поход към Италия. Хиляди са войниците, търговските кервани и обикновените пътници, които са преминавали оттук целогодишно, а както често се случва, дебнещите опасности се пренебрегват в името на бързия преход. Над преминаването през опасната местност още от древни времена бдят монасите от хосписа \"Св. Бернар\". Манастирът в местността е споменаван в различни източници още от IX в., а в средата на X в. е унищожен от сарацините. Около век по-късно благородникът Бернар Ментон, или, както е известен днес, св. Бернар, създава малка хижа на мястото на манастира, в която преминаващите могат да се подслонят oт снежните стихии. Мнозина си представят ада, изпълнен с огън и лава, но зимно време той е тук – от сняг, скали и лед. Там, над него, на четири крака бди и последната надежда. От другата страна на долината, в китното селце Дегио, живата легенда от хосписа \"Св. Бернар\" се приближаваше към своето заслужено пенсиониране. Бари беше вече стар за професията, която упражняваше – на единайсет години, като последното десетилетие беше прекарал в претърсване на заледените зъбери в прохода и спасяване на клетници от преспите и падналите лавини. От раждането му до ден днешен редом с него беше брат Рене, монах от хосписа, който служеше в името на хората. Освен извънредно смел Бари беше и много красиво куче – с гъста, добре поддържана козина, артистично оцветена в бяло и тъмнокестеняво. Но той истински вълнуваше с умния си и топъл поглед, който създаваше у хората очакването, че ще проговори. Остатъка от живота си алпийският герой щеше да изживее из тучните поляни и под нежното слънце в долината. Това беше последният им ден заедно. Дълбоката връзка между човек и куче датира от хиляди години, а брат Рене и Бари бяха прекрасен пример за нея. Въпреки това тяхната история имаше своя край. Кучето беше пенсионирано по заслуги, а на монаха му предстоеше да посети родния си дом много години след като го беше напуснал. Селската къща, в която щяха да нощуват, беше мястото на сбогуване. Монахът се разходи до малката пристройка към фермата, където на сухо се съхраняваха дървата за огрев, напълни кошницата и се върна до камината. В стаята Бари се беше опънал на дървения под като дебело вълнено одеяло и се наслаждаваше на приятна вечерна дрямка. За първи път в живота си беше слязъл от планината. Брат Рене седна на удобния стол пред камината, наля си коняк в дървената чаша и се загледа в разгарящия се огън. Въздъхна умислен и се обърна към своя верен другар: – Бари, безценни приятелю, утре сутрин ние с теб ще се сбогуваме. Кучето го погледна, сякаш разбираше какво точно казва, но по-скоро усещаше тъгата в гласа му. – Нашият съвместен живот приключва, а ти направи повече, отколкото хората можехме да искаме от теб – спаси ни. Монахът отпи от парещия коняк – чувстваше, че има нужда – погледна кучето и продължи: – Тази вечер ще ти разкажа история, която се разказва веднъж, историята на Кнудъл – твоя снежнобял, самоотвержен баща. Историята, която държа да чуеш, започва преди тринайсет години там горе, в хосписа на св. Бернар, когато... Пред запалената камина на селската къща, която бе разположена в живописната долинка, брат Рене започна своя разказ. --- Обучение по команди, хранене, почистване и игра на търсене. Това бяха част от ежедневните задължения на монасите към алпийските мастифи – през последните години така наричаха кафяво-белите планински кучета, които си бяха просто космати топки любов, впечатляващо издръжливи физически, способни да помагат с пренасянето на товар през снега и дарени със силно обоняние. В тази сурова природа те бяха \"ангелите\" от хосписа \"Св. Бернар\". Достигаха тегло до 45 кг и височина от 70 см, пренасяха дърва, строителни материали, дърпаха шейни с провизии, уморяваха се по-трудно от волове. Жизнерадостните палетата започваха обучение между осмата и десетата седмица след раждането си, като откроилите се с по-развито обоняние и дисциплина продължаваха тренировки по локализиране и спасяване на затрупани от преспите хора. След намирането им кучетата трябваше да се опитват да ги свестяват, като ближат лицата им, и да лягат върху изпадналите в беда, за да ги затоплят. Спасителният отряд, с който разполагаше хосписът, беше от трима души и пет кучета, като Кнудъл – снежнобелият алфа мъжки, и Рия – тъмнокестенявата женска, предвождаха акциите: бяха смели и се ориентираха бързо. Четириногите имаха пълна свобода да тичат напред, следвани от по-бавно придвижващите се монаси. Когато откриеха бедстващия, Кнудъл имаше задачата да го свестява, а Рия се връщаше, за да преведе монасите до мястото на инцидента. Чантите на спасителите от хосписа бяха винаги готови: медицински пособия, въжета, лопати, одеяла, билкова паста за загряване, бъчонка коняк за връщане от отвъдното и сгъваема спасителна шейна. На стената в очакване бяха закачени и алпенщоковете им – фини геги, дълги около 120 см, с двуглав метален връх, включващ брадва и пика. В един привидно спокоен следобед ужасяващ грохот наруши заниманията на монасите и техните възпитаници, които започнаха да лаят възбудено – вперили очи в бялата пустош, кучетата знаеха, че отново беше настанало време да спасяват хора. Една майка и седемгодишният ѝ син преминаваха през прохода Голям Бернар – бяха се отправили към малкото спретнато селце от другата страна на долината. Времето беше студено и на моменти зловещо ветровито. В селото ги очакваше Лена – възрастна жена, която притежаваше малка кравеферма. Работа имаше целогодишно, а момчето щеше да отрасне с нейния внук. Пътниците имаха достатъчно провизии да издържат прехода, бяха навлекли всички дрехи, които носеха, а напред си проправяха път с гега. Денят беше спокоен, силните снеговалежи бяха утихнали, небето беше ясно, но въпреки това жената беше леко разтревожена от непредвидимото време и оставащите им километри. Момченцето се справяше с пътя, нямаше и следа от уплаха по усмихнатото му лице. То вървеше дисциплинирано в пъртината, прокарвана от майка му, и запя въодушевено: Вървим, вървим в планината напред, вървим с любов през студ и лед, слънцето е тук и всичко ще е наред. Дъхът му топеше засилващите се към него снежинки, а песента даваше кураж и на двамата с майка му. Тя стисна ръката на сина си и се огледа в кафявите му очи: – В новия ни дом има единайсет крави, две кучета и много кокошки. За кое животно искаш да се грижиш? – За петела! – отвърна момчето, а отговорът му накара майката да се усмихне. – Защо за петела? – попита тя. – Той пази кокошките, кучетата пазят кравите, него кой ще го пази? Аз ще го пазя! – заяви смело момчето. Разговорът беше прекъснат от чутовен тътен. Грохотът изпълни с ужас жената, тя грабна детето и двамата се прикриха до най-близката скала. Стотици тонове снежна маса връхлетяха пътя. Стихията ги удари с цялата си жестокост, помитайки ги от скалата надолу по склона. \"Дръж се здраво, дръж се здраво, дръж се...\" – повтаряше майката наум и вложи всичките си сили да не се отдели от сина си. Лавината се движеше с адска скорост и преряза прохода Голям Бернар. Ръката на майката не издържа... Последното нещо, което видя и чу, беше малката, слънчева кравеферма, огласена от детски глъч и петльово кукуригане. Жената загуби съзнание и падна в смъртоносната прегръдка на бялата смърт. Рия и Кнудъл стъпваха безстрашно по заснежените зъбери на около 200 метра пред монасите и останалите кучета. Белият лидер улови следата, нададе вой и двамата с Рия започнаха внимателно да се спускат по склона. Обикновено клетниците не разполагаха с много време; имаше късметлии, които бяха изравяни живи след два часа, но по-често още в първите двайсет минути един от всеки двама бедстващи умираше от травмите си или от задушаване под снежния бетон. Кнудъл превъзбудено лаеше, зовът му отекваше в прохода, а силният вятър правеше мисията му да задържи следата още по-трудна. Кучето беше открило нещо и мощно забиваше големите си лапи в пряспата, следвайки миризмата. Рене чуваше сигналите в далечината и се забърза със снегоходките. Двете кучета бързо прокопаха тунел в гигантската пряспа. В другия му край чифт детски очи ги гледаха със страх и изумление. Бялата глава на Кнудъл се добра до момчето, захапа го за качулката и го задърпа към светлината и повърхността. Четирите кафяви лапи на Кнудъл бяха силни като бутала на влaк. Момчето бе изкарано за секунди, а едната му обувка остана в далечния вече край на тунела. Спасителят облиза измръзналото лице на момчето, което трепереше. Както бе обучаван, Кнудъл легна върху детето. Едва ли беше най-приятното нещо, което то беше преживявало, но топлината на 35-килограмовото куче и неговите милувки бяха точно това, от което имаше нужда, за да оцелее. За разлика от студените сезони, през пролетта местността около хосписа \"Св. Бернар\" беше нежна и живописна, природата сменяше бялата си одежда със зелена, а през май тя вече беше украсена със синьо-лилавите алпийски метличини. Тучната поляна беше любимото място на кучетата, които след дневните си задължения и дресировката прекарваха времето си в заслужена почивка. Освен в спасителните операции Кнудъл беше лидер на групата и в игрите, които често включваха търкаляне, копаене и гоненица в плитчините на езерото. Рия беше винаги с него – в пакост, игра или мисия; очевидно имаше повече от симпатия между снежнобелия мъжки и пъстрата дама – всички смятаха, че е въпрос на време да имат поколение. Монасите използваха хубавото време за ремонт на повредените мостове, планинските ориентири и заслоните. Други обикаляха околностите в търсенето на билки, алпийски цветя и корени, от които щяха да приготвят ухайни еликсири и мехлеми. Привечер, когато беше време \"ангелите\" да вечерят, кучетата чакаха пред външната врата на кухнята – всяко от тях беше научено да носи дървената си паничка. След няколкоминутен вой от вълнение всеки ден около 20 часа вратата се отваряше и щастливият готвач излизаше, за да нагости чакащите. Монасите и кучетата винаги вечеряха заедно като семейство до огъня и под сюрреалистичния звезден небосклон. За разлика от Олимп, тук горе, в Алпите, не живееха опиянени от амброзия божества, а обикновени хора и животни, служещи на изпадналите в беда. Брат Рене мразеше снега, въпреки че бе прекарал десетилетие в служба на пострадалите от снежно бедствие. Бе мълчалив, но тази вечер държеше да разкаже историята си на безстрашния Бари, който гледаше спокойно в бумтящата камина. Монахът си наля още малко коняк.", "date": "2019.05.19", "title": "Откъс от \"Ние сме животните\" на Делян Момчилов"}
{"url": "https://www.dnevnik.bg/sport/2019/05/19/3907846_snimka_na_denia_shampionskoto_sboguvane_na_kapitana_s/", "text": "След 11 години и 360 мача за \"Манчестър сити\" Венсан Компани обяви, че напуска тима. Белгиецът, който е капитан на \"гражданите\", съобщи това след спечелването на ФА къп. \"Мисля, че това е най-правилният момент. Само след какъв сезон го правя, невероятно е. \"Сити\" ми даде всичко, шейх Мансур промени моя живот и аз винаги съм опитвал да давам всичко от себе си за клуба\", каза Компани.", "date": "2019.05.19", "title": "Снимка на деня: Шампионското сбогуване на капитана с \"гражданите\""}
{"url": "https://www.dnevnik.bg/kultura/2019/05/18/3538404_istoriiata_na_edna_perkusionistka_koiato_ne_viarva_v/", "text": "Запознайте се с  Василена Серафимова  - един млад и изпълнен с мечти музикант, който намира смисъл в това да дава любов на хората чрез музиката си. Тя е перкусионистка и от 14 години живее в Париж. Градът сам я избира, както тя казва, и чертае пътя ѝ, който я отвежда до едни от най-големите концертни зали в света. Цигулка срещу ударни инструменти Серафимова е родена в Плевен в семейството на музиканти. Баща ѝ е преподавател по ударни инструменти в Националното училище по изкуствата \"Панайот Пипков\" и създател на перкусионния ансамбъл \"Акцент\", а майка ѝ е музикант, теорeтик и аранжор. \"Имаше ударни инструменти навсякъде около мен – израстнала съм с тях\", казва тя, но въпреки това на 5 години започва да свири на цигулка. Възхищава се на големите ученици в музикалното училище и мечтае да стане като тях. Голяма част от времето си прекарва в класовете на баща си, където остава запленена от обстановката - \"всички бяха задружни, всеки помагаше на всеки и постоянно свиреха\". Започва да се учи тайно от по-голямата си сестра, която също учи ударни инструменти. Въпреки че се притеснява, дали се справя добре, Серафимова показва на баща си какво е научила. Следващата учебна година вече е приета в музикалното училище, а цигулката остава в миналото. Да се разбираш с маримбата като с човек Маримбата е ударен музикален инструмент от групата на пластинковите инструменти, а диапазонът ѝ е пет октави. Звукът се извлича чрез удар със специално изработени за целта палки. Всяка една от пластините виси свободно във въздуха, което ѝ позволява да трепти и вибрира. Василена Серафимова е свирила на най-различни ударни инструменти, но с маримбата казва, че има особена връзка - \"Почти го усещам като човек, всъщност. Винаги сме се разбирали\", казва тя с широка усмивка. Не обича да казва, че това е любимият ѝ инструмет, въпреки че изкарва доста време с него. Може би заради това хората започват да я определят като маримбистка, разказва тя и твърдо заявява, че е перкусионистка и че никога не е имала преподавател по маримба. Въпреки това Серафимова успява да спечели много отличия с този инструмент, като една от най-големите ѝ награди е първото място на световния конкурс по маримба в Щутгард, Германия и достига до едни от най-големите концертни зали в света. Едни от любимите ѝ са \"Карнеги хол\" в Ню Йорк, \"Сите дьо ла мюзик\" - Париж и \"Аудиториум\" в Бордо. Случайните случайности я водят до Париж Василена казва думата \"случайно\" с усмивка, защото не вярва в случайностите. Кандидатства в консерваторията в Мюнхен, когато пътуват на турне с ансамбъла на баща си. Не я приемат, а турнето продължава с концерти в Париж - \"Като пристигнах, буквално усетих как се изпълвам с радост и щастие, а бях прекарала цялата нощ да плача, защото не очаквах да не ме приемат\". Отваря се възможност да кандидатства в Националната регионална консерватория във Версай и я приемат. Така Париж се превръща в нейн втори дом. Въпреки трудностите през първата година, тя казва , че в този период е имала много знаци, които са подсказвали, че трябва да остане и да не се отказва, и че нищо от това, което ѝ се случва не е случайност. След няколко годинини Серафимова завършва и Висшата консерватория за музика и танц във френската столица, специализира в нюйоркската консерватория \"Джулиард\" и се среща със сценичния си партньор - пианистът Тома Енко, с който свирят заедно вече почти 10 години. Те ще закрият четвъртия сезон на  цикъла за камерна музика \"Мотив\"  с концерт на  21 май в залата и галерия \"Оборище 5\" от 19.30 ч. Дует, музика и маримба Дуетът им се оказва изключително успешен не само във Франция, разказва Серафимова. Двамата изнасят концерти в цял свят, а първият им албум издава немската звукозаписна компания Deutsche Grammophon. Събира ги Жизел Маньо - първата преподавателка по пиано на Енко. Веднага си пасват и искат да продължат да свирят заедно - \"взехме се насериозно чак след седмата година и решихме, че трябва да си направим фотосесия и да се погрижим за тези неща\", смее се Василена и казва, че приятелството им е виновно да се задържат толкова много време заедно на сцена. Освен с дуета, перкусионистката се изявява с още няколко проекта. Казва, че винаги е обичала да смесва различни стилове, още преди това да стане модерно и да се изучава в консерваториите. Като класически музикант тя свири с джаз и етно изпълнители, а също така и с френския ди джей Клое. Освен като солист, камерен изпълнител и оркестрант, перкусионистката участва и в театрални и аудиовизуални спектакли. Повратен момент в живота ѝ за малко не я разделя с кариерата ѝ на музикант - след като печели няколко отличия на конкурси тя чупи ръката си - \"За тях платих много висока цена – свирих от сутрин до вечер, забравях да ям, да пия вода, буквално бях обсебена от това да свиря\". Тогава е мислела да стане писател, като утешителна награда за евентуалната раздяла с музиката. Но тя остава за някой друг етап от живота ѝ, защото поредната мечта на Василена Серафимова и нейната маримба предстои да се сбъдне съвсем скоро.", "date": "2019.05.19", "title": "Историята на една перкусионистка, която не вярва в случайностите"}
{"url": "https://www.dnevnik.bg/politika/2019/05/19/3907850_rumen_radev_ne_kania_magistrati_vkushti_ili_na_taini/", "text": "Всички знаят много добре, че аз не каня магистрати вкъщи или на тайни вечери, нито викам главния прокурор всяка сряда. Не обсъждам личности, а принципи. Не настоявам за имена, а за спазване на закона.\" Това заяви президентът Румен Радев пред журналисти в Благоевград в отговор на въпрос за консултациите, които държавният глава проведе с представители на съдебната и изпълнителната власт за критериите за избор и правомощията на следващия главен прокурор, съобщи прессекретариатът на държавния глава. Помолен да коментира дали разговорите са  намеса в съдебната власт, в каквото го обвини премиерът  Бойко Борисов, Радев каза, че се създава \"изкуствена драма\". \"Тези консултации отговарят на обществените очаквания за ясни критерии, мотивирани предложения и прозрачни процедури при избора на нов главен прокурор, защото обществото ни очаква справедливост, очаква реална борба с корупцията. Затова и всички институции, ангажирани с този избор, трябва да осъзнават и да не забравят високата обществена отговорност\", заяви президентът. В отговор на въпрос за хода на преговорите за нов изтребител за армията Румен Радев подчерта, че в този много важен за България проект не е трябвало да се подхожда \"с лозунги и заклинания, а с реални аргументи\". \"След като правителството и Народното събрание \"задраскаха\" състезателната процедура, която е гарант за постигане на най-добри условия за България, вече трудно можем да говорим за преговори\", каза президентът. По думите му неясни остават и условията за индустриално сътрудничество и офсет, които са важни за икономиката. \"Правителството прие българите да плащат при неясни условия и да плащат повече, но не казва колко, защото, виждате, идват избори\", заяви Румен Радев. Той призова правителството в стремежа си да намали цената да не посяга на целостта на пакета и на способностите, защото това ще обезсмисли целия проект. По повод срещите на държавния глава Румен Радев с представители на съдебната и изпълнителната власт, малко по-късно премиерът Бойко Борисов коментира, че има ясно разписани правила за избора на главен прокурор, съобщи БНТ. Борисов попита къде в Конституцията пише, че разделените власти имат право да се намесват в работата на съдебната система и да ги привикват един по един. Премиерът заяви също, че съдиите си избират съдии, прокурорите прокурори и нито премиерът, нито президентът имат роля в това.", "date": "2019.05.19", "title": "Румен Радев: Не каня магистрати вкъщи или на тайни вечери"}
{"url": "https://www.dnevnik.bg/sport/2019/05/19/3907915_fotogaleriia_sustezatelno_izkachvane_na_kopitoto_v/", "text": "Над 700 души се изкачиха до Копитото в памет на Боян Петров година след като алпинистът изчезна при опит да изкачи Шиша Пангма.", "date": "2019.05.19", "title": "Фотогалерия: Състезателно изкачване на Копитото в памет на Боян Петров"}
{"url": "https://www.dnevnik.bg/photos/2019/05/19/3907961_snimka_na_denia_graf_ignatiev_bez_perki_ot_akuli/", "text": "През уикенда опасните ограничители \"перки от акула\" по ул. \"Граф Игнатиев\" бяха премахнати. Все още не са доставени обаче новите, чугунени, тип боларда, а тепърва трябва да се монтират. Възложителят на ремонта на ул. \"Граф Игнатиев\" - Столичната община, не знае кога точно той ще приключи. По договор с фирмата изпълнител \"Джи Пи груп\" продължителността му е 300 дни, считано от 8 май 2018 г. Сега информационна табела на площад \"Славейков\" сочи крайна дата 20 май.", "date": "2019.05.19", "title": "Снимка на деня: \"Граф Игнатиев\" без \"перки от акули\""}
{"url": "https://www.dnevnik.bg/photos/2019/05/19/3907940_fotogaleriia_svetovnite_snimki_na_denia_-_18-19_mai/", "text": "Учстници в церемония пускат хартиени фенери пред храм в Магеланг, Индонезия.", "date": "2019.05.19", "title": "Фотогалерия: Световните снимки на деня - 18-19 май 2019 г."}
