{"url": "https://www.dnevnik.bg/sport/2018/01/31/3122114_siti_se_otkusna_s_15_tochki_na_vurha_sled_tejki_zagubi/", "text": "Манчестър сити\" хвана още по-здраво титлата във Висшата лига в своите ръце, след като записа 22-a победа от 25 мача, а най-близките преследвачи претърпяха тежки поражения. Тимът на Пеп Гуардиола спечели безпроблемен успех с 3:0 срещу последния - \"Уест бромич\", \"Манчестър юнайтед\" загуби с 0:2 от \"Тотнъм\" в дербито на 25-ия кръг, а шампионът \"Челси\" неочаквано катастрофира у дома след 0:3 срещу \"Борнемут\". \"Сити\" събра 68 точки и натрупа аванс от 15 пред градския съперник \"Юнайтед\". \"Челси\" остава с 50 точки, като отстъпи третото място на \"Ливърпул\" заради по-лоша голова разлика. \"Тотнъм\", който категорично надигра \"Юнайтед\" и можеше да постигне още по-убедителен успех, е пети с 48 точки. \"Шпорите\" се откъснаха с шест точки пред \"Арсенал\",  който във вторник загуби от \"Суонзи\" с 1:3. Двубоят между \"Тотнъм\" и \"Манчестър юнайтед\" постави нов рекорд по посещаемост във Висшата лига. На стадион \"Уембли\" се събраха 81 978 зрители. \"Юнайтед\" допусна първа загуба на \"Уембли\" от май 2011 г., когато загуби с 1:3 от \"Барселона\" във финала на Шампионската лига. \"Червените дяволи\" записаха трето поредно поражение и шести пореден мач без победа при гостуване на \"Тотнъм\". Те не са побеждавали този съперник на негов терен от септември 2012 г. Кристиан Ериксен вкара във вратата на \"Юнайтед\" след едва 11 секунди игра, а след това \"Тотнъм\" надигра тима на Жозе Моуриньо по-изключително категоричен начин. \"Шпорите\" удвоиха аванса си в 13-ата минута след автогол на Фил Джоунс и уверено контролираха двубоя до края. \"Юнайтед\" допусна попадение веднага след изпълнението на началния удар в мача. Хари Кейн се пребори с Джоунс за висока топка на границата на наказателното поле и успя да я продължи към Деле Али. С щастлив рикошет Али намери нахлуващия на скорост Ериксен, който хладнокръвно насочи топката в далечния ъгъл с левия крак. В 13-ата минута Киърън Трипиър беше изведен на десния фланг и центрира по земята към вратарското поле. В опита си да пресече подаването и да изчисти в корнер Джоунс си отбеляза зрелищен автогол, като направи безпомощен Давид де Хеа. След като се оказа с два гола пасив, \"Юнайтед\" на практика създаде само едно положения за гол - удар на Ромелу Лукаку, който беше спасен от Юго Лорис. Особено разочароващо беше представянето на \"червените дяволи\" през второто полувреме, в което те нито веднъж не успяха да притиснат съперника дори за няколко минути. \"Тотнъм\" владееше продължително топката и създаде още много опасности пред вратата на Де Хеа. Хари Кейн нямаше вечер и изпусна няколко изгодни възможности за гол, а същото направиха Хьон Мин Сон и Кристиан Ериксен. Алексис Санчес, който започна като титуляр в дебютния си мач за \"Юнайтед\" във Висшата лига, не успя да подобри представянето на своя отбор в атака. Кошмарът за Моуриньо беше допълнен в 63-ата минута, когато португалецът трябваше да смени заради контузия появилия се само пет минути по-рано Маруан Фелайни. На \"Стамфорд бридж\" \"Челси\" окончателно се прости с надеждите за защита на титлата след тежко поражение от \"Борнемут\". Тактиката на Антонио Конте да пусне Еден Азар на върха на атаката, а зад него да действа новото попълнение Рос Баркли не даде резултат. Сините бяха безидейни в офанзивен план и рядко застрашаваха вратата на съперника. \"Борнемът\" се представи много солидно в защита през първото полувреме, а след почивката успя да шокира шампионите за 16 минути. Калъм Уилсън откри резултата в 51-ата минута, а в 64-ата асистира на Жуниор Станислас за втория гол. Бившият играч на \"Челси\" Нейтън Аке добави трето попадение в 67-ата минута. \"Манчестър сити\" се възползва от грешките на преследвачите с 12-ата си победа от 13 домакинства. Фернандиньо осигури ранно спокойствие на \"гражданите\", след като откри резултата в 19-ата минута. Кевин де Бройне удвои в 68-ата, а минута преди края на редовното време Серхио Агуеро оформи крайния резултат. Дебют за убедителния лидер във Висшата лига направи рекордната покупка Емерик Лапорт. Френският централен защитник започна като титуляр в тандем с Николас Отаменди в центъра на отбраната.", "date": "2018.01.31", "title": "\"Сити\" се откъсна с 15 точки на върха след тежки загуби на \"Юнайтед\" и \"Челси\""}
{"url": "https://www.dnevnik.bg/bulgaria/2018/01/31/3121988_blizo_400_mln_lv_e_bjudjetut_na_varna_za_tazi_godina/", "text": "Общинският съвет във Варна прие днес бюджет за тази година в размер на 393.7 млн. лв. Според одобрения проект приоритетите в него са изграждане на модерна градска среда, образование и създаване на възможности за развитие на целогодишен туризъм. Приходната част на бюджета ще бъде осигурена без повишение на местните данъци и такси. са в размер на малко над 267 млн. лв., а постъпленията от делегирани държавни дейности – 126.5 млн. лв. Увеличение в сравнение с м.г. има почти по всички пера в бюджета. Най-голям дял заемат разходите за жилищно строителство, благоустройство и комунални дейности и опазване на околната среда – общо 162.7 млн. лв. От тях за изграждане, ремонт и поддържане на уличната мрежа са заложени 110 млн. лв. при 18 млн. лв. през 2017 г. Най-големият проект, по който общинската администрация ще работи през т.г., е За изпълнението на проекта в бюджета на общината са предвидени 88 млн. лв. С други 6.4 млн. лв. ще бъде осъществено свързването на бул. \"Сливница\" с автомагистрала \"Хемус\" през бул. \"Ат. Москов\", а 2.2 млн. лв. - за реконструкцията на друга възлова улица в града. Част от капиталовата програма на община Варна е и реконструкцията на кръговото кръстовище в началото на курортния комплекс \"Св. св. Константин и Елена\". През 2018 г. с пари от новия общински бюджет ще продължат ремонтите и на още шест улици във Варна. За реализацията на други проекти Варна ще разчита и на Със средства от еврофондовете ще бъдат ремонтирани основните пътни артерии в тежко пострадалия от наводнение през 2014 г. квартал. \"Аспарухово\". Предвижда се рехабилитация на алеи и изграждане на нови площадки за спорт и игра в Морската градина. Междублокови пространства в града също ще бъдат обновени с финансовата подкрепа от европейските структурни и инвестиционни фондове. Другото голямо разходно перо в бюджета на Варна за 2018 г. е това за образование. За него са предвидени 118.5 млн. лв., или Рекордна е стойността и на капиталовата програма в сферата на образованието - 6.7 млн. лв. Предвидено е изграждането на нови детски градини и строителство на нови сгради за няколко от вече съществуващите. Образователната инфраструктура във Варна ще бъде финансирана и с пари по оперативна програма \"Региони в растеж\". Над 14 млн. лв. ще бъдат инвестирани в обновяване и разширение на 7 общински училища и 3 детски градини. В общинския бюджет са заложени близо От тях 2.6 млн. лв. ще получат три варненски болници. Клиниката по акушерство и гинекология ще получи 1.3 млн. лева, част от които ще бъдат инвестирани в ремонти и апаратура. Многопрофилната болница \"Св. Анна\" ще получи пари за ремонт на родилното си отделение и на неонатологията и ще купи нови инструменти за клиниката по ортопедия и травматология, а онкоболницата ще купи нова лапароскопска и ендоскопска апаратура. Ще продължи и финансовото подпомагане на двойки с репродуктивни проблеми. Варна ще разполага с над подпомагане и грижи. С част от тези пари ще бъдат направени поредните ремонти в дома за стари хора \"Гергана\" и дневния център за деца и младежи с умствена изостаналост \"Св. Йоан Златоуст\". За поредна година с 8.2 млн. лв. ще бъдат доплащани абонаментите карти за градски транспорт на пенсионерите, учениците и хората с увреждания. е бюджетът за почивно дело, култура и религиозни дейности на Варна. За културни събития, празници и естетизация на градската среда са определени близо 3.7 млн. лева. В тази сума влиза бюджетът за фонд \"Култура\", който тази година е в размер на 1 млн. лева. С част от тях Варна ще подпомогне изпълнението на културната програма на българското европредседателство. Леко завишение има и в парите за спорт. Общинският бюджет за тези дейности през 2018 г. е 1.3 млн. лв., което с 50 хил. лева повече спрямо миналата.", "date": "2018.01.31", "title": "Близо 400 млн. лв. е бюджетът на Варна за тази година"}
{"url": "https://www.dnevnik.bg/zdrave/2018/01/31/3121912_nad_20_hiliadi_bulgari_umirat_vsiaka_godina_ot/", "text": "Хроничните незаразни болести продължават да са основния проблем за здравето на българите и причина номер едно за смърт и нетрудоспособност. Най-голям негативен дял имат болестите на органите на кръвообращението и мозъчно-съдовата система, както и злокачествените заболявания. Те формират и най-големия дял от предотвратима смъртност на населението, която всяка година отнема над 20 000 живота в България. Това показва Годишният доклад за състоянието на здравето на гражданите в Република България за 2016 г., който беше одобрен от правителството днес, но все още не е публично достъпен. Докладът се прави всяка година от Националния център за обществено здраве и анализи (НЦОЗА) в изпълнение на Националната здравна стратегия до 2020 г., като през годините не се наблюдават съществени изменения в данните или изводите. Според разбивката на смъртността за предходната година - предотвратимите болести на сърдечно-съдовата система са причина за над 65% от смъртните случаи в страната, а туморните новообразувания - за още над 16% от всички. Проблем за България като цяло е високото ниво на смъртността – и общата и преждевременната, сочи докладът. След 1964 г., когато е регистрирана най-ниската стойност на общата смъртност в страната (7.9 промила), показателят трайно нараства, достигайки 15.3‰ през 2015 г. при среден за ЕС от 9.82‰. Има тенденция смъртността да е по-висока при мъжете (16.3‰), отколкото при жените (14.4‰) и в селата (22.0‰), отколкото в градовете (12.9‰). Основно предизвикателство за здравето на гражданите и приоритет за бъдещи активни интервенции са хроничните незаразни болести, които са основни причини за смърт и намалена работоспособност, пише в тазгодишното обобщение на доклада. Пише и че прилагането на целенасочени политики по отношение на тези основни групи заболявания може да доведе до значителни подобрения на индивидуалното и общественото здраве, предвид че в голяма степен те са предизвикани от факторите на външната среда и нездравословния начин на живот. Обобщението все пак отчита общо подобрение в здравното състояние на населението, свързано с леко, но трайно намаляване на смъртността и заболеваемостта, особено сред младите възрастови групи. По тази причина се прави и извода, че има добри резултати от дейностите по Националната здравна стратегия 2020. Въпреки това страната ни все още изостава значително спрямо много от средноевропейските показатели за здраве, признават авторите на анализа.", "date": "2018.01.31", "title": "Над 20 хиляди българи умират всяка година от предотвратими болести"}
{"url": "https://www.dnevnik.bg/bulgaria/2018/01/31/3121844_mineralnata_bania_v_ovcha_kupel_shte_bude_chast_ot/", "text": "Общ център за изследване на лечебните свойства на минералните води ще бъде създаден в сградата на бившата минерална баня в столичния \"Овча купел\", бившия ресторант \"Яйцето\" в Ректората на Софийския университет \"Св. Климент Охридски\" и друга сграда на университета на ул. \"Гурко\". Това предвижда проект за център за върхови постижения на консорциум \"Наследство БГ\", който  бе одобрен за финансиране в размер на 29.8 млн. лева  по компонент \"Нови технологии в креативните и рекреативните индустрии\" от оперативна програма \"Наука и образование за интелигентен растеж\". Идеята е бившата минерална баня да стане една от трите бази за проучвания на лечебните свойства на минералната вода, обясни ръководителят на проекта проф. Иван Илчев. пред \"Дневник\". Другите две бази ще са бившият ресторант \"Яйцето\" сграда на университета на ул. \"Гурко\". Освен Софийския университет Св.Климент Охридски\" в консорциума влизат още три университета, седем института на БАН и Националната библиотека \"Св. св. Кирил и Методий\", а Столичната община е бизнес партньор. Асоциирани партньори са организации в областта на туризма и културното наследство, които биха ползвали резултатите от проучванията. В банята в \"Овча купел\", която е паметник на културата, ще бъдат изградени лаборатории и пространства за изложбена дейност. Повечето от средствата са планирани за реконструкция на сградите, като целта е да се изгради модерна инфраструктура на нов тип организация, за да има условия да се кандидатства за други европейски проекти, обясни проф. Илчев. \"Дневник\" изпрати въпроси до общината дали сградата ще бъде реставрирана, колко ще струва това и дали част от нея ще има функцията на минерална баня. Сградата е собственост на Столичната община от миналата година. Дотогава тя беше в активите на управляваното от Министерството на здравеопазването търговско дружество \"Национална болница по физикална терапия и рехабилитация\". То обаче нямаше средствата да я поддържа. По тази причина  министерството я дари на Столичната община , като процедурата отне почти една година.", "date": "2018.01.31", "title": "Минералната баня в \"Овча купел\" ще бъде част от център за върхови постижения за 30 млн. лева"}
{"url": "https://www.dnevnik.bg/bulgaria/2018/01/31/3121997_s_pomosht_ot_surbiia_prokuraturata_povdigna_obvineniia/", "text": "Софийската градска прокуратура е повдигнала обвинение на четирима души за  отвличането на Адриан Златков  на 30 август миналата година, съобщиха от пресцентъра на институцията. Във връзка с престъплението за 72 часа са задържани Здравка Стефанова (35 г.), Ивайло Борисов, известен с прякора си Ториното (34 г.), Мартин Марков (43 г.) и Георги Джамбазов (37 г.) В съобщението се уточнява, че събраните до момента доказателства доказват, че кръгът на обвиняемите лица не се изчерпва с арестуваните. Утре Софийска градска прокуратура ще внесе искане в съда за постоянен арест. Задържаните ги заплашват от две до осем години затвор. Значителна част от доказателствения материал е събран с активното сътрудничество на органите на МВР на Сърбия, както на сръбската прокуратура. Процесуално-следствените действия продължават с разпити на свидетели, претърсвания, изземвания и други.", "date": "2018.01.31", "title": "С помощ от Сърбия прокуратурата повдигна обвинения на четирима за отвличането на Адриан Златков"}
{"url": "https://www.dnevnik.bg/sport/2018/01/31/3122002_iozil_prepodpisa_s_arsenal_sreshtu_350_000_paunda_na/", "text": "Полузащитникът на \"Арсенал\" Месут Йозил подписа нов договор до лятото на 2021 г., обяви Би Би Си. Германският национал ще получава рекордна за клуба седмична заплата от 350 хиляди паунда. Новият договор слага край на продължилите няколко месеца спекулации около бъдещето на 29-годишния футболист. Неговият контракт изтичаше след края на настоящия сезон и той можеше да си тръгне като свободен агент през лятото. Йозил беше привлечен в \"Арсенал\" от \"Реал\" (Мадрид) през 2013 г. срещу 42.5 милиона паунда. Тогава това беше рекордна трансферна сума в историята на лондонския клуб. Тя беше подобрена през лятото, когато бяха платени 46.5 милиона паунда. Йозил има 179 мача и 36 гола за \"Арсенал\". С екипа на \"артилеристите\" той спечели четири трофея - три пъти Купата на Англия (2014, 2015 и 2017 г.) и Къмюнити шилд (2015 г.). Подписването на новия договор на германския халф се случи в деня, в който  \"Арсенал\" счупи трансферния си рекорд с привличането на Пиер-Емерик Обамеянг  от \"Борусия\" (Дортмунд). Лондонският клуб ще плати 56 милиона паунда за габонския нападател.", "date": "2018.01.31", "title": "Йозил преподписа с \"Арсенал\" срещу 350 000 паунда на седмица"}
{"url": "https://www.dnevnik.bg/biznes/2018/01/31/3121999_tri_injenerni_specialnosti_sa_obiaveni_za_deficitni/", "text": "Списъкът на професиите, за които има недостиг на висококвалифицирани специалисти на българския пазар на труда, е актуализиран с три нови единични групи професии, съобщи министърът на труда и социалната политика Бисер Петков след заседанието на Националния съвет за тристранно сътрудничество. Новите професии са инженер в промишленото производство, инженер-химик и електроинженер. Списъкът се обновява веднъж в годината до 31 януари. Актуализирането е на база на обсъждане в Националния съвет по трудова миграция и трудова мобилност и предложения на работодателите. За професиите в списъка работодателите не са задължени да правят т. нар пазарен тест - да доказват, че на местния пазар не са успели да намерят специалисти с подходяща квалификация и така да обосноват нуждата от наемане на гражданин на страна извън ЕС.", "date": "2018.01.31", "title": "Три инженерни специалности са обявени за дефицитни"}
{"url": "https://www.dnevnik.bg/politika/2018/01/31/3121943_pravnata_komisiia_podkrepi_i_na_vtoro_chetene_zakona/", "text": "Правната комисия в парламента подкрепи и на второ четене законопроекта на Делян Пеевски, Йордан Цонев и Хамид Хамид от ДПС за промени в Закона за банковата несъстоятелност. Депутатите от ГЕРБ и ДПС гласуваха \"за\" текстовете, а тези от БСП и Обединени патриоти се въздържаха. От вносителите на проекта на заседанието присъстваше само Хамид, който е член на комисията. Повече за предложените промени четете  тук . Приемането на проекта мина без сериозни дебати. Като и присъстващите бяха малко - по двама от БСП и Патриотите, Хамид Хамид от ДПС и шестима от ГЕРБ. Всички те обаче гласуваха и вместо съпартийците си. На обсъждането присъстваха и трима от синдиците на фалиралата КТБ. Те заявиха, че подкрепят законопроекта, защото промените щели да им помогнат за събирането на отпуснатите от КТБ пари. След заседанието те отказаха всякакъв коментар пред журналисти. Макар и малкото изказвания бяха предизвикани при последните текстове на законопроекта, които се отнасят за КТБ. Тогава депутатът от левицата Явор Божанков попита дали те не нарушават Закона за нормативните актове (ЗНА), тъй като разпоредбите не са общи, а за конкретна банка. Освен това се предвижда обратно действие на нормите. Отговориха му председателят на комисията Данаил Кирилов (ГЕРБ) и един от вносителите на проекта - Хамид. Кирилов каза, че текстовете са конкретно за КТБ, защото и това е първият банков фалит, откакто действа Законът за банковата несъстоятелност. Според Хамид ЗНА не забранява закони за конкретни поводи и даде за пример Закона за БТА. Християн Митев от Обединени патриоти обаче го помоли да не сравнява частна банка с публична институция, след което Хамид каза, че оттегля примера си. При обсъждането на текстовете за КТБ Хамид заяви, че се притеснява от предвиденото обратно действие на нормите, от липсата на повече становища по проекта и подробна оценка за въздействие върху законодателството. Кирилов му заяви, че тези опасения са били обсъдени на първо четене на закона и това не бе обсъждано днес. Синдиците на КТБ добавиха и нови опции за разваляне на сделки с дялове и за задържане на обезпечения, които ще важат от 20 юни 2014 г., т.е. със задна дата.  Идея за увеличаване на правомощията на синдиците на КТБ дойде от тях самите и подкрепена от депутатите. Те поискаха добавка към текста: \"Извършените от квесторите, временните и постоянните синдици на \"Корпоративна търговска банка\" АД - в несъстоятелност, в периода от поставянето й под специален надзор до момента на започване осребряване имуществото на банката, заличавания на учредени от длъжници или от трети лица в полза на банката обезпечения, са нищожни.\" Според синдиците, ако промяната бъде приета в този вид, всички ипотеки в този период ще бъде недействителни и те поискаха да се прибави \"с изключение на случаите, в които вземането на банката е погасено изцяло чрез парични плащане\". \"Вие събирате и отговаряте, ние помагаме\", заяви Хамид след предложението им, което стана част от законопроекта. Синдиците на КТБ поискаха редакцията и на друг текст в проекта, който ясно да им даде възможност да атакуват сделки, с които са прехвърлени активи от банката на няколко пъти.  \"Отивайте да събирате\", изпрати синдиците Хамид.", "date": "2018.01.31", "title": "Правната комисия подкрепи и на второ четене закона \"Пеевски\" за КТБ"}
{"url": "https://www.dnevnik.bg/sport/2018/01/31/3122009_snimka_na_denia_putin_se_sreshtna_s_ruskite_olimpiici/", "text": "Президентът на Русия Владимир Путин се срещна с част от руските спортисти, които ще участват в зимните олимпийски игри в Пьонгчанг (9 - 25 февруари).", "date": "2018.01.31", "title": "Снимка на деня: Путин се срещна с руските олимпийци"}
{"url": "https://www.dnevnik.bg/sviat/2018/01/31/3121726_shte_suzdade_li_iran_halal_internet_sled_protestite/", "text": "По ирония неотдавнашното избухване на протести в Иран, разпространило се бързо от град на град, бе подхранено с кислород от самото теократично правителство на страната. През последните четири години властите насърчаваха широкото използване на интернет и позволяваха на доставчиците да предлагат мрежи от трето и четвърто поколение, което от своя страна предизвика масова експанзия в използването на смартфони. През 2014 г. около два милиона иранци имаха смартфони; днес те достигат 48 милиона. Това означава, че близо половината от населението има в джобовете си устройство, което може да предава изображения и видеоклипове по целия свят и да обменя информация далеч от контрола и цензурата на държавата.  Правителството потуши протестите отчасти чрез спиране на кислорода -  блокира приложението  за кодирани съобщения \"Телеграм\", което протестиращите използваха за комуникация. Но това блокиране беше само временно. Хората от бизнеса бързо се оплакаха за затварянето на каналите в \"Телеграм\", които те използваха за рекламиране и продажба на своите стоки.  Докато Ислямската република наближава 40-ата годишнина от революцията, довела я на власт, тя се опитва да пожъне ползите от един необходим инструмент за съвременния живот, но като държи под строг контрол как го използват иранците и каква информация получават. Решението на Техеран е да установи контрол върху киберпространството, като създаде \"халал нет\" - изцяло контролирана на място версия на интернет. \"Не блокирайте киберпространството\" \"Ислямската република не е черно-бяла. Тя демонстрира безброй противоречия и според мен нейната политика за интернет е един от прекрасните примери за тези противоречия\", казва Санам Вакил, сътрудник в \"Чатъм хаус\", който изследва Иран.  След Ислямската революция през 1979 г. правителството упражнява здрав контрол върху информацията. Обаче интернет заплашва този контрол. По време на протестите в Иран през 2009 г. заради спорното преизбиране на твърдолинейния президент Махмуд Ахмадинеджад зараждащите се социални медии разпространиха вестта за тези събития сред иранците и пратиха на света видеоклипове със застрелването на 26-годишната Неда Ага Солтан.  След  тези вълнения  Иран забрани \"Фейсбук\", \"Туитър\" и други сайтове като \"Ютюб\", които вече бяха блокирани. Това накара мнозина иранци да използват виртуални частни мрежи (virtual private networks - VPN), за да заобиколят блокировката.  Политиката на президента Хасан Рохани, относително умерен сред управляващия клерикален елит, позволи разпространяването на смартфоните, след като дойде на власт през 2014 г. Целта на Рохани бе да осигури инструмент за търговия, докато той се опитваше да възстанови страдащата икономика. Даже и след приключването на последните протести той твърдеше, че е невъзможно да бъдат спрени хората да ползват интернет. \"Ако искате киберпространството да бъде полезно за нашето общество, намерете решение как да го използвате за популяризиране на културата, вместо да го блокирате\", каза той.  \"Твърдо по петите на Китай\" Идеята на Иран да създаде свой \"халал\", тоест \"позволен\", интернет се появи за пръв път през 2011 г. вследствие протестите от 2009 г. Тя се разви до това, което е известно под името \"Национална информационна мрежа\".  Мрежата обхваща около 500 одобрени от правителството национални уебсайтове, които се зареждат доста по-бързо от базираните в чужбина, които умишлено са забавени, сочи публикуван наскоро доклад на \"Кампанията за права на човека в Иран\". Доставчиците на услуги предлагат на клиентите си по-евтини пакети с достъп само до национални сайтове. Резултатите от търсенията са само в рамките на мрежата, което позволява на властите да цензурират намереното от потребителите.  Един от основните дизайнери на мрежата е компанията \"Иран телекомюникейшън\", притежавана от доверени лица на могъщата Революционна гвардия. Мрежата донякъде напомня китайската \"Велика защитна стена\" (Great Firewall), която блокира достъпа до хиляди уебсайтове. Китайските потребители на интернет също установяват, че достъпът до уебсайтове извън страната е по-бавен.  \"Постиженията на Иран в задушаване на достъпа до опозиционно съдържание по време на повечето протести напоследък показват, че Иран твърдо върви по петите на Китай, що се отнася до контрола върху информацията\", писа на 17 януари частната разузнавателна компания \"Стратфор\" от САЩ. А хардлайнерите настояват Иран да бъде изваден изцяло от интернет и да си създаде свой собствен. Предпазливост Междувременно администрацията на Тръмп се опитва да намери начин да разшири достъпа на иранците до интернет. Официални представители са се срещали с \"Гугъл\", \"Фейсбук\", \"Туитър\" и други технологични компании, за да ги попитат какво още могат да направят, за да помогнат на хората в Иран и други авторитарно управлявани страни да комуникират свободно.  Но поради опасения да не нарушат санкциите на САЩ компаниите стават предпазливи. \"Епъл\" и \"Гугъл\" затвориха за ирански потребители своите онлайн магазини. Други компании не позволяват услугите им да се ползват в Иран. Това пречи на иранците да се сдобият с приложения за криптирана комуникация или VPN. Компаниите останаха неохотни даже когато администрацията на Тръмп пусна в обращение възможността за облекчаване на санкциите или предоставяне на изключения, казаха официални лица, пожелали анонимност, защото не са упълномощени да обсъждат тези разговори.  Така че остава въпросът дали иранците ще имат достъп до отворен интернет, ако гневът им заради икономиката отново избухне до протести, както мнозина предричат, че ще се случи. Организации като вашингтонския \"Съюз на иранските американци по обществени въпроси\" и други призоваха САЩ да изготви специален наръчник за онлайн фирмите, за да може иранците да имат достъп до приложения и услуги.  \"Това движение продължава въпреки преследванията от страна на твърдолинейни елементи\", казва Морад Горбан от Съюза на американските иранци. ", "date": "2018.01.31", "title": "Ще създаде ли Иран \"халал интернет\" след протестите"}
{"url": "https://www.dnevnik.bg/bulgaria/2018/01/31/3121868_novata_antikorupcionna_komisiia_shte_e_s_populnen/", "text": "Новата антикорупционна комисия вероятно ще е с попълнен състав до началото на март. Това предположение изрази Борис Ячев (\"Обединени патриоти\"), председател на парламентарната комисия за борба с корупцията. На заседанието й в сряда бяха приети правила за това как ще се избира председателя на новия орган. Ячев съобщи в началото, че има уверението от председателя на парламента Цвета Караянчева, че правилата ще бъдат приети от Народното събрание този петък. Оттогава ще започне да тече и 14-дневният срок за издигане на кандидати. Парламентът обаче няма да спази предвидени в преходните и заключителни разпоредби на закона срок от един месец от влизането в сила на акта да избере председател на новия орган. Там е записано, че останалият състав на комисията се попълва до два месеца от влизането в сила на закона. Той оцеля и беше приет повторно след наложено от държавния глава Румен Радев вето. Според новия закон председателят на комисията ще се избира от парламента, а после той ще предлага на народните представители останалите четирима членове. Те обаче няма да преминат през процедура по изслушване, каквато е предвидена за председателя. \"Няма много възможности за творчество в тези правила, защото следват стриктно новия закон. Юристите са се старали максимално да отговарят на изискванията на закона\", обяви Ячев. Той предупреди, че вероятно през февруари комисията ще има няколко извънредни заседания, на които ще обсъжда и изслушва кандидатите. Срещу текстовете нямаше много редакции от членовете на комисията. Кристина Сидорова (БСП) попита как ще се преценяват високите нравствени качества, които са посочени като изискване за членовете на комисията. Нейното опасение е, че може да се стигне до субективизъм. \"Важното е да се уточни как точно, за да може да не отпадне кандидат заради съмнения в нравствените качества\", отбеляза още депутатът. \"Трудно мога да дам отговор. През годините бяха проведени няколко избора. НПО-та изпращаха сигнали за нерегламентирана дейност при различните процедури, възможно е да се появят и такива материали\", коментира още Ячев. Какви са правилата Предложенията за кандидати за председател на комисията ще се правят от депутатите в писмена форма през деловодството на Народното събрание. Те ще трябва да бъдат мотивирани и \"да се обосновават високите професионални и нравствени качества на кандидатите\". В седемдневен срок от публикуването на кандидатурите всеки кандидат представя на комисията за борба с корупцията концепция, декларация за имущество. Неправителствените организации ще могат да изпращат становища и въпроси не по-късно от седем дни преди изслушването на кандидатите. Кандидатите за председател на комисията ще преминат през проверка дали са сътрудничели на бившите тайни служби. Комисията за борба с корупцията ще извърши и преглед на документите и дали кандидатурите отговарят на изискванията. Ако някой номиниран не е представил всички документи, ще може да се поправи в петдневен срок. Кандидатът ще има 15 минути да представи концепцията си, след което депутати ще могат да му задават въпроси, дори и такива, постъпили от неправителствени организации. За избран ще се смята кандидатът, получил повече от половината от присъстващите народни представители. Ако никой не е получил необходимите гласове, се прави повторно гласуване, в което участват двамата номинирани, получили най-много подкрепа.", "date": "2018.01.31", "title": "Новата антикорупционна комисия ще е с попълнен състав до началото на март"}
{"url": "https://www.dnevnik.bg/biznes/2018/01/31/3122012_i_prez_ianuari_bjudjetut_produljava_da_e_na_izlishuk/", "text": "Салдото по консолидираната фискална програма (КФП) на касова основа за януари 2018 г. е положително в размер на 1.211 млрд. лв. (1.1% от прогнозния БВП), сочат предварителните данни на Министерството на финансите. Ведомството припомня, че през същия месец на миналата година излишъкът беше 884.2 млн. лв. (0.9% от БВП). По информация на министерството превишението на приходите над разходите през първия месец на годината се дължи на по-добрите постъпления от данъчните и осигурителните вноски.", "date": "2018.01.31", "title": "И през януари бюджетът продължава да е на излишък"}
{"url": "https://www.dnevnik.bg/sviat/2018/01/31/3121915_bulgariia_e_demokraciia_s_defekti_no_v_raiona_ima_i/", "text": "България е страна с частично свободни медии и представлява \"демокрация с дефекти\", но в Източна Европа има страни и с по-лоши показатели. Това е заключението на Economist Intelligence Unit в годишния световен доклад Democracy Index 2017, който този път е с фокус върху състоянието на медиите и свободата на словото. В него по свобода на медиите България е поставена на 49-о място със страни като Хърватия, Грузия и Македония. Това е по-зле от балтийските републики (11) и Чехия, Румъния и Словакия (31), но по-добре от Унгария и Полша, където \"значително влошаване на медийната свобода от последните 12 месеца ги запраща надолу до 71-а позиция. За 2017 г. по Индекс на демокрацията на България е отделено 47-о място в световната класация. По показател страната ни се изравнява с постижението си от 2008 г., след която е имало влошаване с едно изключение от 2015 г. В доклада се казва още, че България е единственото изключение в района, обхващащ както членове на ЕС, така и републиките от бившия СССР, от общата тенденция за понижаване на качеството на демокрацията. Основната причина за тази тенденция е упадъкът в доверието към правителствата и политическите партии.  Естония (30)  Чехия (34)  Словения (36)  Литва (37)  Латвия (40)  Словакия (44)  Полша (53)  Унгария (56)  Хърватия (58) Полша и Румъния (64) попадат във фокуса на отстъпващите държави най-вече заради опитите на управляващите да овладеят със законови поправки контрола над правораздавателните системи. Сърбия също слиза надолу спрямо 2016 г. с обяснението, че за това са виновнш неформалното консолидиране на властта в ръцете на президента Александър Вучич и слабо работещият парламент. Влошила се е и медийната свобода заради финансовите ограничения на сръбските редакции, силния правителствен контрол и склонността журналистите да се самоцензурират. Все пак Сърбия остава в категорията на \"демокрациите с дефекти\", докато след нея идват 9 държави с \"хибриден режим\": Албания, Молдова, Грузия, Украйна, Черна гора, Македония, Киргизстан, Босна и Херцеговина и Армения. Всичко останало в бившия съветски блок представлява авторитарни режими. Любопитно е, че \"Икономист\" поставят сред \"хибридните режими\" страна - член на НАТО, като Албания и поканена (под условие) в алианса като Черна гора. Силна атака срещу свободата на словото Медийната свобода по света е слязла на най-ниското си равнище, откакто \"Икономист\" започна да публикува Индекса за демокрация през 2006 г. Ограниченията на свободата на словото се превърнаха в нещо обичайно дори в развитите демокрации, казват авторите на доклада. Затова тази година е добавен специален Индекс за свободата на медиите и класация според него за обхванатите 167 държави. Резултатът е, че 97 държави - доста над половината (58%) анализирани, населени с над половината от човечеството - са несвободни или предимно несвободни по този критерий. България е сред 40-те държави от групата \"частично свободни\", което според \"Икономист\" означава наличие на медии, изразяващи различни позиции, но държавата или шепа частни собственици имат значително влияние върху медийния сектор или го доминират. \"В такива страни мненията на малцинствени или несъгласни с управляващите групи са неадекватно представени и/или има закони, силно ограничаващи свободата на словото. Репортерската работа не е професионална и доминира автоцензурата, налице са и някои ограничения на свободата в интернет.\" Групата, в която е България, включва още две страни от ЕС - Хърватия и Гърция, както и Македония, но останалите са предимно от типа на Бангладеш, Буркина Фасо, Мали и Никарагуа. Авторите напомнят още веднъж, че има пряка връзка между свободата на словото и качеството на демокрацията и затова държавите от класацията с несвободни или предимно несвободни медии са изключително в категориите на хибридните и авторитарните режими.", "date": "2018.01.31", "title": "България е \"демокрация с дефекти\", но в района има и по-зле"}
{"url": "https://www.dnevnik.bg/sviat/2018/01/31/3122032_stotici_protestirat_v_kosovo_sreshtu_zamursiavaneto_na/", "text": "Стотици протестиращи се събраха в Прищина днес на протест срещу замърсяването. Властите на столицата на Косово забраниха влизането на автомобили в центъра заради проблемите с въздуха, който понякога е по-опасен и от този в китайските градове, пише агенция \"Ройтерс\". В последните дни замърсяването там достигна опасни нива и местните хора бяха посъветвани да си останат по домовете. Прищина винаги е имала проблеми със смога, но това стана предмет на обществени дебати, след като американското посолство започва да измерва замърсяването и да разпространява данни за него, отбелязва \"Ройтерс\". Проучване на Световната банка от 2013 г. сочи, че то е причина за 852 преждевременни смъртни случая и 318 случая на хроничен бронхит всяка година. В предградията на столицата има две електроцентрали. Косово има петия по размер запас от лигнитни въглища и разчита на тях за електроенергия, много домакинства ги използват и за отопление.", "date": "2018.01.31", "title": "Стотици протестират в Косово срещу замърсяването на въздуха"}
{"url": "https://www.dnevnik.bg/photos/2018/01/31/3122016_fotogaleriia_andjelina_djoli_v_nato/", "text": "Американската актриса, продуцент и режисьор Анджелина Джоли посети в сряда централата на НАТО в Брюксел като пратеник на добра воля на агенцията на ООН за бежанците.", "date": "2018.01.31", "title": "Фотогалерия: Анджелина Джоли в НАТО"}
{"url": "https://www.dnevnik.bg/bulgaria/2018/01/31/3121911_antidiskriminacionnata_komisiia_ima_bum_na_ezika_na/", "text": "Комисията за защита от дискриминация (КЗД) осъди ескалацията на езика на омразата, свързана с дискусиите около Истанбулската конвенция и други актуални обществени теми. В  позиция , разпространена днес, тя призова \"обществеността, институциите, партиите и организациите да спазват високите правозащитни стандарти за цивилизована демократична дискусия и публична критика.\" Комисията отбелязва зачестилата употреба на езика на омразата и дискриминационни прояви около горещи теми като Истанбулската конвенция, казуса с обвиненията в цензура в БНТ или ежегодното неонацистко шествие \"Луковмарш\" (такова се планира  въпреки официалната забрана ). Според комисията жертвите на езика на омразата са и от двете страни на горещите дебати, а на места прерастват и в действия. \"Особено остра е реакцията, включително с включване на физическа разправа и посегателство срещу представители на неправителствени организации, които имат феминистки и правозащитен характер\", посочват от КЗД. Друг пример за прекрачване на границите на легитимната публична критика те намират в \"появилите се, особено в социалните мрежи, ad hominem атаки с обидно и унизяващо достойнството съдържание от страна на определени политически групи и среди срещу личността на програмния директор на БНТ заради изразено от него мнение за състоянието и бъдещето на обществената медия\". Вероятно от комисията визират програмния директор на БНТ1 Емил Кошлуков, който миналата седмица бе обвинен в опит за цензура от журналисти в обществената телевизия. Програмен директор на цялата БНТ е Надя Костова. От КЗД не посочват конкретните случаи, но припомнят, че свободата на словото е фундаментално право, но не е абсолютно, когато нарушава други права, и се позовава на Умберто Еко: \"Ние трябва да определим границите на толерантността и за да направим това, ние първо трябва да знаем какво не може да бъде толерирано.\"", "date": "2018.01.31", "title": "Антидискриминационната комисия: Има бум на езика на омразата около Истанбулската конвенция и случая в БНТ"}
{"url": "https://www.dnevnik.bg/sport/2018/01/31/3121478_levski_produlji_udarnata_si_selekciia_s_nov_portugalec/", "text": "Две седмици преди началото на пролетните мачове от сезона в Първа лига \"Левски\" продължава ударната си селекция. Сините взеха португалския ляв бек Афонсо Фигейредо. Футболистът идва на \"Георги Аспарухов\" под наем, обявиха от клуба. Фигейредо е юноша на \"Спортинг\" (Лисабон) и част от младежките формации на \"Брага\". Играл е още в \"Боавища\", а през лятото на 2016 г. преминава в \"Рен\". От тогава 25-годишният футболист има десет мача за французите. Португалецът е шестият нов в \"Левски\" за зимния трансферен прозорец. Само за последните пет дни в отбора дойдоха бразилците Паулиньо и Ривалдиньо, както и  португалецът Филипе Нашименто . Преди това сините взеха Станислав Костов и Аймен Балаид.", "date": "2018.01.31", "title": "\"Левски\" продължи ударната си селекция с нов португалец"}
{"url": "https://www.dnevnik.bg/sviat/2018/01/31/3118305_lunno_zatumnenie_super_luna_i_sinia_luna_shte_se/", "text": "В последния ден на януари ще се състои уникално космическо явление, което не се е случвало от 152 години. Днес едновременно ще има пълно лунно затъмнение, Супер Луна и т.нар. Синя Луна. Учените от НАСА кръстиха явлението Синя кървава Супер Луна. Затъмнението ще започне, когато Тихоокеанският регион бъде обърнат към Луната. С най-добра видимост ще бъдат страните от Централна и Източна Азия, Индонезия, Нова Зеландия и голяма част от Австралия. Цялото явление отначало докрай обаче ще може да се наблюдава в Аляска, Хавай и Северозападна Канада. Второто пълнолуние за месеца се нарича Синя Луна. Първото беше на 1 януари, когато имаше и Супер Луна. Повечето години имат 12 пълнолуния, появяващи се по веднъж на всеки месец, но в някои години се появяват по две пълнолуния в един месец. Именно тогава явлението се нарича Синя Луна, като няма нищо общо с цвета на естествения спътник на Земята. Освен това Луната отново ще е в най-близката си точка до планетата и ще е на по-малко от 364 хил. километра. Ще изглежда и 14% по-ярка и 30% по-голяма, като явлението се казва Супер Луна. Двете явления съвпадат и с пълно лунно затъмнение, заради което Луната се нарича кървава заради яркия си червен цвят. Продължителността на пълната фаза на затъмнението е 77 минути, а цялото явление ще трае три часа и половина. Следващото съчетание на Синя и кървава луна ще е през 2028 г., като през този период ще има още много Супер Луни, уточняват от НАСА.", "date": "2018.01.31", "title": "Лунно затъмнение, Супер Луна и Синя Луна ще се съчетаят днес за пръв път от 152 години"}
{"url": "https://www.dnevnik.bg/skorost/2018/01/31/3121444_minalogodishnite_vinetki_vajat_za_posledno_dnes/", "text": "Валидността на годишните винетки за 2017 година изтича днес, припомниха от Агенция пътна инфраструктура. Глобата за шофиране без стикер или с изтекъл такъв, за шофьорите на леки автомобили, е 300 лева. Актуални винетки се продават в над 3000 разпространителски пункта, сред които 372 с денонощен режим на работа. Пълният списък на пунктовете за продажба може да се намери на  интернет страницата на АПИ. От агенцията уточняват, че в търговската мрежа има около 3.2 млн. винетки от различните видове и категории превозни средства. За трета поредна година цените на стикерите остава без промяна. Годишната винетка за лек автомобил струва 97 лева, месечната 30 лв., а седмичната 15 лв. Въведената за първи път тримесечна винетка за леките коли е с цена 54 лв. Друга новост е валидността на годишната винетка за срок от една година от датата на купуването й. До сега, независимо кога беше купен стикера, той важеше до 31 януари на следващата година.", "date": "2018.01.31", "title": "Миналогодишните винетки важат за последно днес"}
{"url": "https://www.dnevnik.bg/politika/2018/01/31/3120608_putiat_na_bsp_ot_napunite_za_polojitelen_imidj_kum/", "text": "Референдум за ратификацията на  Истанбулската конвенция , която твърдо не подкрепя и иска да замени със  законодателни инициативи срещу насилието . Вот на недоверие срещу правителството заради  провал в борбата с корупцията,  дебатите по който показаха основно ниско ниво в политиката. Сигнали до  главния прокурор срещу представители на ГЕРБ , по които засега има само шум в медиите. \"Мутрите на прехода -  вън от управлението на държавата\"  - заявка от устата на Корнелия Нинова без последващи действия. Нови предложения за  отмяна на плоския данък , но само когато е в опозиция. Желание за обществен дебат за здравеопазването и до там. И проект за  въвеждане на мажоритарен вот , който падна жертва на вътрешнопартийни противоречия. Това, в обратен ред, са някои от инициативите на БСП за последните месеци, с които тя се опитва уж да се обяви за алтернатива на управлението, но в повечето случаи само яхва вълната на популизма. Времевата рамка на повечето инициативи обикновено приключва на точката на пиара за трупане на имидж, което не убеждава достатъчно в тезата за опозиционност и алтернативност. Ходът с Истанбулската конвенция на БСП едно, че не отива на една лява и европейска партия, която би трябвало да подкрепя общоевропейски инициативи срещу насилието над жени и деца, както и срещу слабите. И друго - сякаш цели нагнетяване на обществените страхове с  цитиране на избрани части от обяснителния доклад към конвенцията , в които се споменават групи като транссексуални и травестити, без да се обясни дали тези текстове имат задължителен характер или не. Националистически фашитски популизъм \"Все едно някой е обяснил на Корнелия Нинова, че ако е популист и антиевропеец, партията ще започне да печели избори. Преди е подкрепяла Истанбулската конвенция (на форум на Партията на европейските социалисти в Лисабон миналия декември БСП подкрепя резолюция на социалистите в подкрепа на конвенцията - бел. авт.), сега върви по плоскостта на популизма, който фашизее. Нишата на националистическия фашистки популизъм обаче е заета от \"Обединените патриоти\", коментира пред \"Дневник\" политологът проф. Евгений Дайнов. Според него Нинова налага едноличен стил в БСП, а няма усет да реагира на лявото и заради това идеологическата й празнота се запълва с популизъм. \"Отдавна написах, че БСП е дясната консервативна партия. Това са едни възрастни хора, със селски електорат. Важни са им и патриархалните ценности. От друга страна за Истанбулската конвенция ги активизираха откъм Русия. Явно е, че това е един начин Путин да се противопоставя не европейските неща - това за всички е ясно\", коментира пред \"Дневник\" проф. Ивайло Дичев. Според него интересен прецедент е Истанбулската конвенция, скарала Корнелия Нинова със Сергей Станишев, който \"бидейки в Европа, има по-добра политическа ориентация\". \"Линията на Станишев беше повече в посока на Тони Блеър, блеризма - социалистическият път да бъде в посока на либерализъм, мобилност. След това се отказаха и тръгнаха обратно към атакизма, силната държава, протекцията\", смята Дичев. Според него БСП се лута и се хваща за Истанбулската конвенция, както  за СЕТА , което той нарича \"съвършена глупост\". Според социолога Първан Симеонов, когато обществото не се занимава с истинските проблеми, се занимава с \"дъвки\" като Истанбулската конвенция, а с позицията си БСП се заявява като консервативна партия. \"Макар че целят политически дивидент, дебати като този за Истанбулската конвенция, връщат идеологията в политиката. В света има все повече пиар и по-малко политика и се върви след общественото мнение, което си е един вид популизъм\", смята Симеонов. Според него в опозиция БСП може да си позволи големи дози популизъм - в т.ч. да играе ролята на лява и социална партия, която иска повече доходи и т.н. Политологът Борис Попиванов смята, че за разлика от почти винаги БСП е заела позиция по Истанбулската конвенция, която не я оставяло в изолация от обществото, даже напротив - тази позиция кореспондирала и с нагласите на мнозинството от нейните избиратели. \"Оттук нататък нейна отговорност е не просто да докаже, че тази позиция не е антиевропейска и антилява, но и да има решаващ принос в една дискусия по темите на конвенцията, която всички партии, и тя особено, дължат на българските граждани. Да се изяснят възгледи и цели, по които рядко говорим публично\", коментира пред \"Дневник\" Попиванов.  \"Според мен е нормално БСП да иска да истеризира управляващите, особено по време на европредседателството. Проблемът е, че не уязвява ГЕРБ толкова, колкото жените-жертва на насилие, защото конвенцията не е за ГЕРБ, а за тях. Но ако погледнем и малко по-дългосрочно, БСП от доста време насам \"играе\" на десен терен. Тя отдавна е дясна партия и напоследък все повече започва да се конкурира за националистическия вот. Сега го играе защитник на \"традиционните ценности\" заедно с църквата и \"Обединените патриоти\", смята Жана Цонева от \"Нови Леви Перспективи\". Тя недоумява как само допреди няколко седмици БСП-София и женски неправителствени организации са настоявали за бърза ратификация на конвенцията и Нинова изглежда не е имала нищо против. Създаването на Фрайкенщайни  \"Този екшън, който БСП вдигна срещу Истанбулската конвенция, тотално скри и обезсмисли вота на недоверие. Никой не говореше за него, някои хора дори не го забелязаха. Сами се прецакаха. Направиха един Франкенщайн, който самите тях ги изяде после\", смята проф. Ивайло Дичев. Според него ръководството на партията е показало, че не е много в час. \"Популизмът и липсата на организираност, която е завладяла всички партии, са причина за ниското ниво на дебата по вота на недоверие. Той бе детински организиран, изборът на тема беше лош. Вдигайки патаклама за Истанбулската конвенция, Корнелия Нинова си запуши вота. Освен това тя не успява да отиграе липсата на премиера на дебатите и гласуването на вота, което е чутовен скандал и би бил такъв в друга страна\", обяснява проф. Евгений Дайнов. Според Първан Симеонов от октомври до сега темата на вота - неуспеха при борбата с корупцията, е остаряла за сметка на теми като концентрация на власт и свобода на словото, а БСП не е успяла да я върне в дневния ред, защото не успя да направи очакваното голямо разкритие. \"Вотът на недоверие твърде отдавна беше анонсиран, корупционните разкрития и активността по тях започна още със самия край на лятото, и в резултат настъпи медийна и обществена умора. Възникна въпросът каква е алтернативата на онова, което ГЕРБ прави с корупцията. Ако алтернативата е в законопроекта на БСП, трябваше доста по-ясно да бъде обяснена\", смята Борис Попиванов. Липсата на ясни обяснения и невъзможност инициативите да бъдат доведени докрай, от което да има реални резултати, сякаш засилват усещането за популизъм и търсене на положителен имидж. Следващата акция на БСП може да е национална кампания за отмяна на санкциите срещу Русия, каквато е обсъждана на \"Позитано\" 20. Очакванията са за нова доза популизъм без особени резултати.", "date": "2018.01.31", "title": "Пътят на БСП от напъните за положителен имидж към националпопулизма"}
{"url": "https://www.dnevnik.bg/politika/2018/01/31/3121300_pravnata_komisiia_shte_razgleda_na_vtoro_chetene/", "text": "Законопроектът на Делян Пеевски, Йордан Цонев и Хамид Хамид от ДПС за промени в Закона за банковата несъстоятелност ще бъде гледан на второ четене в парламентарната комисия по правни въпроси.  Той  бе одобрен от н ея  през ноември миналата година с гласовете на ГЕРБ и ДПС, а депутатите от левицата се въздържаха. В пленарната зала проектът  бе приет на първо четене в средата на януари. Той е огласен като мярка срещу вторичното ограбване на активите на КТБ, която е обявена в несъстоятелност. По време на обсъждането му на първо четене в правната комисия се твърдеше, че целта му е да бъдат улеснени синдиците да попълнят масата на несъстоятелността чрез възстановяване на \"неправомерно заличените обезпечения\". За целта се предвижда обратно действие на норми от проектозакона, за да бъдат обявени за нищожни редица цесии, при които вложителят се е споразумял с длъжника на банката, който е кухо дружество, и последният е поел неговото вземане, обаче не е платил нито на него, нито е внесъл дълга си на банката. Увеличава се от от две на пет години срокът, в който синдиците да могат да завеждат отменителни искове за такива сделки. Желаният ефект бил да бъдат отменени фиктивните прихващания и цесии, най-вече от началния етап след затварянето на банката, и по този начин да бъде спряно ограбването на активите, без да пострадат добросъвестните купувачи, обясни тогава депутатът от ДПС Хамид Хамид. Единственото постъпило становище в парламента  е на бившия правосъден министър Христо Иванов и \"Да, България\" . В него се казва, че проектът противоречи на конституцията и европейските правни норми. Икономистът Георги Ганев от Центъра за либерални стратегии смята, че  поправките \"Пеевски\" за КТБ са, за да вземат активи , които им се изплъзват, сред които \"Дунарит\". Иначе вчера стана известно, че  обвиненият за ръководител на престъпна група, източила според прокуратурата над 2.5 млпд. лв. от КТБ, Цветан Василев е получил призовката и 11-те хиляди страници обвинителен акт в Сърбия . Това се очаква да улесни началото на процеса в специализирания наказателен съд, който на няколко пъти го отлага заради невръчени съдебни документи. Василев е в Белград от 2014 г.  Обвинителният акт  беше внесен през юли 2017 г. С него на съд освен бившия банкер бяха предадени 18 души.", "date": "2018.01.31", "title": "Правната комисия ще разгледа на второ четене закона \"Пеевски\" за КТБ"}
{"url": "https://www.dnevnik.bg/sviat/2018/01/31/3121425_sankcii_sreshtu_ruski_oligarsi_moje_da_ima_oshte_ot/", "text": "\"Ще има санкции, произтичащи от този доклад\" и те може да започнат още през февруари. Това заяви министърът на финансите на САЩ Стивън Мнучин във вторник. Думите му са по повод разпространеният малко по-рано през деня списък с над 200 имена, известен още като доклада \"Кремъл\", съставен от министерството във връзка със закона за санкциониране на Русия заради намесата ѝ в американските избори през 2016 г. В изслушвания в сенатската комисия по банково дело той обясни, че макар администрацията на президента Доналд Тръмп да не е наложила наказания по закона CAATSA (Countering America’s Adversaries Through Sanctions Act), на доклада се гледа като на първа крачка в тази посока. \"Това по никакъв начин не бива да се интерпретира като знак, че няма да санкционираме хората в списъка\", обясни още Мнучин. Той потвърди, че има и секретен списък, а в публичния се виждат имената на директорите на двете най-големи руски банки, магнати от металургичния сектор и на ръководителя на гиганта \"Газпром\". В същото време Държавният департамент на САЩ заяви, че все още не е поискал налагане на санкции, защото новият закон вече имал сдържаща сила. \"От влизането в сила на закона, смятаме, че чуждестранните правителства изоставиха планирани или вече обявени покупки от руския отбранителен сектор за няколко милиарда долара\", коментира говорителката Хедър Ноерт. В  разяснителен документ за  CAATSA на външното министерство  изрично се заявява, че \"това не е списък на санкционирани\", макар в него да има имена на вече попаднали под ограничителни мерки на Вашингтон. \"Попадналите в този доклад физически и юридически лица, неговите приложения и неговият секретен анекс не са и по никакъв начин не бива да се интерпретират като подложени на санкции. Включването в този доклад не представлява намерение на която и да е агенция да определи, че изброените отговарят на критерии за попадане под коята и да е програма за санкции\", се казва в текста. Държавният департамент допълва, че списъкът по никакъв начин не предполага и не създава ограничения и забрани да се прави бизнес с попадналите в него - както от американски, така и от чуждестранни граждани. \"Публичният доклад също така не е сигнал, че правителството на САЩ разполага с информация за участието на отделните лица в злонамерени дейности.\" Списъкът бе отхвърлен от Москва, защото не представлявал нищо повече от \"телефонен указател на богатите\" в Русия. Американски и руски анализатори заявиха, че списъкът сякаш е просто копие на класацията на сп.\"Форбс\" за най-богатите руснаци. \"Мисля, че администрацията пропусна възможността да разшири употребата на санкциите\", заяви Даниел Фрийд, който отговаряши в Държавния департамент за санкциите. Докладът за руските олигарси \"изглежда сглобен набързо и прилича на cut-and-paste\", добави Фрийд, койт осега работи в неправителствената организация \"Атлантически съвет\". \"Изглежда, че основната мисъл на документа е да не бъдат дразнени повече руснаците\", казва и Лоурънс Фрийдман, професор от лондонския King's College.", "date": "2018.01.31", "title": "Санкции срещу руски олигарси може да има още от утре"}
{"url": "https://www.dnevnik.bg/bulgaria/2018/01/31/3121372_samo_firmi_predlagashti_proizvodstvo_na_boini_mashini/", "text": "Само фирми, предлагащи да произвеждат бойни машини за пехотата в България, ще бъдат допуснати до следващия етап на един от трите проекта за модернизация на армията според източници на \"Дневник\" от Министерството на отбраната. Стойността на проекта е 1.22 млрд. лв.. Точният брой на машините, които армията иска да закупи, все още не е ясен. Според  доклад на министъра на отбраната  Красимир Каракачанов до Министерския съвет от миналата година проектът е за \"придобиването на 198 единици бойна и специална техника, както и допълнително оборудване за комплектуване на три батальонни бойни групи\". Бойните машини трябва да се изплащат в периода 2018 - 2029 г., а да бъдат доставени до 7 години. По последна информация България ще закупи по-малко машини. На 7 декември 2016 г. Съветът по отбрана е решил да бъдат изпратени запитвания (Request For Information (RFI)) до 7 компании. От тях са отговорили 6. Служебният кабинет и военният министър Стефан Янев са наредили да бъде изпратено запитване до още 6, а отговори са получени от 2 фирми.  Информацията е обработена и самият проект за инвестиционен разход трябва да бъде одобрен от правителството, преди да влезе в парламента. Очаква се това да стане в близките месеци и до края на годината да е подписан и договор. В проекта ще са заложени техническите изисквания и ще бъдат избрани фирмите, които трябва да отговоря на конкретното запитване за оферта (RFP). Все още не са известни и техническите изисквания, на които ще държат от МО. В един от последните варианти от Сухопътни войски държаха 90 или 100 от машините да са бойни, с колесна формула 6X6 или 8X8. Останалите - спомагателни, (транспортни, инженерни, санитарни и т.н.), може да са 6X6 или 4X4. Изискванията са за най-високо ниво на брониране, а плаваемостта ще е опция. Досега намеренията си за производство в България публично са заявили 3 компании. Това са: , САЩ. Те предлагат Commando Select с електроника от немската Rheinmetall Group, които да бъдат използвани за спомагателни. По заданието за бойни бронирани машини обединението предлага прототип с 6-колесна формула. Възможно е Textron да се \"кооперират\" с друг производител, за да отговорят на втората част на заданието на етап RFP. Втората компания е френският държавен производител на въоръжение   . Предложението им е за всички спомагателни дейности да се използва платформата ТИТУС (TITUS), която е най-новата разработка на фирмата и е на шаси 6Х6, а основни бойни машина да бъдат \"Титус\" с 25 мм оръдие и VBCI, която е на шаси 8Х8, оборудвана с 40 мм оръдие.  – Финландия. Финландската компания предлага машината си AMV, чиито плавателни и стрелкови възможности бяха демонстрирани на язовир \"Копринка\". Машината е с колесна формула 8Х8, а модулната й система предполага възможност за различни модификации. И трите компании вече са разговаряли с най-големите български оръжейни компании за възможностите за производство у нас, включително и на муниции.", "date": "2018.01.31", "title": "Само фирми, предлагащи производство на бойни машини в България, ще бъдат допуснати до търга за 1.22 млрд. лв."}
{"url": "https://www.dnevnik.bg/evropa/2018/01/31/3121097_tejuk_mahmurluk_nalegna_litovcite_zaradi_po-strogite/", "text": "Една от държавите в света, в която се пие най-много, изпадна в тежък махмурлук. Новият закон на Литва за спиртните напитки повиши законовата възраст за консумация на алкохол от 18 на 20 години, забрани рекламирането на алкохол и сериозно ограничи работното време на магазините за спиртни напитки. Законът, който е в сила от 1 януари, предизвиква големи спорове в балтийската страна с 2.9-милионно население. Според Световната здравна организация консумацията на алкохол на глава от населението сред литовците се е увеличила с над 22% за едно десетилетие - от 14.9 литра чист алкохол годишно през 2006 г. на 18.2 литра през 2016 г. Властите прецениха, че са необходими драстични мерки. \"Трябваше да направим нещо по въпроса\", каза здравният министър Аурелиюс Верига, който е главният поддръжник на новото законодателство. (Алкохолизмът) \"прави Литва непривлекателна за чуждестранните инвестиции и туризма. Особено потресаващи са проучванията, които показват, че у нас една трета от 15- и 16-годишните редовно консумират алкохол\", отбеляза Верига. 36 на 100 000 души, а нивото на самоубийствата сред алкохолиците се запазва високо, показва проучване, проведено от здравни специалисти във Вилнюския университет. \"Това бяха трудни решения\", каза Верига и отбеляза, че противниците на новия закон се опитват да \"изкарат глупаци\" поддръжниците му, включително него. Верига стана министър в края на 2016 г., когато партията му - Литовски съюз на селяните и зелените, спечели повечето места на националните избори. Партията придвижи напред няколко консервативни законодателни промени в семейната политика въпреки обществените протести и разногласията с коалиционните партньори. На стената на популярен ресторант във Вилнюс Верига е нарисуван като талибански боец с автомат \"Калашников\", а над него е написано \"Купонът свърши\". Това отразява безпокойството, че Някои коментатори предложиха Литва да започне да цензурира класически литературни произведения, в които се описва пиенето на алкохол, а членове на опозицията вече внесоха поправки с цел да отменят най-строгите аспекти на закона. Дори президентът на страната Далия Грибаускайте призова за поправки. \"Това ми напомня за средните векове и много вреди на образа и репутацията на Литва в чужбина\", каза Грибаускайте, коментирайки ситуация,  налагаща да се късат страници от чуждестранни списания . Издатели се втурнаха да премахват или да закриват с червени лепенки рекламите на спиртни напитки от чуждестранни публикации, разпространявани в страната, за да избегнат глоби от 30 000 евро на реклама. Анализатори изтъкват, че пренебрегвайки нежеланите странични ефекти, международните практики или дори здравия разум. \"Тяхната политическа програма е сбор от произволни идеи, обвити в месианство и забулени в лицемерие\", каза президентът на Литовския институт за свободния пазар във Вилнюс Жилвинас Шиленас. \"Но те водят последователна политика за налагане на забрани, що се отнася до регулирането на личния избор и начин на живот. Партията няма друга отличителна черта освен кръстоносния поход срещу това, което хората слагат в устата си\", добави Шиленас. Ресторантите също бяха засегнати. Вече не е разрешено след 20 ч. да се показват бутилки с вино, защото етикетите им са смятани за реклама. Сега клиентите могат да избират дали да си купят вино в чаша, или да си го поръчат в кана. \"Това е просто нелепо\", каза един от директорите на Литовското сомелиерско училище Арунас Старкус, който нарече новите правила \"нерационални и наивни\". \"Нужни са десетилетия, за да се променят навиците на хората, и това трябва да се прави, като се променя културата, а не като се налагат ограничения и наказания\", каза Старкус. Много барове в центъра все още обслужват посетители, които нямат навършените години, а собствениците са доста скептични към новите регулации. \"Разбира се, че пускаме всички, дори тези под 20 години\", каза управителят на популярен бар във Вилнюс Раминта Руйбите. \"Можем да им предлагаме безалкохолни напитки.\" От своя страна министър Верига е непреклонен. \"Никой няма да реши тези проблеми вместо нас, каза Верига. Трябва... да помогнем на новото поколение да порасне, като не мисли, че алкохолът е главният фактор, който обединява и сплотява нашето общество.\"", "date": "2018.01.31", "title": "Тежък махмурлук налегна литовците заради по-строгите правила за спиртните напитки"}
{"url": "https://www.dnevnik.bg/biznes/intervju/2018/01/31/3121375_ivo_hristov_ne_biva_prezident_i_premier_da_budat/", "text": "Иво Христов отговори писмено на въпроси на \"Дневник\" за първата президентска година.  - Единението има смисъл само в името на ценности. Президентът го утвърждава заставайки зад принципи, на които се крепи всяка нация: суверенитет, сигурност, законност, справедливост. Подробните аргументи и действия бяха изброени в отчета за първата година. Разбира се, всички настъпени, вият срещу президентството. Депутатите са възмутени от собствената си атрофия, която президентът изрече на глас. Корупционерите настояват никой да не ги притеснява, в името на националното единство, разбира се. Президентът изрично каза: няма да има единение в името на корупционния комфорт. Безличен президент под знака на криворазбраното \"единство\" е мечтата на политическите тарикати, която не се сбъдва, оттам и лукавите апели към \"единство\". - Разбира се, че е независим, при положение, че бе избран с над два милиона гласа, докато БСП разчита на една трета от тях. Доказва го изборът на служебните министри и назначенията в администрацията на президента, които в огромната си част са експертни. Не разбирам обаче презумпцията на въпроса: едва ли не президентът по подразбиране е подгласник на правителството и дължи обяснения, ако не взема равнис по мнозинството. Това е в разрез с демократичната логика. Държавният глава не е призван да аплодира кабинета. Нещо повече: обществото печели, когато президентът има куража да е последователно критичен към другите власти. - Ако не друго, българската конституция много добре гарантира независимостта на президента. Въпрос на характер е той да я отстоява, което Радев прави, както стана ясно и от предходните ви въпроси. Политическите партии могат единствено да изказват мнения, но нямат инструмент за влияние. - Защото задачите ми не го налагат. След като ДАНС и прокуратурата бяха сезирани от инициаторите на тази съшита с бели конци интрига, след като и двете институции се произнесоха, че няма никакво нарушение в работата с класифицирана информация в президентството, не виждам какво мога да допълня. Освен да поискам извинения от онези, които папагалстваха обвиненията на интригантите. - Провеждането на изрядни избори при силен външен натиск. - Той говори със свой глас, без комплекси, и с оглед националния интерес. За разлика от огромното болшинство български политици, отстоява позиции, а не рецитира заучени фрази. Както знаете президентът сезира Конституционния съд за СЕТА, по негово предложение кохезионната политика залегна в Римската декларация на ЕС, а с това и перспективата България да разчита на финансиране и след 2019г. Радев е много активен по темата за европейската отбрана. Президентът има много конструктивен поглед върху отношенията с Русия, които са силно обременени от конфронтационност и подозрителност и от двете страни.   - Президентът по Конституция (чл.92 (1)) \"представлява страната в международните отношения\". Той има легитимността на прекия избор от гражданите, която е безспорна (за него гласуваха 2 049 000 български избиратели). Друг е случаят с министър-председателя. Един и същ парламент може да излъчи в разни периоди различни премиери, този пост е функция от парламентарното мнозинство. Затова не бива президент и премиер да бъдат приравнявани. Разбира се, действащият премиер концентрира в ръцете си изключително голяма власт: видяхме го при смяната на председателя на Народното събрание, при отмяната на мораториума върху новите лекарствени средства, при появата на премиера на заседание на ВСС (аферата с есемесите). В последните месеци министър-председателят почти изцяло се посвети на международните си усилия. Според мен е илюзия, че дипломатическите му изяви могат да компенсират отсъствието му на родния терен. Конституцията има своя логика и, който я пренебрегва, рано или късно е санкциониран от общественото мнение. Виждате, че и скандалите в мнозинството се множат, а те не могат да бъдат решени с промеждутъка между две пътувания. - Въпросът ви преобръща нормалната логика. Не президентът трябва да се оправдава, а авторите на упреците трябва да докажат обвиненията се. Те, разбира се, не го правят, защото нямат аргументи и ще бъдат призовани в съда. Затова разпространяват внушения с безкритичното съдействие на медиите. - Кризата на парламентарната република е очевидна, видно е от ниското доверие в парламента. Закономерно хората търсят изход от нея. Едни предлагат реформа на избирателната система, други на самата конституция. Знаете, че президентът стриктно се придържа към действащата конституция. Дебатът за президентска република обаче не бива да е табу и най-вече не бива да бъде вулгаризиран. - Когато германски канцлер и български премиер обявяват идеята да поканят чужд държавен глава в България без да са консултирали президента, това противоречи на духа на Конституцията, както отбеляза Румен Радев. Напомням, че през март България отбелязва 140 години от Освобождението. Злободневната политика трябва да има уважение и към историята. Иначе активният диалог между ЕС и Турция е необходим и за двете страни. България и Турция трябва да поддържат добросъседските си отношения в дух на взаимно уважение, приятелство и, разбира се, на ненамеса във вътрешните работи. Тези отношения имат дълга традиция, не само на политическо, но и на човешко ниво. - Дискусията закъсня, защото хората постфактум разбраха какво са подписали от тяхно име. На второ място официални лица даваха клетви зад граница, че конвенцията ще бъде ратифицирана, при положение, че това зависи единствено и само от волята на българския парламент. Намирам текстът на конвенцията за изключително зле написан, както виждате много от формулировките пораждат противоречиво тълкуване. Това означава, че съдебната практика може да породи съвсем различни последствия от заявените в конвенцията. Законодателството не допуска недоглеждания дори в запетайките, камо ли фриволни оправдания с \"лош превод\" или спорни понятия. Що се отнася до ползата от документа, тя предстои да бъде доказана. Виждате, че в страна като Турция, която я е ратифицирала, дори официалната статистика на насилието над жени не е обнадеждаваща. Едно можем да предвидим без риск да сбъркаме: при българското правоприлагане единственият сигурен ефект ще е вълна от искове срещу държавата. Опитът показва, че това не дисциплинира държавата, но отваря бизнес за НПО, които впрочем държавата ще трябва сама да финансира по силата на чл.8,9, 10 от Конвенцията. Така зад болезнената тема с насилието над жени и домашното насилие се отваря възможност за користно действие. - Грешките са грижа на опонентите. Докато е в политиката, политикът отстоява своите решения и ценностите си. Самооценката си прави насаме. Да оставим настрана, че в политиката да отстояваш ценности невинаги носи успех, но да се отречеш, означава да изневериш на мисията си. Понякога това носи тактически успех, но е исторически провал. Тъй че оценката идва много по-късно. - Напротив. Президентът изрично спомена \"отстъплението на българската демокрация\" и това, че \"на третото десетилетие след началото на промените под въпрос е основно демократично право: свободата на словото\". Медийната среда никога не е била в по-окаяно състояние. Но за нея носим отговорност абсолютно всички. От политиците може да се иска законодателство с цел прозрачна медийна собственост. От президента могат да се искат почтени хора в СЕМ, но сегашният състав е наследен от г-н Плевнелиев. Що се отнася до журналистите, те не могат да очакват политиците да отстояват професионалната им свобода, когато се поддават на рефлекса да се самоцензурират, за да си спестят неприятности. Или когато им диктуват въпроси с есемеси от политическите централи. Обикновеният зрител и читател на преса също прави своя избор, когато посяга към вестник или избира коя телевизия да гледа. Президентът не е арбитър в спорове между издателските съюзи. Но, както виждате, той огласява проблема и това е неговата роля. - В кръга на шегата: видяна от политиката журналистиката изглежда също толкова нечестива и манипулативна, колкото политиката видяна от журналистиката. - За добро или за зло вече се намирам в нея. Това е изключително неблагодарно занимание. Липсва ми свободата на изразяване, която има обикновения гражданин, макар малцина да се ползват от нея. Това е голям лукс.", "date": "2018.01.31", "title": "Иво Христов: Не бива президент и премиер да бъдат приравнявани"}
{"url": "https://www.dnevnik.bg/sport/2018/01/31/3121415_reklamite_na_superboul_lii_zlatna_mina_za_500_mln/", "text": "Рекламите около  Супербоул  са горе-долу толкова чакани и обсъждани, колкото и самият мач, с който се определя шампионът в Националната футболна лига (НФЛ). Тази година  \"Ню Инглънд пейтриътс\" и \"Филаделфия ийгълс\" ще спорят за титлата  на 5 февруари в Минеаполис, а вълнението около събитието вече се усеща. Еволюцията на рекламите доказва и цената им. По време на първия Супербоул през далечната 1967 г. 30-секунден рекламен клип е струвал 37 500 долара, а в началото на 21 век сумата достигна 2.2 милиона. През 2018 г. цената е двойно по-висока – телевизията, която ще излъчи двубоя - NBC, продава 30-секундно рекламно време за 5 милиона долара. Най-голямата телевизионна компания в САЩ на практика държи всички козове в ръката си през 2018 г., тъй като освен Супербоул LII (всяка година NBC, CBS и Fox се редуват – бел. ред.), ще излъчва и зимните олимпийски игри в Пьонгчанг. Компанията очаква приходите от двете най-големи спортни събития за страната да надхвърлят 1 милиард долара. Допълнителен плюс за NBC е, че интересът към световното по футбол, което ще се излъчва от конкурента Fox, спадна заради неуспеха на отбора на САЩ в квалификациите. Кой ще се рекламира в Супербоул LII Милиони се вълнуват дали  Том Брейди и Бил Беличик  ще спечелят шестите си шампионски пръстени с \"Ню Инглънд пейтриътс\" или \"орлите\" от Филаделфия ще си върнат за загубата през 2005 г. Милиони очакват и парада на рекламите. От NBC обявиха три седмици преди мача, че две трети от рекламните слотове вече са продадени. В средата на януари свободните позиции са по-малко от десет. Най-желаното рекламно време в последната четвърт, както и това преди началото на двубоя вече отдавна е продадено. \"Очакваме да поставим нов рекорд за приходи от реклама в рамките на един ден от една компания\", каза Дан Ловингър - шеф на спорта в NBC. И добави, че прогнозите са приходите да са около или дори над 500 милиона долара. Някои от брандовете, чиито реклами до момента изтекоха в интернет, са производителите на бонбони M&M's и Skittles. Главните роли в тях изпълняват актьорите Дани де Вито и Дейвид Шуимър, известен от сериала \"Приятели\". Най-големият производител на чипс Pringles също ще използва Супербоул, за да представи най-новите си вкусове. Една от най-коментираните реклами е на дъщерните компании на \"Пепси\" - Doritos и Mountain Dew, които имат общ 60-секунден клип. Рекламата представлява \"фрийстайл рапиране\" между актьорите Питър Динклидж и Морган Фрийман, които всъщност са озвучени от рапърите Бъста Раймс и Миси Елиът. Други холивудски актьори също се появяват в рекламните клипове. Крис Прат е звездата в 30-секунден клип на нискоалкохолната бира Michelob Ultra, a Киану Рийвс за пета поредна година участва в клип на софтуер компанията Squarespace. Реклама със социална насоченост пък обеща автомобилният производител \"Хюндай\". Компанията пусна подгряващи видеа във финалните мачове на двете конференции AFC и NFC, а по време на Супербоул ще излъчи 60-секунден клип. \"Хюндай\" участва в мача за десети път в последните 11 години. Голямото завръщане на \"Кока-кола\" След 21 години извън най-големия мач в Америка \"Кока-кола\" се завръща на \"Супербоул\". Една от най-популярните американски марки в последните години беше тотално засенчена от конкурента си \"Пепси\", но сега ще има реклама на своята диетична напитка. Завръщане ще направи и автомобилният производител \"Лексус\" след седем години отсъствие. Компанията избра да се включи със съвместен клип, препратка към предстоящия блокбъстър на Marvel \"Черната пантера\", който ще излезе по ината на 16 февруари. Първа поява на Супербоул ще направят брандове като производителя на озвучителни системи Beats. \"Стела Артоа\", която е част от AB InBev, също се завръща в шоуто. Звезда в рекламата на белгийската бира ще бъде актьорът Мат Деймън. Някои компании избраха да не излъчват свои рекламни клипове по време на големия мач, въпреки че имаха предварителна договорка. Това са Youtube, Google и GoDaddy, която беше редовен участник. В Супербоул ще участва и Синди Крауфорд чрез реклама на \"Пепси\". В 30-секунден клип тя ще направи римейк на своето знаменито участие в Супербоул от 1992 г. Микаела Шифрин ще е сред звездите в шоуто Освен рекламите на различни марки зрителите могат да очакват в Супербоул да се появи и голямата олимпийска надежда на САЩ Микаела Шифрин. Американката, която спечели златен медал в слалома в Сочи през 2014 г., има специална реклама, заснета от NBC. В нея 22-годишната звезда на американските ски е показана като вдъхновение за децата в САЩ и подписва картичка с посланието ABFTTB (Винаги бъди по-бърз от най-добрия, Always be faster than the best), което е изписано на каската ѝ. Традиционно рекламни спотове са купени и от най-големите филмови студиа, които представят най-очакваните филми през годината. Преди година първият трейлър на \"Карибски пирати: Отмъщението на Салазар\" се появи по време на Супербоул - три месеца преди премиерата в кината. Рекламни спотове за купили Paramount и Universal. Миналата година те представиха някои от най-големите си заглавия, едната компания излъчи трейлър на \"Спасители на плажа\" с Дуейн Джонсън – Скалата, а другата - осмия филм от поредицата \"Бързи и яростни\".", "date": "2018.01.31", "title": "Рекламите на Супербоул LII: златна мина за 500 млн. долара"}
{"url": "https://www.dnevnik.bg/bulgaria/2018/01/31/3121371_istoricheskiiat_muzei_se_otkaza_da_restavrira_hrama_v/", "text": "Националният исторически музей (НИМ) се е отказал да реставрира средновековната църква \"Свети Петър и Павел\" в с. Беренде, община Драгоман, паметник от национално значение заради стенописите си. При оглед, извършен от Божидар Димитров преди пенсионирането му през ноември 2017 г. било установено, че че най-ценните стенописи, включително и образът на цар Иван Асен II /1218-1241 г./, са \"изрязани от иманяри и са отнесени неизвестно къде\". Поради това храмът вече не представлява интерес, казаха от институцията пред \"Дневник\". За окаяното състояние на църквата, оцеляла 700 години, се разбра именно благодарение на Божидар Димитров в края на миналия август. Тогава директорът на НИМ я сравни с Боянската и бе готов дори да организира първото в България  цялостно преместване на паметник на културата.  Разбра се и друго - че местните жители се  опитват да я спасят от години , но се въртят в омагьосан кръг от бюрокрация и безразличие. След отпор от всички страни Димитров обяви, че музеят ще я реставрира на място. Месеци по-късно той е пенсионер, Проф. Димитров изпълни обещанието си и направи оглед с реставраторите на Боянската църква, каза пред \"Дневник\" зам.-кметът на Драгоман Лидия Банкова, за която отказът на НИМ е новина отскоро. Тя обясни, че в очакване на реставрацията миналата седмица общинският съвет е отпуснал 25 хиляди лева за очакъляване на пътя към църквата, а благодарение на директора на Дирекция \"Вероизповедания\" към Министерски съвет и Софийска митрополия са събрани около 10 хиляди лева за ремонт на покрива. На теория \"Свети Петър и Павел\" би могла да кандидатства за средства към Министерството на културата на годишната сесия през април. На практика обаче тя няма документи за собственост, което спира всякакви процедури. Общината е инициирала издаването на нотариален акт, но по думите на Банкова църквата няма да го дочака - само извеждането й от горския фонд може да трае 3-4 години. Според заместник-кметицата единственото спасение е държавата намери спешен шорткът през бюрокрацията и да отпусне целево финансиране. Обяснението на НИМ е озадачаващо, тъй като стенопис с образа на Иван Асен II липсваше още когато Божидар Димитров обяви намеренията си да мести храма,  видя \"Дневник\" на място.  Повечето източници по темата споменават надпис с неговото име, липсвал още през 1976 г. \"Свети Петър и Павел\" обаче продължава да е сред единиците в България със стенописи от XIII-XIV век, и то с почти цялостен ансамбъл. \"Уникална живопис, коментира пред \"Дневник\" Стефко Аенски от Асоциацията на реставраторите, работила над проект за храма. \"Липсват два квадратни метра с фрагменти на царското семейство - вероятно някога са свалени и отнесени в някой музей, но заради това не бива да бъде изоставян един перфектен обект.\" Аенски уточни, че познава храма основно от фотографии, но наличните стенописи изглеждат напълно спасяеми. По думите му същинските пречки за съхраняването на \"Свети Петър и Павел\" са бюрократични, инфраструктурни и финансови. \"Започне ли да се работи, вероятно ще се открие археология. Необходим е цял екип специалисти. [...] За \"Свети Стефан\" в Истанбул дадоха 4 милиона, нашият бюджет за е 500 хиляди годишно за всички реставрационни дейности... Тепърва реставрираме в Рила стенописи, разкрити преди 15 години\", даде за пример той.", "date": "2018.01.31", "title": "Историческият музей се отказа да реставрира храма в Беренде, не бил ценен"}
{"url": "https://www.dnevnik.bg/sviat/2018/01/31/3121441_ot_1_mart_v_polsha_e_zabraneno_magazinite_da_rabotiat/", "text": "Президентът на Полша Анджей Дуда подписа във вторник закон, с който се забранява магазините да работят в неделя, съобщи агенция PAP. Основната му цел е поляците да проявят солидарност към съотечествениците си от търговския сектор и да им дадат възможност да прекарат почивния ден със семействата си. В сектора са заети поне 1 милион и 200 000 души. В рамките на закона са допуснати изключения за интернет магазини, аптеки, магазините по бензиностанциите (но когато са до 150 кв м.) и пунктовете при хлебопекарни и хлебозаводи, където продукцията се реализира по график между 6 и 13 часа. Ако искат, ще могат да работят и собствениците на малки семейни магазини, но не и тези, в които има наети служители. Обикновените магазини и супермаркетите ще бъдат затворени. Освен това се въвежда ограничение и в работното време в дните преди Рождество и в съботата преди Великден - тогава търговията ще продължава най-много до 14 часа. Законът възстановява нормалността, но ще се реализира на етапи, заяви още Дуда. През тази година забраната влиза в сила от 1 март и ще действа две недели в месеца. Понеже има месеци с християнски или национални празници в последния ден от седмицата, в някои от тях ще се почива една неделя, а в други - три. През 2019 г. забраната да се работи ще важи за три недели, а през 2020 г. неработни ще станат всички.", "date": "2018.01.31", "title": "От 1 март в Полша е забранено магазините да работят в неделя"}
{"url": "https://www.dnevnik.bg/sviat/2018/01/31/3121520_trump_prizova_za_edinstvo_republikancite_i_demokratite/", "text": "Президентът Доналд Тръмп призова всички американци и по-специално републиканците и демократите към единство, предаде Франс прес. Тази вечер аз призовавам всички нас да загърбим разногласията си, да потърсим допирна точка и да съберем единството, което ни е нужно, за да изпълним волята на хората, които са ни избрали, за да им служим, заяви в първата си реч \"За състоянието на съюза\" Тръмп, цитиран от \"Ройтерс\". Това е нашият нов американски момент. Никога не е имало по-добро време да се започне осъществяването американската мечта. Съюзът е силен, понеже американският народ е силен, каза президентът, цитиран от Асошиейтед прес.  Аз моля и двете партии да се обединят, за да ни дадат безопасната, бърза, сигурна, надеждна и модерна инфраструктура, от която нашата икономика има нужда и нашият народ заслужава\", каза той.  Докато Тръмп призоваваше за двупартийно сътрудничество, доказателството за дълбокото разделение между партиите беше очевидно, отбелязва Ройтерс. Почти всички демократи спряха да ръкопляскат секунди след като президентът влезе в залата на Камарата на представителите. Докато половината от публиката бурно ръкопляскаше, изправяйки се на крака, по време на речта, другата половина седеше мрачна и неподвижна, в море от черно облекло, предаде Асошиейтед прес. Първата дама Мелания Тръмп, облечена с костюм с панталон от \"Диор\", беше посрещната със силни аплодисменти, докато заемаше мястото си. Републиканците аплодираха с овации, когато Тръмп говореше как Америка е велика отново и за победата си с данъчната реформа, докато демократите почти не реагираха, макар че се включиха в аплодисментите при споменаването на спасителите при бедствия и военните ветерани. Президентът използва историите на обикновени хора, за да илюстрира темите в посланието си. Той започна с възхвала за Ашли Лепърт, офицер от Бреговата охрана, който бе на борда един от първите хеликоптери, пристигнали на място в Хюстън по време на урагана Харви. Президентът спомена и пожарникаря Дейвид Далбърг, спасил десетки деца, попаднали в огнен капан в летен лагер по време на горските пожари в Калифорния.  Тръмп илюстрира ползата от данъчните съкращения, представяйки собственици на дребни бизнеси от Охайо. По думите му Стив Шулц и Санди Кеплингър влагат спестените средства, за да наемат нови работници и разширяват бизнеса си благодарение на данъчната реформа. Освен това той особено похвали 12-годишния Престън Шарп от Калифорния, започнал кампания за поставяне на американски национални знамена на гробовете на ветерани.", "date": "2018.01.31", "title": "Тръмп призова за единство републиканците и демократите"}
{"url": "https://www.dnevnik.bg/sviat/2018/01/31/3121416_pobedata_nad_isliamska_durjava_v_irak_e_tragichna_za/", "text": "Иракският премиер Хайдер ал Абади обяви победа над \"Ислямска държава\" на 9 декември 2017 г. Още известно време ще има някои сражения, но истинската война приключи. Въпреки това нямаше паради, нямаше събаряне на статуи, нямаше хвалби за \"успешно приключена мисия\". Едно събитие, което преди няколко години можеше да разтърси първите страници на американските вестници, сега не заслужи дори един президентски туит. Това е така, защото Вашингтон почти няма какво да празнува. Следващият важен жалон за Ирак ще бъдат изборите, които се очакват през май. Контурите на  Ирак след \"Ислямска държава\"  се очертават все по-ясно. Не е толкова ясно обаче дали стратегията за разгрома на групировката бе успешна и дали американските войни в Ирак най-после са приключили. Онова, което бие на очи, е явната липса на американско влияние. Двамата главни кандидати в изборите са сегашният премиер Абади и бившият -  Нури ал Малики . И двамата са от една и съща шиитска партия - \"Дауа\" (\"Ислямски призив\"), и двамата имат близки връзки с Иран. Имената им са познати. Малики бе Голямата Американска Надежда през 2006 г., и отново през 2010 г., за обединяване на Ирак, разчупвайки сунитско-шиитско-кюрдските разделителни линии, след изтеглянето на по-голямата част от американските войски. Абади пък бе Голямата Американска Надежда през 2014 г. да извърши същото след завръщането на американските войници в Ирак за битката срещу  \"Ислямска държава\" . Абади - шиит, подкрепян от  близка до Иран групировка,  казва, че се кандидатира като лидер на междурелигиозен блок. Той пое властта от Малики, също близък съюзник на Иран, когото много иракски политици обвиняват за провала на армията, която не предотврати завземането на една трета от Ирак от джихадистите на  \"Ислямска държава\". Като премиер Малики не се възползва от резултатите от нареденото от Джордж Буш-младши увеличаване на американските войници в последните години на окупацията, и остави Първото нещо, което той направи още в деня, когато последните американски бойни войници се изтеглиха, бе да арестува и да съди своя собствен вицепрезидент - сунит. През 2014 г. Малики пусна армията си да вилнее в сунитската провинция Анбар, с което отвори вратите за нахлуване на \"Ислямска държава\" в Ирак. Чрез американски манипулации след това Малики бе заменен с Абади. Въпреки големите (американски) надежди Абади не положи много усилия да  интегрира сунитите  в иракската правосъдна система, армията, полицейските сили, където доминираха шиитите. А това бе минимално необходимото за обединяване на Ирак. Той не създаде икономически възможности за сунитите, нито подобри обществените услуги (за тях). Вместо това създаде нови разделителни линии, задълбочи старите чрез още по-тясно обвързване с Техеран и изпрати предвожданите от Иран шиитски милиции, наброяващи около 120 000 души, да вилнеят из сунитските земи. Двама (американски) президенти - Обама и Тръмп, сътрудничеха тясно с Абади за окончателния разгром на \"Ислямска държава\" в Ирак за сметка на иракските сунити. Стратегията на Обама-Тръмп бе средновековна: убивай, докато в Ирак не остане нито един джихадист от  \"Ислямска държава\" , а после позволи на иранците и иракските шиити да правят каквото си искат със сунитите. Това бе голямата поука от  Иракската война  през 2003-2011 г.: между края на сраженията и изтеглянето няма да бъде следвана досегашната политическа линия, няма да има укрепване на нацията. САЩ няма да обръщат внимание на вътрешната иракска политика, дори ако това означава едно изключително шиитско правителство \"под крилото\" на Иран в Багдад. Тази политика на оттегляне беше приложена, макар и не така насилствено, за През септември 2017 г.  кюрдите гласуваха  за независимост от Ирак, след което съдбата им бе решена, докато Вашингтон наблюдаваше отстрани как шиитските милиции изтласкват кюрдските сили от спорните райони, включително богатия на петрол  град Киркук.  След десетилетни американски обещания за независимост, кюрдите бяха оставени да спасят малка част от автономията, която имаха преди 2003 г., вместо да получат напълно самостоятелна държава, до което бяха така близко. С американска подкрепа  кюрдите спряха \"Ислямска държава\"  в най-мрачните дни на 2014 г. През 2018-а, която някои анализатори наричат \"Залезът на кюрдите\", те, изглежда, нямат повече място във външната политика на САЩ. Американската стратегия срещу \"Ислямска държава\" успя. Нямаше как да не успее. Това беше война, каквато американците знаеха как да водят, в нея те нямаха нужда да прибягват до коварна антипартизанска дейност. Превземането на  Рамади, Фалуджа и Мосул  стана чрез предварително планирани и осъществени атаки. Сунитските градове един след друг бяха изравнени със земята чрез масирани въздушни удари също като германския Дрезден през Втората световна война (след 2014 г. САЩ похарчиха над 14 млрд. долара за въздушната си кампания), след което бяха предавани на милициите за етническо прочистване от ренегати сунити. За разлика от войната 2003-2011 г., когато изхарчиха 60 млрд. долара, Изчисления показват, че са необходими 100 млрд. долара за възстановяване на разрушените предимно сунитски райони и за решаване на проблема с 2.78 млн. вътрешни бежанци сунити. Шиитски Багдад вече обяви, че няма достатъчно пари за тази цел. Последните две администрации във Вашингтон отделиха само 265 млн. за реконструкция след 2014 г. (за сравнение, Америка даде 150 млн. долара само м.г. за финансиране на оръжейни продажби за Ирак, който е един от 10-те най-големи купувачи на американско оръжие). Освен плановете за донорска конференция в Кувейт през февруари, сунитите до голяма степен са оставени да се оправят сами. Малко вероятно е  президентът Доналд Тръмп  да изтегли изцяло войските си от Ирак. Един ограничен контингент ще остане, за да си играе на котка и мишка, ако джихадистите надигнат глава; да действа като ариергард срещу негативни политически последици като тези, с които се сблъска Обама през 2011 г., след като изтегли войските си; и да действа като арбитър между разнородните групи в Западен Ирак и Сирия, които САЩ волю-неволю въоръжиха, за да улеснят разгрома на \"Ислямска държава\". Тези въоръжени групировки до голяма степен загърбиха различията си, датиращи още от библейски времена, заради борбата срещу \"Ислямска държава\", но след като тази битка е зад гърба им, Оставащите на постоянно базиране американски войски в съюзения с Иран Ирак са нещо като геополитически архаизъм, но Иран като че ли пасивно е приел това. Техеран няма какво да спечели от една имотна битка за някаква пустинна американска база, когато неговата печалба е цялата останала част на Ирак. В продължение на пет администрации, сменили се в Белия дом, и 26 години САЩ платиха висока цена - около 4500 убити американци и трилиони долари на данъкоплатците - за това, което е получено като краен резултат. Влиянието на Вашингтон върху Багдад е ограничено, а отношенията с Иран са в пълна каша при администрацията на Тръмп, която все още се е фокусирала върху наследеното от администрацията на Обама ядрено споразумение с Техеран. Иран сега сглобява пъзела, създавайки нещо като нов Ливан от черупката, която някога съставляваше Ирак. Докато администрацията на Тръмп отказва да възстанови отношенията с Техеран, Вашингтон ще има малко начини да оказва влияние. Другите страни в Близкия изток ще разширят международните си отношения (мислете за Русия и Китай), знаейки това. Ако нещо от това вещае някакъв бъдещ американски конфликт с Иран, станал \"твърде мощен\", то тогава ще сме свидетели на истинска трагедия по ирония на съдбата. /БТА", "date": "2018.01.31", "title": "Победата над \"Ислямска държава\" в Ирак е трагична за САЩ"}
{"url": "https://www.dnevnik.bg/sviat/2018/01/31/3121449_oligarsi_svurzani_s_ruski_kompanii_zavladiavat_durjavi/", "text": "\"Съществуването на местни олигархични мрежи, свързани с руски предприятия в енергийния сектор, е един от най-видимите белези за необяснимото генериране на богатство, което се използва често за инвестиции в недвижимо имущество и финансови активи. По този начин тези неформални мрежи постигат по-голямо влияние върху националните правителства, което в комбинация с управленските дефицити и нереформираните обществени системи води до завладяване на държавата.\" Това се казва в доклада на Центъра за изследване на демокрацията, озаглавен \"Оценка на руския икономически отпечатък в Западните Балкани. Рискове от корупция и завладяване на държавата\". Той бе представен във Вашингтон и обхваща Македония, Сърбия, Босна и Херцеговина и Черна гора за периода 2005-2016 г. Пакетът от основен и четири национални доклада излиза дни преди обявяването на 6 февруари от Европейската комисия на нова стратегия за Западните Балкани. Целта ѝ е да даде по-ясна перспектива за интегрирането на целия полуостров в Европа. Освен това евроинтеграцията на района е сред основните приоритети на българското председателство на Съвета на ЕС. Заключението на ЦИД е, че руският икономически отпечатък е най-силен в  , където руските преки инвестиции достигат 30% от БВП. В   и   той е почти еднакъв - около 10% от сръбския БВП и над 8% в босненския. Но в случая с Босна и Херцеговина има важна особеност - руските инвестиции са концентрирани в Република Сръбска и от там през 2014 г. (последната, за която има данни) са контролирали 39% от корпоративния оборот на чуждестранни фирми, опериращи на цялата територия на федерацията.  е най-малко засегната, защото тук преките чуждестранни инвестиции от Русия са едва около 1% от БВП. В абсолютни измерения руските инвестиции в района са се увеличили през последното десетилетие с над 3 млрд. евро. Но реалният икономически отпечатък на Русия като дял от цялата икономика на Западните Балкани се е свил или е стагнирал след налагането на санкциите заради анексирането на Крим през 2014 г., казват авторите. Западните Балкани се превърнаха в един от районите, в които Русия все по усилено се опитва да наложи и възстанови присъствието си и ние се опитваме да подобрим разбирането за ефекта от взаимодействието между наличните липси в управлението и притока на авторитарен капитал, допълват от ЦИД. За целта са избрани 3 индикатора: -  , т.е. процентният дял на оборота на контролирани от руски граждани компании в целия оборот на съответната икономика (макар че е възможно и някои големи фирми с неизяснена докрай собственост също да са руски) -  , т.е. делът на руските в БВП на страната -  , т.е. руският дял в проценти от общия износ и внос на страната (с фокус върху петрола и газа). \"Понеже руският бизнес е състеродоточен в малко на брой стратегически сектори - банки, енергетика, металургия и имоти - четирите малки и енергийно зависими страни остават в слаби позиции пред руски натиск\", се казва още в текста. \"Прекалената зависимост от руски внос, комбинирана с експанзията на руски капитал, направи правителствата от Западните Балкани особено податливи на натиск по стратегически въпроси, свързани не само с енергийното разнообразяване и либерализиране, но и със санкциите срещу Русия и с разширяването на НАТО и ЕС.\" Движеното от икономическо присъствие завладяване на държави нямаше да е толкова проблематично в района, ако не беше известният натиск от Кремъл над руския частен сектор. Резултатът е, че държавно-частните мрежи вече не са само инструменти за лично обогатяване и икономически опортюнизъм, но и за координирано политическо влияние, се посочва в доклада. \"Справянето с дефицита на върховенство на закона и слабите демократични и пазарни институции в Западните Балкани е много важно за ограничаване ефекта от т.нар. корозивен капитал - средства, идващи от недемократични държави като Русия, които едновременно се възползват от - и допълнително засилват - предизвикателствата пред тези борещи се демокрации. Руската намеса в района засили във вътрешен план пространството за политически опортюнисти, опитващи се да избегнат прилагането на необходимите реформи, особено тези, свързани с върховенството на закона и премахването на авторитарни тенденции. В резултат се подкопават гражданското общество, отслабват се медиите и това води до отстъпление от демокрацията и забавяне на икономиката.\" - политически натиск - \"мека\" сила, включително културни, медийни и религиозни кампании - икономически лостове - от контрол и придобиване на важни енергийни активи до финансиране на политиески партии и медии - координиран наратив от Кремъл, целящ подкопаване на европейските ценности. \"Всичко това попада на плодородна почва - нестабилни институции за управление и законност, системна и съществуваща от години корупция в администрацията и на политическо равнище. Всичко това често води до завладяване на политиката, регулаторните режими и дори на държавата. Нещо повече - сместта от слаби институции и клептократични тенденции плюс медийна пропаганда и геополитически натиск от Русия (но и от други страни), накара много от правителствата в района да приемат политики, несъвместими с националната им сигурност или интересите им за развитие.\"", "date": "2018.01.31", "title": "Олигарси, свързани с руски компании, завладяват държави от Западните Балкани"}
{"url": "https://www.dnevnik.bg/analizi/2018/01/31/3121054_otchetut_na_prokurora-poet/", "text": "От доста време чета за периода непосредствено след 9 септември 1944 г. Натъквам се на неща, за които не съм подозирала и за които някога в училище ни учиха тъкмо противоположното. На всяка страница срещам факти, от които ме побиват тръпки. От историци, мемоаристи, разследващи журналисти са ни поднесени десетки и десетки човешки съдби – насилствено изкривени, прекършени, погубени, стъпкани. Статистическите данни за този период са чудовищни. Човешкото съзнание трудно може да се справи с престъпленията не! а с геноцида, извършен над нашия народ в периода след 44-та година. Това е един дълбоко травматичен период за нас, българите, а е известно, че към травматичните състояния се подхожда едва след време, бавно, деликатно, стъпка по стъпка, за да не се разтворят наново раните. Раните, които само привидно са зараснали. . Сигурно и сега, както и предишната година, няма да има официални лица, нито официални речи, нито официални венци. Сигурно и сега, както и предишните години, ще имаме чувството за непосилна тежест, за нещо, което жестоко ни задушава. Ще чувстваме техните погледи – въпросителни – върху нас. Ще усещаме изкривената им съдба, неизживения им живот, неговата осакатеност, болка, невъобразимото унижение, на което са били подложени, смазаното им достойнство, физическите мъчения, които са изтърпели. И най-богатото човешко въображение не би могло да си представи и част от тази реалност, в която те са живели. Да, усещаме ги, чувстваме ги до нас, виждаме ги почти – скръбни, мълчаливи, смирени. Не обвиняват никого, дори нас, техните потомци, които се лутаме, падаме, препъваме се. Не искат отмъщение – дори за убийците си. Искам да споделя по повод Деня за почит на жертвите на комунизма един документ, който от всичко, което съм чела досега, най-дълбоко ме шокира. Прочетох го в книгата на Нася Кралевска \"България под комунизъм\". Документът е доста известен, цитиран е в редица статии и книги, но неговата пределна искреност и невъобразим цинизъм си остават все така стъписващи. Той е толкова красноречив сам по себе си, че не се нуждае от какъвто и да е коментар. Това е отчетът, който главният \"народен обвинител\" по така наречения \"народен\" съд Георги Петров дава на Централния комитет на Българската работническа партия (комунисти) на 3 юли 1945 година: И за да убеди началството си, че поставената му задача е изпълнена \"достойно\", Георги Петров сравнява: Кървавото дело, с което прокурорът така се гордее, е поръчано от партията, извършено е в името на партията и затова той започва своето изложение с обръщение към партията: Обвинителят Георги Петров е и поет. Събрал е поетичното си творчество в обемист том, също посветен на партията:   Там се съдържа едно програмно стихотворение – \"Победа и отплата\": А още в първото си публично изявление на 12 октомври 1944 г., само няколко дни след като е назначен за \"главен народен обвинител\" поставя новата задача пред българската литература: Правоверните партийни следовници поемат неговото дело.", "date": "2018.01.31", "title": "Отчетът на прокурора-поет"}
{"url": "https://www.dnevnik.bg/sviat/2018/01/31/3121422_prezidentut_na_liberiia_shte_namali_zaplatata_si_s_25/", "text": "Новият президент на Либерия - известният футболист от близкото минало  Джордж Уеа , обеща да намали собствената си заплата с 25% и предупреди \"фалиралата\" държава, че я чакат трудни времена, предаде \"Ройтерс\". \"Състоянието на икономиката, което моята администрация наследи, показва, че предстоят много работа и решения\", каза новият президент в обръщение към нацията, което очевидно имаше за цел да намали високите очаквания след  изборната му победа  в края на миналата година, отбелязва агенцията. \"Нашата икономика е фалирала, нашето правителство е фалирало. Нашата валута е в състояние на свободно падане, инфлацията расте\", каза Уеа, който положи клетва преди седмица. \"Безработицата е безпрецедентно висока, а чуждестранните ни резерви са на най-ниското си равнище за всички времена\", допълни той. Новината, че ще намали собствената си заплата вероятно ще се възприеме добре на континент, който е свикнал с висши държавници, възнаграждаващи се с баснословни суми и бонуси. Въпреки мрачната картина, която представи, Уеа обеща реализиране на инфраструктурен проект на стойност три милиарда долара, който да свърже столицата с югоизточната част на страната. Президентът също така обеща да отмени закон, който забранява на хора, които не са с черен цвят на кожата, да стават граждани на Либерия и да притежават собственост в страната, допълва ДПА. \"Това противоречи на името на Либерия, което означава \"свобода\" (Liberty), каза Джордж Уеа. Според него този закон също така ограничава развитието на икономиката, защото спира чуждестранните инвеститори. Уеа има зад гърба си забележителна футболна кариера като играч на няколко големи европейски клуба - френските \"Монако\", \"Пари Сен Жермен\", и \"Олимпик\" (Марсилия), италианския \"Милан\" и английския \"Челси\", с които е носител на редица европейски купи и награди. През 1995 г. той стана първият африкански футболист, носител на \"Златната топка\".", "date": "2018.01.31", "title": "Президентът на Либерия ще намали заплатата си с 25%"}
{"url": "https://www.dnevnik.bg/bulgaria/2018/01/31/3121338_parlamentut_shte_obsujda_pravila_za_izbor_na_chlenove/", "text": "Парламентарната комисия за борба с корупцията ще обсъжда правилата за избор на членове на новата антикорупционна комисия, става известно от дневния ред на парламента. Новият закон, който предвижда създаването на нов орган, в който да се обединят комисията за борба с корупция и за отнемане на незаконно имущество, беше приет в края на 2017 година. Държавният глава Румен Радев обаче му наложи  вето , което беше  преодоляно в средата на януари. Законът предвижда председателят на новата комисия да бъде избиран от парламента. А той ще предлага членовете на новия орган, които отново ще бъдат избирани от Народното събрание. Мандатът е шест години. Преди време в. \"24 часа\" писа, че председателят на комисията по конфискация Пламен Георгиев е най-сигурният кандидат да оглави новата структура.", "date": "2018.01.31", "title": "Парламентът ще обсъжда правила за избор на членове на новата антикорупционна комисия"}
{"url": "https://www.dnevnik.bg/sviat/2018/01/31/3121268_kitai_pecheli_vliianie_v_aziia_i_razkolebava/", "text": "Анкета на \"Галъп\" сочи, че откакто Доналд Тръмп е на власт, ключовите съюзници на САЩ в Азия вече не са толкова сигурни, че Вашингтон ще ги брани. Не бе затворена нито една военна база, но лозунгът \"Америка преди всичко\" подрони статута на САЩ. Затова Япония и Австралия укрепват военните си връзки, а Филипините, стар партньор на американците, теглят заеми от Пекин. Според експерти за разлика от САЩ Китай е засилил влиянието си върху политиката и икономиката на региона. Година след идването на Тръмп в Белия дом виждаме разклатена вярата в ръководната роля на САЩ в света. Според проучване на \"Галъп\" в 134 страни рейтингът на администрацията му е спаднал на 30 процента. През последната си година администрацията на Барак Обама имаше одобрение от 48 на сто. Си Ен Ен изтъква, че процесът е засегнал дори страни като Япония, Австралия и Южна Корея, на които разчита най-много американската военна стратегия в Азия. Неяснотата около ангажиментите на САЩ към региона подбуди местните лидери да укрепват отношенията помежду си. Ще посочим за пример неотдавнашните договорености между премиера на Япония Шиндзо Абе и австралийския му колега Малкълм Търнбул от срещата им в Токио. Засега коментаторите наричат връзките между двете страни квазиалианс. Правителствените глави обаче решиха да сключат пакт за сигурност, който ще даде възможност войските им да участват в общи учения при взаимно домакинство. Вестник \"Стрейтс таймс\" изтъква, че преговорите, повлияни от заплахата от Северна Корея, всъщност са имали и по-дълбоки причини - растящата китайска сфера на влияние и съмнения относно политиката на САЩ в региона. Още повече с оглед няколкото горещи точки там. Според Чисуке Масуо, доцент от Университета за социални и културни изследвания на японския остров Кюшу, Китай навярно ще ги използва, за да докаже своето превъзходство.  \"През юли 2021 г. се навършват 100 години от създаването на Китайската комунистическа партия. Както смятам, около тази дата председателят на КНР Си Цзинпин силно ще пожелае да демонстрира пред народа си, че Китай е станал водеща сила в региона\", казва Мацуо. След три години САЩ ще се опитат може би да възстановят позициите си, но това надали е възможно. Китай преструктурира целия международен ред в Азия и Тихия океан, обяснява той. Борбата между Китай и САЩ никъде не е вземала толкова открити форми, колкото в Южнокитайско море (ЮКМ). Китай продължи да строи въздушни бази и радари на острови, където се е настанил или които сам е насипал. Неотдавна САЩ изпратиха край един от тях ескадрен миноносец. Китай протестира - и нищо повече. Но конфронтацията бе смекчена от корейската криза. И видим ли кризата поуталожена, конфликтът неизбежно ще се изостри. \"Пречката\" Китай в общи линии успя да спечели на своя страна Филипините, независимо че споразумение за отбрана свързва Манила с Вашингтон. Филипинският президент Родриго Дутерте прие милиардни заеми от Пекин. Затова Манила едва ли ще се надява на помощ от САЩ в отдавнашния спор с Китай заради рифа Скарбъро. Но лакмус, показващ докъде стига китайското влияние в Югоизточна Азия, става днес политиката на Виетнам. По думите на Иън Стори, сингапурски експерт по Югоизточна Азия, Виетнам изгради отношения в отбраната със САЩ, с което изглежда изпъква сред съседните страни като единствена пречка за експанзията на КНР в ЮКМ. Стигна се дотам, че през март е предвидено посещение на американски самолетоносач във виетнамското пристанище Дананг - за пръв път след края на войната във Виетнам. \"Женмин жибао\", орган на ЦК на китайската компартия, помести злъчен коментар по този повод. Нищо чудно, писа вестникът. През 2011 г., когато излезе в морето първият китайски самолетоносач \"Ляонин\", американският самолетоносач \"Джордж Вашингтон\" навлезе в акватория, твърде близка до Виетнам. Американският кораб бе посетен от виетнамски офицери. А през 2014 г. САЩ частично вдигнаха забраната върху оръжейните продажби за Ханой. Оценките за влиянието на Китай и САЩ в Азия трябва винаги да включват икономическия фактор, изтъкна пред \"Независимая газета\" Алексей Маслов, ръководител на школата за ориенталисти в московското Висше училище по икономика. \"Днес на Китай се падат над 60 на сто от търговията в Азия. А делът на САЩ е под 25 процента. Останалото се пада на Япония и Южна Корея. Тъй че в търговията Китай е начело\", каза експертът. Друг много важен момент е броят на споразуменията, сключени през последните години от Китай с азиатски страни. В рамките на програмата \"Един пояс - един път\" Китай контролира почти цяла Азия с изключение на Япония и Южна Корея. А лансираната по-рано от САЩ идея за Транстихоокеанско партньорство се провали. \"Но САЩ контролират все още сферата на валутните операции. Затова Китай се опитва да интернационализира юана и да ограничи господството на долара\", добави Маслов. Впрочем, въпреки острата си конкуренция с Пекин Австралия не иска да превръща Китай и Русия в свои врагове. Неслучайно австралийската външна министърка Джули Бишоп заяви, че Русия и Китай не застрашават сигурността на страната ѝ. /БТА", "date": "2018.01.31", "title": "Китай печели влияние в Азия и разколебава съюзниците на САЩ"}
{"url": "https://www.dnevnik.bg/sport/2018/01/31/3121524_putin_nareche_informatora_rodchenkov_idiot_i_zaiavi/", "text": "Руският президент Владимир Путин определи  ключовия свидетел в процеса срещу руския допинг  Григорий Родченков  за \"идиот\". Бившият шеф на Руската антидопингова агенция имаше основна роля за разкриването на мащабната употреба на допинг в руския спорт. Преди два дни Родченков каза пред ARD, че Путин е в основата на държавната политика, подкрепяща допинг програмата в Русия. \"Защото единствено президентът може да възложи на местните тайни служби такава задача\", заяви той. Родченков се премести в САЩ през 2016 г. след смъртта на двама служители на Руската антидопингова агенция. Путин реагира остро на думите му. \"Те взеха този идиот Родченков\", каза президентът на Русия, като насочи вниманието към САЩ. \"Той определено имаше проблеми със закона... опита самоубийство, както сам каза. Всичко това е знак за проблеми. И всичко се основава на свидетелствата на този човек... Може ли изобщо да му се вярва\", заяви Путин в Русия, цитиран от \"Дойче веле\". В същото изказване президентът на страната призна, че руски спортисти са ползвали допинг. \"Има примери за употреба на допинг, вярно е. Искам хората да знаят това и цялата страна да го знае. Има много такива примери по света, но никой не прави голямо зрелище от това.\" Заради мащабния допинг скандал  Русия беше изключена от зимните олимпийски игри в Пьонгчанг . Руски спортисти ще могат да участват, но като неутрални в \"Олимпийски спортисти от Русия\".", "date": "2018.01.31", "title": "Путин нарече информатора Родченков \"идиот\" и заяви, че допинг има навсякъде по света"}
{"url": "https://www.dnevnik.bg/biznes/2018/01/31/3094999_nejna_maika_za_vuzrastni_hora/", "text": "Никой човек не може да извърши чудо. Но понякога в такова се превръща съвсем обичайно нещо в полза на човек, който вече не може да се справи сам. Такива нечудеса е виждал вероятно всеки, а Нина Димитрова помага да се правят и всеки ден за изпадналите в нужда възрастни хора. Няколко години за магистърска степен по политология, няколко за докторантура, работа в здравното министерство, в НПО за социални услуги за деца, преподаване на социология в частна гимназия. Горе-долу толкова отнема на Нина, за да успее да започне бизнеса, за който е мечтала. А той е да помага на възрастни хора – да се почисти в дома им, да се напазарува, да се донесе сготвена храна и т. н. Неща, за които не се замисляш, когато можеш сам всичко. След няколко месеца подготовка на проект заедно със съпруга й Марко те печелят трета награда в конкурса \"Емпауър\" (Empower) с проект за социален патронаж – грижи за възрастни хора в техния дом. \"Не знам защо, но сякаш от самото начало бях уверена, че този път ще спечелим\", разказва Нина, която и друг е писала проекти, но не с този краен ефект. Конкурсът за млади предприемачи, организиран от фондация Empower United, е спечелен през есента на 2010 г. Третата награда в него носи и 40 хил. лв., с които Нина и Марко създават \"Пиа матер\" (нежна майка – от лат. ез.) през 2011 г. Защо за възрастни хора Нина иска нейният бизнес да е в социалната сфера, защото това й е интересно. А конкретно към възрастни хора се насочва, защото по това време вече има много социални услуги за деца. \"Като че ли чак сега започва да се прави повече. Иначе много дълго мислехме в каква форма да бъде услугата, никой от нас не беше работил в този сегмент. Малко беше опипом, в крайна сметка това, че проработи, означава, че сме успели да постигнем дори на теория това, което би функционирало добре\", разказва Нина. Допълва, че при услугите за възрастни хора, дори и при най-субсидираните – общинските, винаги е имало елемент на доплащане. Освен това повечето хора, които се захващат с подобни проекти, чисто психологически са по-склонни да мислят за ограничените възможности на децата отколкото за тези на възрастните. \"Много по-подтискащо е да видиш възрастен човек, изпаднал социално. При децата е друго, те дори не осмислят по този начин нещата\", посочва Нина. Как да избереш нежна майка В последните години българският бизнес страда от остра недостатъчност на кадри с нужната квалификация. Този проблем не е чужд и на \"Пиа матер\". Когато компанията започва да действа, безработицата е доста висока. Много хора търсят работа тук, защото нямат друга възможност да се реализират. \"Постепенно си изградихме показатели, по които да се ориентираме по-лесно кои хора да наемем\", разказва за началото Нина. Сега повечето, които търсят подобна заетост, имат опит с грижите за възрастни – било в семейството, било извън него. Но пък липсват млади хора, които да са склонни да вършат тази работа, а със свиването на безработицата започва и текучеството. Много от тези, на които им се занимава с тази работа, заминават за чужбина, казва Нина. Всъщност \"Пиа матер\" в известен смисъл подпомага тези процеси, тъй като има и учебен център за асистенти на възрастни хора. Преминалите през него през последните години обаче избират пътя към Германия или Австрия. \"Не смятам, че причина за това са заплатите\", казва Нина и посочва, че тази дейност е добре платена като се има предвид и това, че не става дума за висока степен на квалификация. Степента на заплащане не издържа само ако се прави сравнение между парите тук и тези в Германия, например. Асистентите в \"Пиа матер\" се задържат средно около година, всеки месец някой напуска, но има и такива с които Нина и Марко работят от самото начало. Дойде ли храната Сред услугите на компанията освен почасови грижи, а и настаняване за известен период на възрастен човек в оборудвано за целта жилище, е и осигуряването на храна. Тя обаче вече не се предлага самостоятелно, а само в комбинация с други услуги. Причината за това е, че подготовката и доставката на храната е от външна фирма и след няколко недоразумения заради липсата на възможност пряко да се контролират доставките от \"Пиа матер\", компанията се отказва това да е отделна услуга. В допълнение има възрастни хора с деменция, чието мнение за това пристигнала ли е изобщо храната, не може да се приеме за достоверно, добавя Нина. Това има отношение и към контрола върху дейността на асистентите. Той става като обратна връзка през ползвателите на услугата, което е и най-бързият вариант. В допълнение обаче се прави проверка на място от социален работник. Вбъдеще се предвижда и електронна система, която да подпомага това. Помощта идва след празниците Няколкото години дейност на \"Пиа матер\" показват, че най-много запитвания за услугите й има покрай празниците. Не защото хората искат да поверят на някого нуждаещ се от помощ възрастен човек докато пътуват, а защото когато посетят родителите си по празниците, осъзнават, че те имат нужда от помощ и вече не се справят сами с всичко. Това има пряка връзка и с удовлетворението на Нина от работата ѝ, \"което може да се опише с това, че почти моментално виждаш резултатите от своята дейност\". Да видиш как някой е имал нужда от помощ, бил е в тежко положение и макар че ние не правим чудеса, се чувства малко по-добре след нашата помощ. Това държи до голяма степен и социалните асистенти, казва Нина. Винаги си на работа Един от мотивите да иска свой бизнес Нина намира в това, че когато си нает на работа и дадеш идея, която според теб ще подобри ситуацията, може да минат месеци или години преди да я видиш осъществена. А може и изобщо да не стане. Сега тя и Марко имат възможност да решат нещо и веднага да се захванат да го изпълнят. Разбира се нещата не са толкова лесни и когато имаш частен бизнес общо взето винаги си на работа, казва тя. Немалко са провалените им уикенди в началото, когато бизнесът потръгва, защото плановете за почивните за повечето хора дни падат жертва на изникнал проблем. \"Но много са плюсовете, аз не бих се отказала\", казва Нина. Припомня си и това, че бизнесът е нямало да успее без наградата от конкурса. В продължение на 4-5 месеца в началото почти няма клиенти и ако е трябвало да се разчита на собствени финансови сили, фирмата нямало да оцелее. Друго облекчение е, за тази дейност не се изисква преминаването през множество бюрократични процедури. \"Това много облекчава, защото в хода на работата видяхме, че не е много гладка работата с тези институции\", казва Нина.", "date": "2018.01.31", "title": "\"Нежна майка\" за възрастни хора"}
{"url": "https://www.dnevnik.bg/evropa/2018/01/31/3121530_italiia_shte_objalva_v_suda_na_es_premestvaneto_na/", "text": "Италианското правителство ще обжалва в Европейския съд решението на ЕС да премести медицинската си агенция в Амстердам, предаде \"Ройтерс\", като цитира правителствен източник. Вчера кметът на Милано, чийто град също кандидатстваше за ново седалище на службата, заяви за радио 102.5, че е обсъдил въпроса с премиера Паоло Джентилони. \"Казах му, че е време да минем в настъпление. Няма съмнение, че така и ще стане\", каза Бепе Скала, цитиран от ДПА. Решението на Италия последва съобщението на холандското правителство, че Европейската агенция по лекарствата  ще трябва да се настани във временни помещения  след преместването си от Лондон, защото седалището й в Амстердам няма да е готово. Агенцията  трябва да напусне британската столица до 30 март 2019 г. заради излизането на Великобритания от ЕС. Предложеното от холандското правителство временно решение \"не е оптимално. Ще разполагаме само с половината пространство в сравнение със сегашните ни офиси в Лондон\", каза шефът на агенцията Гуидо Рази. Италианските официални лица използваха това изявление за опит да се даде нова възможност на Милано. През ноември Амстердам победи италианския град с теглене на жребий след равенство при гласуването на правителствата на ЕС, отбелязва ДПА. София също бе предложена от българското правителство като кандидат да приюти агенцията, но никога не е била смятана за фаворит. Официални лица в Брюксел обаче са скептични за шансовете да се преразгледа въпросът. \"Решението бе взето и това е. Разбирам, че се води някаква дискусия, но не мисля, че мога да кажа нещо за нея\", каза говорителят на Европейската комисия Маргаритис Схинас./БТА", "date": "2018.01.31", "title": "Италия ще обжалва в Съда на ЕС преместването на Агенцията за лекарствата в Амстердам"}
{"url": "https://www.dnevnik.bg/bulgaria/2018/01/31/3121529_investiciite_veche_zavisiat_ne_ot_infrastrukturata_a/", "text": "В следващите години постепенно трябва да се увеличава приемът в паралелки за професионална квалификация, за да се отговори на нуждите на бизнеса. През последните две-три десетилетия този вид образование е неглижиран. Това коментира в сутрешния блок на БНТ министърът на образованието Красимир Вълчев. Коментарът му е и по повод недоволство в някои градове за увеличаването на приема в тъкмо такива професионални паралелки за сметка на общообразователните. Министърът подчерта, че ако преди години ключов фактор за привличането на инвеститори в даден град или регион е било състоянието на инфраструктурата, то сега е наличието на работна ръка. Обясни, че в днешно време предприятията се технологични, а не са мръсни големи халета като едно време и често заплатите на хора с добра професионална квалификация от средното училище взимат по-високи заплати от тези с висше образование. Не обясни как във времето и с колко ще се увеличава приемът в такива паралелки. Само каза, че ще става с \"по малко\" всяка година и че най-вероятно няма да важи за най-големите градове. По повод недоволството на БСП за това как периодът на социализма е включен в учебниците по история за 10 клас министърът обясни, че това се получава, защото става дума за перидо, който все още разделя обществото и често се използва политически. Увери, че в учебниците са включени само факти и няма идеологизиране. Освен това авторитетните представители на научната общност казали, че програмата е балансирана. От друга страна не можем да не кажем негативните неща за режима, допълни Вълчев.", "date": "2018.01.31", "title": "Инвестициите вече зависят не от инфраструктурата, а от кадрите, обяви Красимир Вълчев"}
{"url": "https://www.dnevnik.bg/na_put/2018/01/31/3121277_reklama_obiavi_stolicata_na_litva_za_tochkata_na/", "text": "Провокативна реклама сравни Вилнюс с точката на удоволствието на жената. На плаката е показана горната част от главата на жена, вкопчила се в европейската карта. Пръстите й са сключени върху мястото, на което е изображението на балтийската държава. Слоганът гласи: \"Никой не знае къде точно се намира, но когато я откриеш, чувството е страхотно\". Следва пояснението: \"Вилнюс - G-точката на Европа\". Провокативната реклама е дело на двама студенти – на 25 и 27 години, които са я реализирали по време на практически курс в местна школа за реклама. \"За нас е удоволствие, че работата на студентите ни получава такова признание и внимание, коментира ръководителят на проекта пред Euronews. Рекламата започна да се разпространява светкавично след 25 януари, когато литовската столица отбеляза 625 години от основаването си. Реакциите са противоречиви, но повечето специалисти адмирират смелия подход и допускат, че сексуалният контекст ще привлече внимание. Всъщност това не е готов продукт, а само за ескиз. От сайта  Go Vilnius, който отговаря за популяризирането на града като туристическа дестинация, коментират пред медиите, че са търсили нови свежи идеи сред студентите в рекламната школа. Идеята на Юргис Раманаускас и Скаисте Кауринайте е преценена като добра и градът планира да я развие, за да се рекламира на външните пазари. ", "date": "2018.01.31", "title": "Реклама обяви столицата на Литва за точката на удоволствието на Европа"}
{"url": "https://www.dnevnik.bg/video/2018/01/31/3121287_video_robot_zapochva_postoianna_rabota_zad_bara_v/", "text": "Здравейте, искате ли вкусно кафе?\" Тези думи посрещат посетителите в кафе в центъра на Токио, но те не идват от обикновен барман, разказва The Japan Times. \"Сойър\" е в тестова фаза, но ще започне да \"работи\" там за постоянно другия месец. В първото \"робокафе\" в японската столица потребителите първо трябва да си купят билет, с който могат да поръчат напитки. \"Барманът\" сканира QR кода на билета, за да обработи поръчката, взима картонена чаша и я насочва към машината, а след това натиска копчето \"Старт\". Машината, която ще ползва \"Сойър\", може да прави напитки в до 5 чаши едновременно. Чрез изкуствен интелект \"Сойър\" се учи да подобрява движенията си. Собственикът на кафенето казва, че с по-малко персонал, но с висока производителност, може да се предложи прилична цена за напитките.", "date": "2018.01.31", "title": null}
{"url": "https://www.dnevnik.bg/evropa/2018/01/31/3121539_avstriia_i_ungariia_demonstriraha_edinstvo_sreshtu/", "text": "Унгарският премиер Виктор Орбан заяви във Виена, че след излизането на Великобритания Европейският съюз трябва да се разшири към Балканите, предаде ТАСС. Това мнение той изказа след срещата си с австрийския канцлер Себастиан Курц. \"Виждаме, че Великобритания напуска ЕС, и затова сме изправени пред нови предизвикателства. Унгария не крие, че активно се застъпва за разширяването на ЕС, а именно в балканския регион\", каза Орбан. \"Смятаме, че в близките 10 години е необходимо да засилим успешното развитие на Централна Европа, за да може този регион в ЕС да изиграе решаващо значение\", допълни той. Проблемът с мигрантите Двамата лидери обсъдиха и въпроса за разпределянето на бежанци и мигранти в страните от ЕС. Планираното разпределяне на бежанците в ЕС излага на риск шенгенската зона, предупреди премиерът на Унгария. \"Този механизъм за разпределяне разяжда Шенген\", защото принуждава страните, върху които вече тегне бремето за защита на външните граници на ЕС, да приемат освен това и бежанци, каза Орбан. Унгарският премиер заяви, че шенгенската зона може да работи само с радикални мерки за защита на външните граници като оградата, която той е построил по част от границите на Унгария, предаде \"Асошиейтед прес\". \"Онова, което се случва сега, е, че те искат да отворим външните граници и да затворим вътрешните граници, което е точно обратното\", каза Орбан. Курц също каза, че \"една Европа без вътрешни граници ще работи само ако има подходящите външни граници\", предаде ДПА. Австрийският канцлер изтъкна сътрудничеството между службите на Унгария и на Австрия за гарантиране на безопасността на външните европейски граници, предаде ТАСС. Курц допълни, че системата за разпределяне на нелегални мигранти между страните от ЕС не работи и че Европа трябва да разработи нова миграционна политика. Той каза, че главната задача на Австрия и на Унгария е да се спре незаконната имиграция към Европа и да се организира помощ за така наречените места на произход на мигрантите. \"Системата за разпределение на бежанците в Европа не работи. Ние сме длъжни да спрем незаконната миграция и да обезпечим сигурността на Европа\", каза Курц. \"На европейската сцена трябва да се създаде нова миграционна система. Ние трябва сами да решаваме кой може да дойде в Европа, а не трафикантите на хора да взимат такива решения\", допълни Курц. Австрийският канцлер отбеляза, че в последно време е възникнало напрежение между страните - членки на ЕС, заради миграционната криза. Той каза, че Австрия ще се опита да установи диалог и мост между страните от Вишеградската група, в която участва Унгария, и западните страни. Държавите от Вишеградската четворка  (Чехия, Словакия, Унгария и Полша) са против въвеждането на задължителни квоти за разпределянето на мигрантите в ЕС, припомня ТАСС. Курц каза, че подкрепя страните от тази група по въпроса за мигрантските квоти, допълва \"Асошиейтед прес\". \"В интерес на всички нас е за работим заедно\", припомни той. Курц опроверга коментарите на австрийския вицеканцлер Хайнц-Кристиан Щрахе, според когото Австрия трябва да се присъедини към Вишеградската група и да се дистанцира от традиционните си западни европейски партньори. \"Нито вишеградските държави имат желанието да разширяват групата, нито тук има желание за присъединяване. Това, което е необходимо, е добро сътрудничество между съседни държави, между Австрия и Унгария\", посочи той. Атомната централа \"Пакш\" Двамата лидери говориха и за  разширяването на атомната централа \"Пакш\"  в Унгария. Курц припомни, че Австрия има ясна позиция против атомната енергия. \"Ние сме убедени, че атомната енергия може да бъде една много опасна технология\", каза той и допълни, че Австрия смята, че Европейската комисия трябва да преразгледа субсидиите за разширяването на АЕЦ \"Пакш\". Той каза, че страната му ще се възползва от възможността да подаде иск срещу отпускането на държавни субсидии за разширяването на атомната централа, и каза, че това не е въпрос само на двустранна политика. Курц изрази опасение, че във връзка с АЕЦ \"Пакш\" може да е имало нарушения на юридически положения. Унгарският премиер Орбан посочи от своя страна, че строителството на нови енергоблокове в атомната централа не трябва да усложнява отношенията между Виена и Будапеща. \"Въпросът за строителството в АЕЦ \"Пакш\" не е дискусия между Австрия и Унгария. Ще направя всичко възможно, ще положа всички усилия, за да може различията в мненията между Австрия и Унгария по въпроса за атомната енергия да не усложнят нашите двустранни отношения. Това е европейски въпрос, а не работа между нашите страни и ние ще търсим решение на европейската сцена\", каза Орбан./БТА", "date": "2018.01.31", "title": "Австрия и Унгария демонстрираха единство срещу политиката за мигрантите на ЕС"}
{"url": "https://www.dnevnik.bg/citat_na_deniia/2018/01/31/3121554_citat_na_denia_premierut_triabva_da_reshi_problema_na/", "text": "Не може премиерът да се занимава с лъвчета. Всичката Мара втасала, извинявам се за израза, премиерът трябва да реши проблема, защото неговият приятел Шиши решил да става татко на лъвчета против закона и всякакви правила.\" Това коментира в сутрешния блок на Би Ти Ви зам.-председателят на ДСБ Радан Кънев.", "date": "2018.01.31", "title": "Цитат на деня: Премиерът трябва да реши проблема на приятеля си Шиши, решил да е татко на лъвчета"}
{"url": "https://www.dnevnik.bg/video/2018/01/31/3121551_video_ruski_boen_samolet_prelita_na_metri_ot/", "text": "Военноморските сили на САЩ показаха запис от инцидент на 29 януари над Черно море, в който руски боен самолет Су-27 опасно прелита на метри от американски EP-3 Aries. Според американците тежащият над 16 тона изтребител е профучал на метър и половина от техния самолет за електронно разузнаване и борба. Освен това в продължение на около два часа и половина Су-27 е правил маневри, включително като е принуждавал EP-3 да се движи в силно завихрената струя от двигателите му. Руското министерство на отбраната отхвърли твърденията, че техният пилот е правил опасни маневри, и настояват, че се е приближил на безопасно разстояние и \"в строго съответствие с международните правила за използване на въздушното пространство\".", "date": "2018.01.31", "title": "Видео: Руски боен самолет прелита на метри от американски разузнавач"}
{"url": "https://www.dnevnik.bg/zdrave/2018/01/31/3121548_lichnite_lekari_iskat_povishenie_na_taksite_za/", "text": "Личните лекари настояват да се повишат таксите, които плащат пациентите им. Те официално не посочват колко трябва да нараснат от сегашните 2.90 лв. и 1 лев за възрастни хора, но смятат, че размерът трябва да има връзка с минималната работна заплата, както е било преди години. Това се разбра от думите на Николай Брънзалов, общопрактикуващ лекар, в сутрешния блок на Би Ти Ви. Той отрече публикации, че исканият размер на таксата е 5.10 лв., или 1% от минималната заплата, но посочи, че тази заплата е индикатор. Припомни, че първоначално таксата е била определена точно по този начин, като 1% от размера на минималното заплащане, но от 6-7 години няма такава връзка, което довело до \"замръзването\" на таксата на равнището от 2.90 лв. В допълнение посочи, че хората с решение на ТЕЛК са освободени, както и децата, които държавата осигурявала 50%. Пенсионерите пък плащат 1 лв. при посещение, ако не са с удостоверена инвалидност. За всички, които не заплащат пълната такса, държавата чрез здравната каса дължи разликата до 2.90 лв. в момента на личните лекари. Превеждането на парите обаче става по тромава процедура, която отнема около 4 месеца, обясни д-р Брънзалов. Аз не бих взел пари от много хора, но това е моята лична воля и тя не освобождава държавата от нейните задължения, подчерта той. Припомни, че личните лекари в допълнение обзавеждат сами кабинетите си, плащат наем и консумативи, както и на наети от тях други служители. Средно пък лекар получавал около 1.20 лв. на записан пациент месечно. При педиатрите, които не получават и такива такси, било особено тежко, защото, след като са прегледали множество пациенти за деня, накрая си тръгвали с празни джобове. Това правело точно този сегмент особено нежелан от младите лекари, а като цяло и работата на общопрактикуващите медици. Тяхната средна възраст в момента била 58 г., което показва, че има и такива, които в пенсионна възраст продължават да работят. В отговор на въпрос той обяви, че личните лекари не искат да правят протести, а да бъдат чути.", "date": "2018.01.31", "title": "Личните лекари искат повишение на таксите за пациентите"}
{"url": "https://www.dnevnik.bg/politika/2018/01/31/3121565_radan_kunev_institucionalniiat_red_e_razgraden_i/", "text": "България е парламентарна република, в която парламентът няма реална власт, което е много тревожно\", коментира в сутрешния блок на Би Ти Ви заместник-председателят на ДСБ Радан Кънев. По думите му това води до резултат, при който властта изглежда много стабилна, съсредоточена в ръцете на премиера Бойко Борисов, но никой друг не се чувства стабилен. \"Той (Бойко Борисов – бел. ред.) сам се постави в това положение всичко в държавата да зависи от него – депутатите да не са депутати, а машини за гласуване, които той командва, министрите да не са министри, а да са слуги, на които той заповядва\", заяви Кънев и даде пример с казуса с двете лъвчета, който, изглежда, намери решение след втората намеса лично на Борисов. Той посочи, че проблемът с двете лъвчета би трябвало да може да се реши на ниско институционално ниво. \"Не може премиерът да се занимава с лъвчета. (...) премиерът трябва да реши проблема, защото неговият приятел Шиши решил да стане татко на лъвчета против закона\",  обобщи той . Според Кънев реакцията на Бойко Борисов показва \"колко е рехава прословутата стабилност\". \"Не може всичко да се качва в един човек, след което всеки лев да е при него, всеки инструмент на властта да е при него и после той да се оплаква, че протестират хората\", добави зам.-председателят на ДСБ. По думите му в една демократична държава най-нормалното нещо е да има протести, но тук хората демонстрират пред Министерския съвет, защото \"знаят, че няма институции в България, че институционалният ред е разграден и всичко е съсредоточено в едни ръце\". Според него държавата е катастрофирала в сигурността на битово ниво, като даде пример с приетия закон, който дава възможност  частни охранители да заместят полицията в населените места . \"Няма никакъв смисъл да питате министъра на вътрешни работи, питайте премиера слънце, защото той решава всичко\", посочи Кънев. Според него проблемите в армията и конкретно в авиацията в момента \"са забатачени в тотално блато\". Според него, вместо да се решават проблемите, вниманието се отклонява с  приказки за доброволна казарма . Кънев попита как ще се намерят желаещи за безплатната наборна служба, щом в момента има голям недостиг в платената армия. \"Като никой не отива да работи срещу пари в армията, очевидно имаме проблем и няма да го решим, като търсим хора без пари\", смята той. Посочи, че има смисъл от някаква форма на военно обучение, но то трябва да бъде обезпечено с кадрова армия и офицери, които да обучат доброволците. В коментар за  Истанбулската конвенция  посочи, че са липсвали истински дебати и попита \"защо слушаме популистите, а не жените\". \"Няма автентичен, културен и спокоен дебат, а вместо това има политически заклинания и анатеми\", заяви Кънев. Според него дебатът за конвенцията се е водил \"от чичовци от Държавна сигурност, леко пияни ченгета над средна възраст - всичките с вид да си побийват жените\". На въпрос за корупцията в страната той даде пример. По думите му с една четвърт от средствата от ЕС за изграждането на три центъра за върхови постижения в науката ще се прави ремонт на банята в \"Овча купел\". Целта по думите му била да се откраднат парите. \"В цял свят хората се занимават с наука и знаят, че не се ремонтира турска баня с пари за върхови постижения в науката\", заяви Кънев.", "date": "2018.01.31", "title": "Радан Кънев: Институционалният ред е разграден и всичко е съсредоточено в едни ръце"}
{"url": "https://www.dnevnik.bg/biznes/2018/01/31/3121560_nai-mnogo_narusheniia_v_kurortite_danuchnite_otkrili_v/", "text": "Контролната кампания на НАП продължава денонощно в зимните курорти в цялата страна, съобщи приходната агенция. От началото й са извършени над 3 хил. проверки и наблюдения. Резултатите сочат, че най-много нарушения на данъчните изисквания има в Пампорово, а най-малко в Банско. За пръв път през тази година неиздаването на касова бележка вече не е най-често откриваното данъчно нарушение, като първенството се държи от несъответствието на наличните пари в каса с отчетените на касовия апарат, посочва НАП, макар че, за да има такова разминаване, означава, че за някои покупки не е била издадена бележка. Общият брой на нарушенията, открити от НАП от началото на зимния сезон в курортите, намалява до под 10% от проверените, отчитат от приходната агенция, като значителен принос за това има практиката на запечатване на обекти за данъчни нарушения за срок до 1 месец, анализира ведомството. Припомня се, че инспектори на НАП съвместно с екипи от МВР извършват скрити и явни наблюдения, инвентаризации на наличните стоки и проверки за отчитане на оборотите от началото на туристическия сезон във всички зимни курорти. Следи се и движението на стоки към хотели, ресторанти и други търговски обекти, като на постоянно наблюдение са подложени също борси и тържища. Очаква се до края на зимния сезон в Боровец, Банско, Пампорово, Велинград и други курортни селища да бъдат извършени още поне 5 хил. проверки, допълват от НАП. В кампанията участва и звеното за фискален контрол, което освен движението на рискови стоки проверява и ползването на луксозни автомобили за лични нужди. \"Намаляването на дела на нарушенията всъщност е добра новина. Целта на НАП никога не е била самоцелно съставяне на актове, а поведение на търговците, съобразено със закона\", каза по повод зимната кампания директорът на \"Контрол\" в НАП Васил Панов, цитиран от пресслужбата си.", "date": "2018.01.31", "title": "Най-много нарушения в курортите данъчните открили в Пампорово"}
{"url": "https://www.dnevnik.bg/sviat/2018/01/31/3121566_shefut_na_ruskoto_razuznavane_vpisan_v_doklada_kremul/", "text": "Директорът на руската Служба за външно разузнаване Сергей Наришкин неотдавна посети САЩ за среща с американските си колеги. Това заяви днес руският посланик във Вашингтон Анатолий Антонов в ефира на програмата \"60 минути\" на телевизия \"Россия 1\", съобщиха \"Ройтерс\" и ТАСС, цитирани от БТА. По-късно източници на \"Ройтерс\" цитираха източници от Съединените щати.  Наришкин,  който е в списъка  на американското финансово министерство с  лица, които може да бъдат санкционирани , провел консултации с американските си колеги, включително за \"съвместната борба с тероризма\", заявил посланикът. Посещението се състояло миналата седмица, отбелязва \"Ройтерс\", като цитира осведомени източници. Според тях Наришкин се е срещнал с директора на националното разузнавате Дан Коутс и шефове на други агенции. От кабинета на Коутс отказаха коментар, но увериха, че \"всяко взаимодействие с чужди разузнавателни агенции би било осъществено в съответствие с законите в САЩ\". Руският посланик отбеляза, че съвместната работа на руските и американските спецслужби \"не се вижда от читателите и зрителите\", но тя ще продължава и занапред. \"В най-трудното време контактите между спецслужбите продължаваха. Политиката си е политика, а работата си е работа. Има политически лозунги, но има е реална работа\", изтъкнал дипломатът, цитиран от ТАСС. Думите на посланика  бяха препредадени  и от профила в \"Туитър\" на руската мисия във Вашингтон. Наришкин оглави разузнаването  през есента на 2016 г. , а преди това беше председател на руската Дума. Според външното министерство в София трябваше да посети България през май 2014 г., но  визитата се e отменила  заради визовите санкции, наложени от Европейския съюз заради кризата в Украйна. Руският парламент  отрече информацията , че той е планирал визита в София. Противоречия Посещението му изостря вътрешнополитическия тон в САЩ на фона на продължаващото разследване за руска намеса в изборите и за съглашателство между лица от предизборния щаб на президента Доналд Тръмп и Русия. Лидерът на демократите в Сената Чък Шумър поиска от администрацията на Тръмп \"незабавно да отговорят\" на въпросите с кого се е сещал Наришкин и дали списъкът включва представители на Белия дом или на Съвета за национална сигурност. Пред репортери Шумър каза, че ключовият въпрос е дали посещението на Наришкин е довело до решението на САЩ да не се налагат нови санкции на Русия за момента. \"Русия хакна изборите ни. Санкционирахме шефа на външното им разузнаване и тогава администрацията на Тръмп го кани през централния вход\", каза още Шумър. Визитата му, ако действително се е случило миналата седмица, е била, преди докладът \"Кремъл\" да бъде публикуван. От друга страна, той е сред санкционираните и от администрацията на предшественика на Тръмп, Барак Обама, през 2014 г. заради анексията на Крим. Ограниченията го възпрепятстват да влизат в САЩ, но според експерти по санкциите е възможно лица, попаднали в такъв списък, да получат разрешение да пътуват до страната с работни цели. ", "date": "2018.01.31", "title": "Шефът на руското разузнаване, вписан в доклада \"Кремъл\", е бил в САЩ преди дни"}
{"url": "https://www.dnevnik.bg/politika/2018/01/31/3121571_gerb_kum_bsp_zashtitavate_totalitaren_rejim_priravnen/", "text": "Декларация на ГЕРБ, в която бе припомнено на БСП, че комунистическият режим е приравнен към националсоциализма, обиди депутатите от левицата и те дори напуснаха временно парламентарната зала. Декларацията беше прочетена от парламентарната трибуна от Галя Захариева заради искането на БСП - София, за оставка на министъра на образованието и науката Красимир Вълчев \"заради идеологизация на образованието\". От партията официално поискаха  отмяна на учебната програма по история за 10 клас . \"Като чух това, си помислих, че става въпрос за виц или лоша шега. Как е възможно именно тези, които сталинизираха българското образование през 40-те и 50-те години на XX век, сега да се прокламират като борци за деполитизация?\" \"Тези, които след 1944 г. проведоха масови чистки на директори и учители и на тяхно място назначаваха неграмотни хора без гимназиално образование, само защото са участвали в грабежите на мандри преди Девети? Тези, които изхвърлиха от българските учебници произведения като \"Епопея на забравените\" и \"Под игото\" на Иван Вазов заради буржоазни възгледи на автора, а писателят Димитър Димов бе принуден да пренапише романа си \"Тютюн\", за да е \"политически коректен\"? \"Не е възможно!\" – казах си!\", прочете Захариева. Според нея БСП искат оставката, защото \"децата ни най-после да научат, че тези същите, които наскоро проведоха с гордост 49-ия си конгрес, са оцапани с кръв не до лактите, а от главата до петите!\" Захариева припомни, че за разлика от останалите държави от Източна Европа, в които съвременните социалистически партии се разграничиха от комунистическото минало на предшествениците си и дори осъдиха действията им, в България БСП приема с гордост цялата история на БКП. \"История, изпълнена с тероризъм и атентати, масови убийства и концентрационни лагери, унищожаване на възрожденския български елит и национални предателства в услуга на СССР. Очевидно е, че БСП има проблем с отношението си към демокрацията. Колеги от ляво, вие защитавате режим, определен като тоталитарен, наравно с националсоциализма и фашизма, не от нас, а с декларация от Парламентарната асамблея на Съвета на Европа, както и от Европейския парламент. Освен това комунистическият режим в България е обявен за престъпен със закон на българското Народно събрание още през 2000 г., много преди създаването на партия ГЕРБ, а присъдите на т.нар. Народен съд са отменени поради множество процесуални нарушения и липса на доказателства още през 1996 г. от Върховния съд на България\", прочете депутатът от ГЕРБ. Според нея БСП дори отиват по-далеч, като защитават събития, от които БКП се е отрекла още на Априлския пленум.  , каза още Захариева. От ГЕРБ декларираха подкрепата си за министър Вълчев и неговия екип. \"Историята трябва да бъде учена такава, каквато е, защото не може да се търси баланс между жертвите и техните палачи. Само истината ще ни направи свободни\", каза Захариева. Тя нападна \"нашите естествени партньори от дясното политическо пространство, обичащи да се кичат със званието \"автентични\"\", защото не чули подкрепа за политиките по разобличаването на тоталитарния комунистически режим. \"Защото е лесно на думи да се самопровъзгласяваш за автентично десен, но няма как да обясниш защо, когато от 1997-а до 2001-а разполагаше с цялата власт в държавата, така и не пожела да въведеш поне минимална лустрация, както го направиха всички демократични страни от бившия социалистически блок. Защо не въведе за толкова много години обективно изучаване на историята? Защо не разобличи изцяло доносниците на Държавна сигурност? Защо дори им подари стотици печеливши активи чрез приватизацията? Нали така, г-жо Нинова\", прочете още Захариева. БСП: А вие защо нарушавате конституцията След кратко съвещание за отговор под формата на декларация БСП изпрати на парламентарната трибуна Валери Жаблянов. \"Призовавам мнозинството от името на БСП и на всички убедени конституционни демократи в България да не разграничават конституцията и демокрацията. Да разберат, че демокрацията и върховенството на закона са неразривно свързани и по никакъв начин тяхното или което и да е било мнозинство не може да бъде поставено над конституцията\", каза Жаблянов, който е и зам.-председател на парламента. \"БСП нито в едно свое действие не е допускала нарушаването на конституцията като път за налагане на демокрацията\", заяви Жаблянов. После се върна към историята с подадената и оттеглена оставка на депутата от ГЕРБ Делян Добрев и  решението на Конституционния съд . Според Жаблянов с неприемането на оставката от парламента е нарушен един от основните принципи за политическото ни битие като народни представители, а именно - свободният мандат на народния представител\". \"Това нарушаване от страна на мнозинството беше извършено умишлено с намерението да се спаси дискусионната политическа кариера на Делян Добрев, който и до ден днешен кой знае защо стои в парламента\", каза Жаблянов. \"Това издава цялото отношение на партията ви и на режима, който налагате от 10 години в България по отношение на всички останали легитимни държавни институции. Отношение на неглижиране на правото, на конституцията, на върховенството на закона, на плурализма, на всички форми на граждански и политически свободи\", добави Жаблянов. Добрев: А Йончева ще си подаде ли оставката \"С документи оборих всички лъжи на БСП. Техният балон по темата \"Хасково\" и \"Делян Добрев\" се спука\", отговори на БСП депутатът от ГЕРБ Делян Добрев. \"Както аз  показах документи  и оборих всички факти и твърдения на опозицията, така бих искал да чуя и г-жа Елена Йончева да отговори на въпросите, които цяла седмица задавам към нея. Тя съдружник ли е към офшорна фирма? От тази офшорна фирма получила ли е 315 хил. лева капитал? Ако не може да отговори на тези въпроси, да си подаде оставката\", заяви още Добрев.", "date": "2018.01.31", "title": "ГЕРБ към БСП: Защитавате тоталитарен режим, приравнен към националсоциализма"}
{"url": "https://www.dnevnik.bg/bulgaria/2018/01/31/3121574_ministerstvoto_na_obrazovanieto_spira_proekt_za/", "text": "Заради общественото напрежение, породено покрай дебата по текстовете на Истанбулската конвенция, Министерството на образованието ще спре засега сътрудничеството си по подкрепен през 2013 г. проект на неправителствена организация. Това съобщи в сутрешния блок на БНТ министърът на образованието Красимир Вълчев. Става въпрос за фондация \"Джендър образование, изследвания и технологии\", която от 2013 година  провежда конкурс за училище без насилие и стереотипи, определени от пола . Снощи в ефира на Би Ти Ви заместник-министърът Деница Сачева  обяви, че няма анкета в училищата , която да иска от учениците да попълват данни за сексуалната си ориентация, какво обличат и коя тоалетна предпочитат да посещават. Анкетата е сред учителите. Сега ще се въздържим от провеждането на това проучване, обясни министърът днес. Допълни, че покрай споровете за Истанбулската конвенция се е видяло, че този дебат е полезен, защото трябва да има относителен обществен консенсус за ценностите, които да се предават на децата. Трябва да бъдем сдържани и предпазливи, докато не се проведе този обществен дебат. По същия начин водим дебата за религията в училище. Ще изчакаме дебата, проектът не е най-важната ни задача, обяви министърът.", "date": "2018.01.31", "title": "Министерството на образованието спира проект за джендър анкета"}
{"url": "https://www.dnevnik.bg/evropa/2018/01/31/3121568_kolko_krasiv_ezik_ili_kakvo_misliat_za_bulgarskiia/", "text": "Димка Стоева е български преводач и координатор за европредседателството към Генерална дирекция \"Устни преводи\" в Европейската комисия. В кратко видео тя разказва за чуждестранните преводачи, които работят в София по време на българското председателство на Съвета на ЕС, а самите те споделят впечатленията си от града и от българския език. През следващите шест месеца преводачите от Генерална дирекция \"Устни преводи\" ще помагат на европейските лидери \"да танцуват българско хоро\" по възможно най-добрия начин, разказва Стоева. Тя обяснява, че тази дирекция ще предоставя превод на всички неформални съвети в София. По думите й българите се гордеят особено със своята писменост и с родния си език и почти всички министри ще председателстват своите съвети на български. Паоло Ториджиани, който превежда от италиански език, разказва: \"Когато започнах да уча български език преди присъединяването на България през 2007 г., пред мен се отвори един съвсем нов свят, един очарователен свят.\" Преводачът от английски език Кристофър Пейвис споделя, че едно от нещата, които са го поразили, когато започнал да идва в България, било колко горди са българите. \"Те са горди със себе си, горди са със страната си и имат много силно отношение към историята си.\" Димка Стоева разказва, че за разлика от Талин София е по-голям и може би малко по-хаотичен град, но определено има какво да предложи. Роберта Тронти от Италия споделя, че нейното любимо място в столицата, от което би посъветвала всеки да започне посещението си в града, е площад \"Света Неделя\", \"който свързва прекрасна православна църква, джамия и синагога. Една прекрасна смесица на това, което за мен са София, страната и регионът, в който се намира България\". За преводача на английски Алисън Долинг най-впечатляваща е Руската църква. Кристофър Пейвис пък е впечатлен от \"пазарите, било то битпазарите близо до храм-паметника \"Александър Невски\", или пазарите за плодове и зеленчуци, например Женския пазар близо до Лъвов мост или покрития пазар на Красно село\". Хосе Итури, преводач от Испания, споделя, че е харесал Борисовата градина: \"Това е парк с човешки размери, достатъчно голям, така че да може да се разходите за час, но не толкова, че да се загубите.\" \"Когато за пръв път чух български, си спомням, че си помислих: Какъв красив език! Аз дори разбирам вече някои думи. Може би трябва да започна да го уча\", казва преводач от Хърватия. По думите на Роберта Тронти от Италия интересното в българския език е, че има структура и вербална система, която е много подобна на тази на романските езици. Паоло Ториджиани пък си спомня, че с изненада установил присъствието в българския език на много думи от турски произход, \"Хората винаги са много любопитни, когато те видят да четеш текст на български език, заради кирилицата. В действителност обаче това не е най-трудната част от изучаването на езика. Съществува и език на тялото, който трябва да разберете в България\", например кимането, което тук е по-различно, разказва Кристофър Пейвис.", "date": "2018.01.31", "title": "Колко красив език, или какво мислят за българския преводачите за европредседателството (видео)"}
{"url": "https://www.dnevnik.bg/bulgaria/2018/01/31/3119305_borbata_s_mrusniia_vuzduh_v_sofiia_-_namereniiata_na/", "text": "Добър вечер, утре температурата в София ще бъде до 8 градуса, а нивата на фини прахови частици ще са над 200 µg/m3, или 4 пъти над нормата. От Столичната община призовават гражданите да не използват личните си автомобили, а градския транспорт. Забранява се навлизането в цялата синя зона, но паркирането ще бъде разрешено в крайните десни плана на булевардите \"България\", \"Никола Мушанов\" и \"Константин Величков\". Така би звучала прогнозата за времето в поне една телевизия, която Столичната община е успяла да убеди да съобщава тази информация. Това е една от идеите за справяне с мръсния въздух, възприети от общината в  мерките, гласувани от общинския съвет на 25 януари.  Разговорите с представители на трите телевизии с национален ефир тепърва предстоят. Призивите към гражданите да не ползват колите си, забраната за паркиране или влизането в центъра са част от мерките. От общината уточниха, че за да изпълнят някои от тях като забрана за движение на автомобили в центъра и безплатен градски транспорт, ще са необходими промени в Закона за движение по пътищата и Закона за социалното подпомагане, които кметът на София Йорданка Фандъкова ще инициира. Обещания без срок С измененията в първия ще се иска  въвеждането на стикери за автомобилите , от които ще си личи какво количество вредни емисии отделят. С промените в Закона за социалното подпомагане ще се търсят начини да се поощри отоплението с горива, които не замърсяват въздуха. От общината не успяха да отговорят дали са нужни промени в други закони. Ще се търсят варианти да се финансира подмяната на печките за отопление на домакинства в райони на София, където се използват горива с високо съдържание на сяра и пепел. Идеята е замърсяващите горива да се сменят с пелети. Вече върви  пилотна програма с тази цел в район \"Нови Искър\" , където се очаква да се подменят 30 печки. В бъдеще освен от телевизии жителите на града ще получават \"прогнозата за въздуха\" на мобилните си телефони от приложение. Зам.-кметът по екология Йоана Христова обеща поръчката за създаването му да бъде обявена през февруари. Ако процедурата мине без обжалване и се явяват кандидати, може да приключи за около шест месеца. Толкова бяха необходими на  общината да поръча 7-те  газанализатора,  които предостави на КАТ, за да правят проверки на автомобилите . Предстои и поръчка за проекти и анализи за изграждане на система от сензори за въздуха, която да дава актуални почасови данни за нивата на вредни емисии. По думите на Йоана Христова има възможност в нея да бъдат включени и сензорите на  airsofia.info , които сега се използват от жителите на града. Срокове за изпълнението на тези обещания обаче няма. За повече информация сега Засега профилите на Столичната община в социалните мрежи ще са мястото, от което гражданите да се информират какво ще бъде качеството на въздуха на следващия ден и какви мерки ще бъдат въведени. Освен това общината има намерение да купи и станции за измерване на качеството на въздуха, подобни на тези на Изпълнителната агенция по oколната среда, които се използват и сега. Те дават единствената официална информация за осреднените 24-часови стойности на вредните емисии. Общината ще обяви поръчка за консултант, който да направи анализи, които да покажат необходими ли са още станции, какви точно да са те и къде да бъдат поставени. Срещу замърсителите Всички автобуси на градския транспорт ще са екологична категория Евро 5 или по-висока, е друго обещание. Това ще стане, след като общината купи новите 120 автобуса на газ. Обществената поръчка  вече приключи, като за 60 от тях не се появиха кандидати . В общината планират да въведат стикери за автомобилите, от които ще личи колко вредни емисии отделят. За целта са необходими законови промени. След въвеждането на стикерите ще бъде възможно колите, които замърсяват въздуха, да не бъдат допускани в центъра на града. Местната власт заяви амбицията да намали трафика през центъра и колите да не го използват за транзитен маршрут. За целта се предвижда да бъдат довършени ринговите булеварди около града. Пътна и Общинска полиция ще имат възможности да затварят центъра на града за автомобили. Това вероятно няма да е необходимо, ако гражданите се вслушат в призивите на зам.-кмета по транспорта Евгени Крусев да  подхождат съвестно към проблема  и да ползват градски транспорт. Кметът на София вече даде личен пример,  отивайки на работа с градския транспорт . Честото миене на улиците трябва да се превърне във видна за всички столичани практика. За целта в бюджета за 2018 г. са заложени 51 млн. лева, което е  с 5 млн. лева повече спрямо 2017 г . Така през тази години основните улици и булеварди ще бъдат мити с маркуч 14 пъти, а миенето на дюзи се увеличава от 3 на 4 пъти. Когато въздухът е мръсен Независимо дали въздухът е замърсен или не, софиянци ще чуват призиви да пътуват с градския транспорт и да не палят печките си с материали, отделящи вредни газове. Когато замърсяването на въздуха е 4 пъти над нормата, ще следват мерките, набелязани от общината, включително изпробваният вече ц елодневен билет за градския транспорт . Ако обаче и това не помогне и в следващите два дни въздухът отново е мръсен, градският транспорт ще е безплатен, но след като се направят необходимите промени в законодателството.", "date": "2018.01.31", "title": "Борбата с мръсния въздух в София - намеренията на общината"}
{"url": "https://www.dnevnik.bg/sport/2018/01/31/3121567_video_djeims_hardun_zapisa_shemeten_rekord_v_nba/", "text": "Звездата на \"Хюстън рокетс\" Джеймс Хардън постигна впечатляващ рекорд в НБА. Той стана първият играч, успял да вкара 60 точки при трибъл-дабъл. Гардът завърши с 60 точки, десет борби и 11 асистенции при победата на \"Хюстън\" със 114:107 срещу \"Орландо меджик\". Само в последната четвърт той записа 18 точки. С постижението си Хардън подобри и рекорда за най-много вкарани точки в един мач за \"Рокетс\". Досегашното върхово постижение беше на Калвин Мърфи от 1978 г - 57 точки. Заключителните мигове в мача бяха вълнуващи, като по-малко от четири минути преди края се получи равенство при 107:107. Последваха повече от две минути, в които кошове нямаше, за да се стигне до решителната серия на Хардън. Той даде преднина на отбора си до 113:107 при оставащи 45 сек. \"Кливланд кавалиърс\" загуби със 114:125 от \"Детройт пистънс\".", "date": "2018.01.31", "title": "Видео: Джеймс Хардън записа шеметен рекорд в НБА"}
{"url": "https://www.dnevnik.bg/detski_dnevnik/2018/01/31/3121598_v_gripna_vakanciia_sa_873_uchilishta/", "text": "Поради обявена грипна епидемия в 873 училища в страната днес няма да има учебни занятия, съобщиха от пресцентъра на министерството на образованието. За 138 училища в   грипната ваканция продължава до 2 февруари включително. В   276 училища също няма да учат до 2 февруари. 40 училища в   и 71 училища в   са в грипна ваканция. В   всичките 122 училища няма да учат до 2 февруари. В 13 училища в   и в 61 училища в   има грипна ваканция. Обявена е грипна ваканция за 60 училища в  и за 44 училища в област Ямбол. В  41 училища няма да учат от днес до 2 февруари. В 4 училища няма да се учи днес в  . Това са НУ \"П. Р. Славейков\"- Роман, ПГО \"Елисавета Багряна\" – Бяла Слатина, ПЕГ \"Йоан Екзарх\" – Враца, и СУ \"Христо Ботев\" – Оряхово. В ОУ \"Иван Вазов\" –  , ОУ \"Св. св. Кирил и Методий\" –    , и ОУ \"Васил Левски\" –    , днес също няма да има занятия. В  грипната ваканция от утре е отменена. От 3 до 6 февруари включително учениците в цялата страна са в междусрочна ваканция, напомнят от министерството на образованието.", "date": "2018.01.31", "title": "В грипна ваканция са 873 училища"}
{"url": "https://www.dnevnik.bg/skorost/2018/01/31/3121597_avtomobilnata_2018_g_shte_bude_beliazana_ot_rekordni/", "text": "След вълнуващата за автомобилната индустрия минала година и настоящата ще предложи много интересни неща, прогнозира списание \"Форбс\". Изданието очертава основните тенденции, които вероятно ще стана факт през 2018-а. На първо място, търсенето на нови леки автомобили в световен мащаб ще продължи да расте, като ще достигне 100 млн. бройки. През миналата година продажбите бяха 95.6 млн. (на превозни средства с тегло до 3.5 тона), а за тази очакванията на консултантската компания Frost & Sullivan са за ръст от поне 3%. Не малка част от поръчките вече ще стават онлайн, като виртуалните шоурумове се очертават като новото \"бойно поле\" за автомобилните търговци. Анализаторите смятат също, че Индия ще задмине Германия като четвъртия най-голям пазар на нови автомобили в света. В същото време \"Фолксваген груп\", \"Рено, Нисан, Мицубиши\" и \"Тойота\" ще доставят по над 10 млн. коли. Тежки времена за дизела, светло бъдеще за електромобилите През годината със сигурност ще продължи и тенденцията на спад в продажбите на дизелови автомобили. Причините се крият в затягащите се еконорми и в скандалите окото този тип двигатели, които не спират. В същото време продажбите на електромобили, които през 2017-а задминаха 1 млн. бройки, ще продължат да растат и вероятно ще стигнат около 1.4 млн. доставки. Очакванията са, че около 40% от цялото това количество ще бъде реализирано в Китай. Естествено ще продължи и инвестицията в зарядни станции, както и в по-ефективи батерии. В същото време вече използваните акумулатори ще се оползотворяват повече, като се използват за аварийни захранвания за офиси и домове. Прогнозите са и за поевтиняване на електромобилите, което ще дойде основно от падането на цената на най-скъпото в тях - батериите. Според \"Форбс\" към момента един киловатчас капацитет струва около 200 долара, като през тази поевтиняването ще е в рамките на 15-20%. Все повече автономни автомобили Годината вероятно ще се запомни и с все по-масовото навлизане на автономните автомобили. При това те вече ще са от третото ниво, което ще рече, че колите ще могат в дълги периоди от време да се придвижват без намесата на водача. Все пак шофьорите ще трябва да имат готовност да поемат контрола във всеки един момент, както и да хванат волана, когато искат да излязат от магистралата и да следват маршрута си в градски условия. Казано по друг начин, до това ниво на автономност, ако стане инцидент, вината остава именно на водача. Безспорно през тази година автомобилите ще станат още по-високотехнологични. Очакванията са масово да навлязат персоналните асистенти, които ще могат да изпълнят една или друга задача, поставена от шофьора в нормален разговор. В същото време автомобилните производители ще залагат на продажба на цялата разнообразна информация, която умните коли събират. Поглед към небето Последната интересна тенденция, която касае автомобилите през тази година, е свързана в по-сериозните инвестиции в летящи коли. Основите бяха поставени още през 2017-а, когато \"Тойота\" купи японската компания с разработки в тази област \"Картивейтър\" (Cartivator), китайците от \"Джили\" придобиха  \"Терафугия\" (Terrafugia) , а \"Даймлер\" инвестира във \"Волокоптер\" (Volocopter).", "date": "2018.01.31", "title": "Автомобилната 2018 г. ще бъде белязана от рекордни продажби, електромобили и автономни коли"}
{"url": "https://www.dnevnik.bg/politika/2018/01/31/3121601_protiv_li_ste_ratifikaciiata_na_istanbulskata/", "text": "Седмица след като внесе 74 подписа за референдум за Истанбулската конвенция, парламентарната група на \"БСП за България\" реши да редактира въпроса. Предложението е за преформулиране от \"Подкрепяте ли НС на Република България да ратифицира Конвенцията на Съвета на Европа за превенция и борба с насилието над жени и домашното насилие?\" на \"Против ли сте НС на Република България да ратифицира така наречената Истанбулска конвенция от 11.05.2011 г.?\". Решението бе съобщено от пресцентъра на партията без мотиви. В началото на месеца БСП прие позиция против ратификацията на Истанбулската конвенция, а по-късно лансира и идеята за национално допитване по темата. След като коалиционният партньор \"Обединените патриоти\" се обяви против ратификацията, ГЕРБ я отложи. \"Воля\" излезе с контрапредложение - да има референдум за цените на горивата.", "date": "2018.01.31", "title": "\"Против ли сте ратификацията на Истанбулската конвенция\" е новият въпрос за референдум на БСП"}
{"url": "https://www.dnevnik.bg/sviat/2018/01/31/3121576_siriici_shte_pishat_nova_konstituciia_sled_kongresa_v/", "text": "Участниците в мирните преговори за Сирия в Сочи решиха да пристъпят към изготвяне на нова сирийска конституция, за да помогнат на политическия процес, съобщи пратеникът на ООН за Сирия Стафан де Мистура, цитиран от \"Ройтерс\" и БТА. Де Мистура говори след деветчасовото заседание на  Конгреса за сирийски национален диалог  в руския град. Събитието беше съпътствано от спорове и бойкот от ключови опозиционни групи, участващи в диалога под егидата на ООН. Самият специален пратеник не присъства на откриването заради  скандал с опозиционни представители .  Според него комисията, която ще пише новата конституция, ще включва представители на режима на Башар Асад, на опозицията, на гражданското общество и на различни племена. Именно създаването на комисията беше  една от основните цели на Москва  по време на конгреса. Източници на РБК твърдят, че тя ще e от около 150 участници - приблизително 100 от режима и 50 от опозиционни групи, а Турция вече е представила списък с кандидати за участие. \"Ще съобщя възможно най-скоро, защото Сирия не може да чака, как смятам да действам\", каза Де Мистура в края на срещата, като отбеляза, че ще трябва да проведе още консултации, преди да се състави комисия по изготвяне на конституционни реформи.  \"Разчитаме, че Де Мистура ще организира практическата работа\" по конституцията, обяви руският външен министър Сергей Лавров, цитиран от РБК.  От Сочи към Женева Лавров уточни, че комисията ще работи в Женева, неприсъствали на срещата в Сочи групи също ще бъдат поканени да издигнат свои кандидати за участие в нея, отбелязва \"Асошиейтед прес\". Западните партньори не трябва да изпитват съмнения или опасения, заяви Лавров, цитиран от ТАСС. По думите му процесът в Сочи \"е силна подкрепа за процеса в Женева и на ролята на ООН въз основа на резолюция 2254 на Съвета за сигурност, което значи, че всяка стъпка трябва да се одобрява от правителството и опозицията. Лавров имаше предвид съмненията на някои западни и арабски лидери, че с процеса в Сочи президентът Владимир Путин иска да измести към Русия тежестта в търсенето на изход от конфликта. Путин обаче настоява, че ролята на ООН няма алтернатива в бъдещето изготвяне на конституция и провеждане на избори.  Де Мистура от своя страна посочи, че участниците са се съгласили процесът в Сочи да подпомага основните мирни преговори за Сирия под егидата на ООН в Женева.", "date": "2018.01.31", "title": "Сирийци ще пишат нова конституция след конгреса в Сочи, Русия поиска от ООН да им помага"}
{"url": "https://www.dnevnik.bg/sviat/2018/01/31/3121526_ekologut_irina_bokova_shte_raboti_za_kasiera_na_putin/", "text": "Доскорошният генерален директор на ЮНЕСКО Ирина Бокова е предложена за член на борда на руския производител на изкуствени торове \"Фосагро\",  съобщи компанията . Тя най-вероятно ще стане първата жена в Управителния съвет, но и влиза в най-голямата подобна компания в Русия, защото имала \"международна експертиза в областта на защитата на околната среда\", обяснява  московският в. \"Комерсант\" . Бокова е предложена за т.нар. независим директор, т.е. не е представител на акционер и не заема ново място, а е част от разширяването на борда с още трима души. Основният акционер и председател на съвета е милиардерът  Андрей Гурев  (той е в най-новия списък на САЩ, известен като документът \"Кремъл\" или списъкът \"Путин\", а синът му със същото име е изпълнителен директор), коментира, че \"това съответства на най-добрите практики и стандарти за корпоративно управление\". \"Комерсант\" не посочва какво разбира Бокова от управление на бизнес с торове, но изтъква, че \"всъщност в системата на ООН тя е отговаряла за устойчивото развитие на планетата и това ще е приемливо за абсолютно всички категории инвеститори във \"Фосагро\". Връзката между Бокова и компанията идва от това, че руснаците са финансирали програми на ЮНЕСКО извън бюджета на световната организация за образование, наука и култура - дарение за млади учени, занимаващи се с т.нар. зелена химия и устойчиво развитие. Тя има и връзки с водещи научни институти по света, което може да бъде полезно за реализиране на новата стратегия на \"Фосагро\" за развитие до 2025 г., пише още в статията на \"Комерсант\". Връзката с Путин Чрез акционерната си структура компанията свързва Ирина Бокова и с един от най-близките хора до президента Владимир Путин. Това е Владимир Литвиненко, който от самото начало на президентската кариера на Путин неизменно оглавява предизборния му щаб в Санкт Петербург - родния град на държавния глава. След изборите през 2000, 2004 и 2012 година неотдавна той отново стана един от председателите на щаба за изборите на 18 март 2018 г. Литвиненко е и вторият по големина акционер във \"Фосагро\" - по данни от февруари миналата година той е контролирал 14.52% от акциите. След това семейство Гуреви се раздели с част от акциите си и сега делът му се увеличи през април 2017 г. до 19.35%. Само през юли миналата година стойността на този пакет бе почти 60 млрд. рубли  ($1.01 млрд.). След това разместване семейството на бившия сенатор на Мурманска област остана с 48.8%, а бившият генерален директор Игор Антошин е трети със 7.07% от акциите. Освен това Литвиненко от дълги години е ректор на Националния минно-геоложки университет \"Горный\" в Санкт Петербург и в момента член на борда на \"Фосагро\" е първият му заместник Наталия Пашкевич. Кой е Литвиненко През университета, в който цял живот работи 63-годишният Литвиненко, минава и близката връзка с Путин. Неведнъж руски издания са твърдели, че той не само е негов приятел, но е и реалният автор на дисертацията му \"Стратегическо планиране на възпроизводството на минерално-суровинната база на региона в условията на формиране на пазарни отношения\". Дисертацията на ексофицера от КГБ, която малцина са виждали в оригинал, е защитена през 1997 г. - три години след като Литвиненко става ректор, какъвто е и до днес. През 1997 г. той е ръководител на научния съвет, пред който е защитена дисертацията. През 1994 г. Путин става зам.-кмет на Санкт Петербуг в екипа на Анатолий Собчак с ресор външнотърговски отношения. През 2006 г. анализатори на американския институт \"Брукингс\" съобщиха, че текстът е мащабно плагиатство - 16 от уводните 20 страници съдържат обширни текстове от статията от 1978 г. \"Стратегическо планиране и политика\" на професорите Уилям Кинг и Дейвид Клиланд. Изследователи на биографията на Путин са писали, че в последните години на бившия СССР за обучение и вътрешна употреба в КГБ са преведени няколко водещи западни издания по стратегическо планиране. Един от \"сенчестите касиери\" Олга Литвиненко - дъщерята на Владимир Литвиненко, каза в  интервю за Радио \"Свобода\"  на 24 януари, че баща ѝ е \"един от сенчестите касиери на Путин\".", "date": "2018.01.31", "title": "\"Екологът Ирина Бокова\" ще работи за \"касиера на Путин\""}
{"url": "https://www.dnevnik.bg/sport/2018/01/31/3121581_snimka_na_denia_oblekloto_na_bulgarskite_sportisti_za/", "text": "Сноубордистката Александра Жекова и състезателят в алпийските ски Алберт Попов представиха дрехите, с които ще са облечени българските спортисти по време на зимните олимпийски игри в Пьонгчанг. Спортната екипировка е на италианската фирма VIST, която обличаше българите и в Сочи 2014.", "date": "2018.01.31", "title": "Снимка на деня: Облеклото на българските спортисти за Пьонгчанг"}
{"url": "https://www.dnevnik.bg/bulgaria/2018/01/31/3121583_kratki_novini_uduljena_e_gripnata_epidemiia_v_iambolsko/", "text": "Грипната епидемия в област Ямбол е удължена до 6 февруари Решението е на регионалната комисия за борба с грипа и острите респираторни заболявания, след като за времето от 29 до 31 януари, заболеваемостта е достигнала 217 на 10 000 души. Всички учебни заведения в петте общини на областта ще останат затворени до 7 февруари. Детските градини и яслите продължават работа, но при засилен филтър. Във Фонда за енергийна сигурност се залагат 470 млн. лв. приходи Приходи от 470 млн. лв. ще бъдат събрани във фонд \"Сигурност на електроенергийната система\" през 2018 г. Това е предвидено в бюджета на фонда, одобрен от Министерския съвет. Близо половината от тези приходи – 220 млн. лв., се очаква да бъдат от продажба на квоти въглеродни емисии. Със събраните средства ще бъдат покривани разходите на Националната електрическа компания, включително и за минали регулаторни периоди, произтичащи от статута й на обществен доставчик според Закона за енергетиката. Във фонда се събират по 5% от месечните приходи от продажба на електроенергия на производителите и вносителите в страната, от таксите за достъп и пренос на електрическа енергия и природен газ, както и от достъп и съхраняване на природен газ. Във фонда постъпват и приходите от продажба на квоти емисии парникови газове. Споразумението за поевтиняване на роуминга със Сърбия е одобрено Правителството утвърди Меморандума за разбирателство със Сърбия за намаляване на международните тарифи за роуминг. Споразумението предвижда страните да насърчават мобилните оператори да постигнат конкретни споразумения помежду си, които да доведат до трайното намаляване на международните тарифи на роуминг услугите. В момента те са едни от най-високите в Европа – между 2.99 лв. и 6.99 лв. на минута и около 25 лв. на мегабайт. Такова споразумение има вече с Македония. Президентът и премиерът ще посетят Брюксел на 1 февруари Президентът Румен Радев и премиерът Бойко Борисов ще бъдат утре в Брюксел, където ще присъстват на тържествен концерт, с който ще бъде отбелязано официално откриването на българското председателство на Съвета на ЕС. Министър-председателят ще изнесе реч за първото председателство, което България поема. При посещението си в Брюксел, министър-председателят ще участва в конференция \"Нова роля за Балканите: Решения за повече сигурност и по-добро управление на миграцията\", организирана от фондация \"Ханс Зайдел\". В рамките посещение си Румен Радев ще бъде приет от краля на белгийците Филип. Предвидена е и среща на президента с българската общност в Кралство Белгия. Правителството предлага на президента да издаде указ за награждаване на акад. проф. д-р Петър Червеняков, д.м.н., с орден \"Стара планина\" – първа степен, за заслугите му за медицинската наука и практика и постиженията му в областта на гръдната и сърдечно-съдовата хирургия. Акад. проф. д-р Петър Червеняков е гръден хирург и преподавател, който в продължение на 35 години е бил републикански консултант по коремна и гръдна хирургия. Член е на Научното хирургично дружество, на Българската асоциация по гръдна, сърдечна и съдова хирургия, на Съюза на учените в България. Той е първият български професор, поканен за учредител на Европейската асоциация по сърдечно-гръдна хирургия. Грипната епидемия в община Благоевград се отменя утре От утре се отменя грипната епидемия в община Благоевград, съобщи БТА като се позова на информация от регионалната сдравна инспекция Заболеваемостта в сравнение с предишните две седмици е намаляла двойно и към момента болните са около 170 на 10 хил. души. Стойностите вече са под епидемичните нива. Жителите на района ще могат да предадат старите си гуми на 2, 3 и 4 февруари на четири адреса - ул. \"Иван Арабаджията\" в ж.к. \"Дружба\" 1 на паркинга при ресторант \"Милениум\"; бул. \"Копенхаген\"  и бул. \"Проф. Цветан Лазаров\" в ж.к. \"Дружба\" 2; до моста за село Бусманци, източно от ул.\"Васил Златарев\"; на бул. \"Амстердам\" - срещу тържище София. В рамките на предходните акции в районите Красна поляна, Младост, Овча купел, са събрани над 3 100 гуми, информират от общината. От снощи в Германия започна  мащабна стачка на заетите в металургичния сектор . Нощните смени не се явиха на работа в заводи в Баден-Вюртемберг, Северен Рейн-Вестфалия и Райнланд-Пфалц, съобщава БТА. В петък няма да работят служителите на автомобилния концерн \"Мерцедес\" в градовете Зинделфинген и Унтертюркхайм. Синдикатите настояват за увеличение на заплатите и подобряване на условията на труд за 3.9 млн. работници. през почивните дни се очаква нов кръг на преговори с работодателите. ", "date": "2018.01.31", "title": "Кратки новини: Удължена е грипната епидемия в Ямболско"}
{"url": "https://www.dnevnik.bg/sviat/2018/01/31/3121603_gaza_e_zastrashena_ot_pulen_sriv_predupredi_oon/", "text": "Специалният координатор на ООН за близкоизточния мирен процес Николай Младенов предупреди, че подложената на блокада ивица Газа е на ръба \"на пълния срив\", предаде \"Франс прес\", цитирана от БТА. Младенов заяви, че за спасяването на ивицата Газа от бедствие е необходимо  да се възстанови контролът  на Палестинската автономна власт. В момента тази територия се управлява от ислямисткото движение \"Хамас\". То взе властта в Газа през 2007 г. след вътрешни борби с партията \"Фатах\" на палестинския президент Махмуд Абас. Без прехвърляне на властта \"има риск Газа отново да избухне, още по-смъртоносно и насилствено, отколкото досега\", предупреди Младенов на годишната конференция на израелския Институт за изследване на националната сигурност в Тел Авив. В ивицата Газа се водиха три войни между Израел и палестински въоръжени групировки от 2008 година. Анклавът е подложен на конфликти, бедност, безработица, икономически застой, режим на водата и тока и блокада от Израел и Египет. Израел обвинява \"Хамас\" за тези проблеми.  През януари САЩ обявиха, че  замразяват десетки милиони долари  плащания в агенцията на ООН за палестинските бежанци, която оказва значителна помощ в ивицата Газа. \"Често казвам публично, на заседания на Съвета за сигурност и на други места, че сме насред голяма хуманитарна криза. Нека бъдем ясни, днес нещата са отишли още по-далеч. Сега сме на ръба на пълен разпад на системите в Газа, с цялостен срив на икономиката, със съответните последици за социалните, политически и хуманитарни служби\", заяви той. Младенов съобщи, че ще обсъди тези поводи за безпокойство утре в Брюксел на среща на комисия за координация на подкрепата на международните донори за палестинците. Той уточни, че в срещата ще участват израелски и палестински представители и арабски външни министри. Според Палестинската автономна власт в срещата ще участва палестинският премиер Рами Хамдала.", "date": "2018.01.31", "title": "Газа е застрашена от пълен срив, предупреди ООН"}
{"url": "https://www.dnevnik.bg/morski/2018/01/31/3121582_sdrujenie_ot_nesebur_iska_ot_premiera_da_smeni/", "text": "След като през октомври сдружение на туроператорите  поиска оставката на министъра на туризма  Николина Ангелкова поради несправяне с работата, сега сходно искане се появи от името на организация на хотелиери и ресторантьори от Несебър. Конкретният повод е предложението на министъра с какво да се заменят сергиите в курортите. Според членовете на СНЦ \"Клуб на хотелиера Несебър\" по този начин Ангелкова иска да се поставят обекти от типа екотоалетни или строителни фургони. В отворено писмо до премиера, вицепремиера Валери Симеонов и до председателя на Народното събрание организацията изрежда нерешените от години проблеми, с които не се справя и настоящият министър. (Пълния текст на писмото можете да видите в прикачения файл.) Какъв е проблемът Конкретният повод за гнева на организацията е одобреният план за временните обекти, предложен от министъра на туризма, който предвижда определен брой и вид от тях да се поставят в Слънчев бряг. Освен това, ако се прецени, че проектът е успешен, такива ще бъдат разположени и в другите курорти. Оценката на организацията е, че одобрените проекти ще доведат до появата на бараки, които приличат на фургоните, съпътстващи строителните обекти, и на преместваемите тоалетни. Искаме да показваме на туристите природните забележителности, а те ще бъдат закрити от тези конструкции, обяснява пред \"Дневник\" Диана Колчева, председател на сдружението. Припомня, че временните преместваеми обекти са създадени със закон през 90-те години, за да се насърчи частната инициатива, и посочва, че не може такива обекти да има и през 2018 г. \"Не е нормално днес българският бизнес да бъде в бараки и в помещения тип екотоалетни или фургони на строителните обекти. Държавата трябва да направи така, че българският туристически продукт да е конкурентоспособен. С павилиончета как да повишим качеството\", пита риторично Колчева и посочва, че наемите за магазини в курорта са еднакви с тези за въпросните преместваеми обекти, а в това време магазините стоят празни. Този проблем обаче далеч не е единственият, заради който организацията иска смяната на министъра, като напомня на премиера, че през цялото време на управление е допускал грешки, но е показвал и че може да ги поправи, каквото му се препоръчва и в конкретния случай. В писмото се напомня на министъра на туризма, че отговаря за имиджа на страната като дестинация за почивка, а не за търговията дребно, че трябва да обединява бранша, а не да го разединява и т.н. Според организацията министърът не само не успява да се справи, но целенасочено работи, за да руши туристическия имидж на страната. Организацията, която очаква подкрепа и от другите в сектора, настоява също да се решат други наболели въпроси, и то преди началото на активния сезон. Предлага се да се демонтират всички временни обекти от тротоарите, алеите и плажната ивица. Призовава се да се реши най-сетне проблемът с инфраструктурата в курорта. Тя се управлява от държавното дружество \"Слънчев бряг\"АД. По думите на Колчева държавното дружество, което събира критиките и на други организации в курорта, не влага нищо в развитието на инфраструктурата, която изостава с 30 г. спрямо развитието на курорта. Предлага се инфраструктурата да се прехвърли на община Несебър, която да се грижи за нея. И също да се спазва законодателството за силата на звука от заведенията в курорта и ако се налага, да се променят разпоредбите.", "date": "2018.01.31", "title": "Сдружение от Несебър иска от премиера да смени министъра на туризма"}
{"url": "https://www.dnevnik.bg/evropa/2018/01/31/3121640_britanskiiat_premier_predupredi_kitai_da_igrae_po/", "text": "Британският премиер Тереза Мей пристигна днес в Китай с предупреждението, че Пекин трябва да спазва световните правила, включително да гарантира правата върху интелектуалната собственост, ако иска да се възползва максимално от новите търговски възможности с Великобритания и Запада, пише в. \"Файненшъл таймс\". Имаше напрежение преди тридневното посещение, като британският премиер устояваше на натиска от Пекин да обяви подкрепата си за китайската инициатива \"Един пояс - един път\" - водещ проект на президента Си Цзинпин, коментира изданието. В авторска статия за \"Файненшъл таймс\" Мей посочва, че желае да увеличи търговията с Китай, но е по-скептична за двустранните отношения, отколкото предшественика й Дейвид Камерън, посочвайки, че двете страни невинаги ще имат една и съща гледна точка. Британският премиер повдига също така деликатни теми като предполагаемия дъмпинг, който правят китайски продукти на световните пазари. Тя отбеляза, че Великобритания ще разгледа възможностите какво повече може да се направи за справяне със световните свръхкапацитети в сектори като стоманата, както и при нарушаването на правата върху интелектуалната собственост. Мей посочва, че иска, когато британски компании въвеждат новости и развиват нови продукти, техните права върху интелектуалната собственост да бъдат защитени. Премиерът подчерта британската позиция в подкрепа на разрастване на Китай в световен мащаб, изтъквайки, че тя е била сред първите поддръжници на Азиатската банка за инфраструктурни инвестиции - китайския еквивалент на Световната банка. /БТА", "date": "2018.01.31", "title": "Британският премиер предупреди Китай да играе по световните правила"}
{"url": "https://www.dnevnik.bg/politika/2018/01/31/3121644_nachalnikut_na_nso_podade_ostavka_obnovena/", "text": "Началникът на Национална служба за охрана (НСО) Ангел Антонов подаде оставка, информира Би Ти Ви. Информацията беше потвърдена и пред \"Дневник\". Оставката му е била приета от Министерския съвет днес, като е била извънредна точка в дневния му ред. Тя е била подадена вчера в президентството, съобщава телевизията. От прессекретариата на държавния глава заявиха пред \"Дневник\", че са видели какво тече по медиите, и проверяват в деловодството дали има подадена оставка. В средата на месеца се разбра, че  Военноокръжната прокуратура проверява службата за охрана при президента за злоупотреби . Тогава говорителят на военното обвинение полк. Елин Алексов заяви за \"Дневник\", че проверката не засяга конкретни лица. Повече за нея и думите на говорителя четете  тук . Антонов ще изчака резултатите от прокурорската проверката на службата като е акцентирал, че не проверяват него, обясниха още от НСО. Той ще изпълнява и функциите си на началник до издаване на указ от президента за оставката му. Друга причина за нея била и, че Антонов се е почувствал обиден от някои медии, които са изнесли неверни данни за проверката на държавното обвинение. Преди дни  президентът Румен Радев  обяви,  че в мандата на предшественика му Росен Плевнелиев президентската институция е загубила контрола над Държавна агенция \"Разузнаване\" и Националната служба за охрана.", "date": "2018.01.31", "title": "Началникът на НСО подаде оставка (обновена)"}
{"url": "https://www.dnevnik.bg/detski_dnevnik/2018/01/31/3121648_kakva_ocenka_davate_na_bulgariia_za_grijata_i_za_decata/", "text": "Това са част от въпросите, които Национална мрежа за децата (НМД) задава на младежи над 14 години и възрастни, заинтересовани от живота на децата и семействата в България. Резултатите от  електронния въпросник  ще послужат за съставянето на своеобразен бележник за работата на институциите, с оценки, поставени от обществото. Крайният срок за попълване на анкетата е 18 февруари 2018 г., съобщиха от неправителствената организация. Докладът  \"Бележник: Какъв е средният успех на държавата в грижата й за децата?\"  за седма поредна година проследява как според експерти, родители и подрастващи правителството и администрацията сe справят с поетите ангажименти през изминалата година в пет области: Основни принципи по Конвенцията на ООН за правата на детето; Семейна среда и алтернативни грижи; Здравеопазване; Образование; Правосъдие. Мненията на експертите по темата са обобщени в т.нар. \"Голям бележник\", а от миналата година НМД изготвя и \"Малък бележник\" на база мненията на родители, професионалисти и деца, за съставянето на който ще послужат и електронният въпросник, както и резултатите от редица фокус групи, проведени в цялата страна. Докладът и изводите от него ще бъдат представени пред институциите тази пролет. \"От училището ми казаха, че не мога да се явя на олимпиада по математика, защото няма как да стигна до кабинета, където тя се провежда, с инвалидната количка.\" (коментар на дете за \"Малък бележник\" 2016 по тема \"Образование\") \"Държавата и социалните, ако идват по-често да помагат на родителите ни и им намерят работа, щяхме да сме при тях.\" (коментар на дете за \"Малък бележник\" 2016 по тема \"Семейна среда и алтернативни грижи\")", "date": "2018.01.31", "title": "Каква оценка давате на България за грижата й за децата"}
{"url": "https://www.dnevnik.bg/biznes/2018/01/31/3121645_pazarut_na_legalni_cigari_e_s_nai-niskiia_si_rust_za_5/", "text": "Според данните на цигарените компании пазарът им в стойност през миналата година нараства с едва 0.8 на сто, което е най-ниският ръст за последните пет години. При това в година, когато акцизът и съответната крайната стойност бяха повишени. Това съобщава  capital.bg . Причината според представителите на бранша е политическата нестабилност, довела до служебно правителство и по-слаб контрол през първите четири месеца на 2017 г. През този период нелегалният пазар е отбелязал ръст, а легалните продажби видимо са спаднали. За поредна година сред нелегалните продукти са неизвестни марки и брандове на гръцката Karelia и българската КТ International (King`s Tobacco). На пазара през миналата година е настъпило и разместване в дела на компаниите. Делът на марките на \"Булгартабак\", които купи British American Tobacco, пада за година от 29.1% на 25.8%. Расте делът на мултинационалните марки на компанията, основно на Rothmans и Dunhill.  Лидер по продажби продължава да бъде гръцката Karelia, а брандът на \"Булгартабак\" Victory губи второто място, което държеше дълги години и вече е трета по продажби марка, а на второ място е световният лидер Marlboro, която отбелязва солиден ръст. През миналата година нивото на потребление на стандартни цигари от 80 мм – тип king size, е достигнало историческия си минимум от 17.7% при 20.1% през 2016 г. За сметка на това дългите цигари със стандартна дебелина достигат дял от 41.9% от продажбите при 40.8% предишната година. Ръст има и при условно наричаните super slim цигари – от 7.3% на 8.9%, като продажбите на тънки цигари (slims) се запазват над 31% от пазара.", "date": "2018.01.31", "title": "Пазарът на легални цигари е с най-ниския си ръст за 5 години"}
{"url": "https://www.dnevnik.bg/politika/2018/01/31/3121654_gerb_shte_pita_konstitucionniia_sud_ima_li_problem_s/", "text": "ГЕРБ ще сезира Конституционния съд (КС) на България с искане за преценка на съответствието на Истанбулската конвенция с Конституцията, съобщи председателят на правната комисия в Народното събрание Данаил Кирилов. Той обясни, че по закон КС се произнася за съответствие на международни договори. \"Истанбулската конвенция е подписана, но все още не е ратифицирана от НС. Произнасянето на съда ще даде един водещ правен ориентир за обществения дебат за конвенцията. Смятаме, че той ще бъде полезен за българското общество\", мотивира се Кирилов. Съдът ще трябва да \"отговори и на един от критичните по дебата въпроси, свързан с чл. 46, ал. 1 от конституцията, която регламентира брака като доброволен съюз между мъж и жена\". В ГЕРБ смятат, че произнасянето на Конституционния съд до голяма степен ще преодолее и \"негативната нагласа, и спекулациите, които битуват в този обществен дебат\". Кирилов подчерта, че в ГЕРБ не смятат, че нещо в конвенцията противоречи на конституцията. Все пак имало два варианта – ако противоречи, да се измени конституцията или да не се приеме конвенцията. В устава на ГЕРБ са заложени християнските ценности и нямаме намерение да се отказваме от тях, отговори Тома Биков на въпрос на \"Алфа\" дали ще се съобразят с мнението на няколко църкви и мюфтийството, които се обявиха срещу конвенцията. Биков каза, че в ГЕРБ се надяват да успеят да обяснят желанието си за ратифициране на конвенцията срещу насилието над жените на религиозните общности.", "date": "2018.01.31", "title": "ГЕРБ ще пита Конституционния съд има ли проблем с Истанбулската конвенция"}
{"url": "https://www.dnevnik.bg/politika/2018/01/31/3121655_v_otgovor_na_obvineniiata_za_shemi_s_ktb_ioncheva/", "text": "Депутатът от \"БСП за България\" Елена Йончева призова колегата си от ГЕРБ Делян Добрев да внесе сигнал в прокуратурата срещу нея, ако има данни, че е нарушила закона. Поводът - изнесената от него информация, че Йончева има  съдружие с лица, свързани с куха фирма, през която са прокарвани средства от фалиралата КТБ . \"Ако някой има съмнения, че съм нарушила закона, журналистическата етика и морал, смятам, че е длъжен да внесе документи в съответните органи и в прокуратурата\", каза Йончева пред журналисти в парламента днес. След като обяви, че Делян Добрев е решил да не зачита закона, като остане в парламента, Йончева каза, че според нея това е добре, тъй като така \"българският гражданин всеки ден ще вижда честното лице на ГЕРБ\". В отговор на въпрос за искането на нейната оставка от страна на Делян Добрев тя каза, че никога не е искала неговата. Искал я бил премиерът Бойко Борисов, след като станали обществено достояние корупционни схеми в община Хасково.", "date": "2018.01.31", "title": "В отговор на обвиненията за схеми с КТБ Йончева призова Добрев да внесе сигнал в прокуратурата"}
{"url": "https://www.dnevnik.bg/zdrave/2018/01/31/3121642_lekarstvata_za_redki_bolesti_da_se_kupuvat_bez/", "text": "Лекарства, които са одобрени за търговия в рамките на Европейския съюз, но не се разпространяват на българския пазар и са необходими за конкретен пациент без алтернатива за лечение, ще могат да се купуват не с обществена поръчка, а директно от лекуващите държавни болници. Това приеха като изменение в Закона за обществените поръчки на първо четене днес депутатите със 119 гласа \"за\", един \"против\" и 21 въздържали се. Вносители на предложението бяха депутатите от ГЕРБ Даниела Дариткова и Данаил Кирилов. Целта е лекарствата, които попадат в списъка по чл. 266а от Закона за лекарствените продукти в хуманната медицина - разрешени в ЕС и без алтернатива - да стигат възможно по-бързо до пациентите, които се нуждаят от тях. В повечето случаи това са лекарства за редки заболявания, при които започването на адекватна терапия не търпи отлагане, затова провеждането на обществена поръчка за тези лекарства дори във възможно най-кратки срокове може да има отрицателно отражение върху лечението на пациентите, аргументираха се от ГЕРБ. В становището на Българския фармацевтичен съюз, който подкрепи промяната при предварителните й обсъждания в парламентарната здравна комисия, беше посочено, че към момента в този списък са включени едва 37 международни непатентни наименования с около 70 търговски марки на фона на над 7000 разрешени за употреба лекарствени продукти в България.", "date": "2018.01.31", "title": "Лекарствата за редки болести да се купуват без обществени поръчки прие парламентът на първо четене"}
{"url": "https://www.dnevnik.bg/bulgaria/2018/01/31/3121665_pravitelstvoto_otchete_seriozno_namaliavane_na_broia/", "text": "Общият брой на безстопанствените кучета намалява сериозно в периода 2013 - 2016 година, сочи приет от правителството отчет за изпълнение на общинските програми за овладяване на популацията на тези животни. Отчита се, че през 2016 г. те са били 25 861, което е с почти 10 хиляди по-малко, отколкото през 2013 година. В сравнение с 2015 година през 2016 г. се забелязва незначително повишаване на броя им – със 733. През 2016 година има увеличаване на броя на регистрираните приюти в страната, като те стават 44 при 41 година по-рано. Наблюдава се също трайна тенденция на увеличаване броя на регистрираните и въведени в интегрираната информационна системата ВетИС домашни кучета. През 2016 година в нея присъстват 33 882 животни, докато през 2015 г. са били 29 215.", "date": "2018.01.31", "title": "Правителството отчете сериозно намаляване на броя на бездомните кучета"}
{"url": "https://www.dnevnik.bg/photos/2018/01/31/3121652_fotogaleriia_pticite_na_spokoistvieto_v_kabul/", "text": "За някои афганистанци, от десетилетия претръпнали на войни и борба за оцеляване, птиците се превръщат в оазис за разсейване от трудностите. Пазарът за птици \"Ка Фароши\" се намира в сърцето на стария град на Кабул, на тесен път с няколко алеи, пълен с малки магазини с кални стени, украсени с куки за птици. Клиентите, повечето от които мъже, но също и някои жени, облечени в бурки, спират да разгледат витрините с птици, да се пазарят и да си купят семена за птици и други консумативи. \"В Афганистан да се грижиш за птици е страст\", казва Рафиулхах Ахмади, който продава петли.", "date": "2018.01.31", "title": "Фотогалерия: Птиците на спокойствието в Кабул"}
{"url": "https://www.dnevnik.bg/sviat/2018/01/31/3121634_otlojeniiat_izbor_na_puchdemon_dulboko_razdeli/", "text": "Хиляди протестираха в Барселона, след като регионалният парламент на Каталуня отложи избора на Карлес Пучдемон за премиер, пишат испански медии. Решението раздели трите партии, подкрепящи независимостта, две от които се разгневиха и призоваха привържениците си да излязат на улицата. Вчера председателят на каталунския парламент Роже Торен  отложи заседанието , на което трябваше да бъде избран или (хипотетично) отхвърлен намиращият се в Брюксел  Пучдемон като единствен  до момента кандидат. Той каза, че заседанието само ще закъснее и че би могло да продължи, след като Конституционният съд разгледа жалба от листата на Пучдемон \"Заедно за Каталуня\" заради ограниченията в процедурата по избора, наложени от самия съд. \"Заедно за Каталуня\" обаче обявиха, че мнението им не е било потърсено. Торен стана председател на парламента след договорка между листата на Пучдемон и втората най-голяма партия на независимостта, Каталунската републиканска левица (ЕRC) на задържания с мярка превантивен затвор бивш вицепремиер Ориол Жункерас. От ERC определиха решението на Торен като \"интелитентно, честно и смело\". Малко след тези коментари обаче испанското правителство поиска от партията на Жункерас да издигне друг кандидат за премиер, а депутат от същата партия каза пред медиите, че е нужно да се мисли за \"ефективен и реален\" избор за премиер, защото съм \"символизъм\" не може да се управлява. Часове по-късно двете неправителствени организации, агитиращи за независимост - \"Каталунска национална асамблея\" и \"Комитети за защита на Каталуня\" - свикаха протести с хиляди привърженици на отделянето, някои от които дори пробиха кордона около парламента в Барселона. Някои от демонстрантите, показвани в пряко предаване на сайтовете на испански и каталунски издания, носеха транспаранти \"Свобода на политическите затворници\" и маски на Пучдемон. Някои имаха жълти елементи в дрехите, които се превърнаха в символ именно на изпратените в затвора сепаратисти. Други крещяха, че няма да направят \"нито крачка назад\". \"Народната воля не се разпуска\", съобщи \"Асамблеята\" в комюнике преди протестите, имайки предвид действието на Торен. По-късно тя призова демонстрацията да се прекрати, защото каузата за независимост никога не бива да е съпътствана от насилие. \"Комитетите за защита на Каталуня\" обаче настояха пред парламента да има палатков лагер, докато не заседанието на парламента не се осъществи. Срещу Торен застана и малката крайнолява \"Кандидатура за народно единство\" (CUP), която с няколко места гарантира мнозинството на сепаратистите в парламента. Тя поиска от привържениците си да излязат на улицата с лозунг \"Република сега\". \"С нас е свършено\" Междувременно в. \"Ла вангуардия\" писа, че лидерът на най-голямата партия след изборите в Каталуня, Инес Аримадас, е под натиск от каталунския клон на управляващата в Мадрид Народна партия да се кандидатира за премиер, макар да знае, че тя няма да получи мнозинство (каквото имат само сепаратистите). Испански медии пък разпространиха съобщение от телефона на Пучдемон, в което се твърди, че той казва: \"Предполагам, че ти е ясно, че с това се свърши. Нашите ни жертваха, поне мен. Вие ще сте министри (очаквам и се надявам), но аз вече съм жертван, както даде сигнал Тарда.\" Твърди се, че съобщението е до бившия министър от кабинета му Тони Комин, чийто адвокат потвърждава разговора, но настява, че фразите на Пучдемон са извадени от контекста. ERC, на която председателят Роже Торен е член, настоява, че подкрепя Пучдемон, макар нейният представител Жоан Тарда (за когото говори Пучдемон) да каза миналата седмица, че не изключва бившият премиер да бъде \"жертван\", за да може партиите на независимостта на продължат напред.", "date": "2018.01.31", "title": "Отложеният избор на Пучдемон дълбоко раздели сепаратистите в Каталуня (видео)"}
{"url": "https://www.dnevnik.bg/morski/2018/01/31/3121657_noviiat_zakon_za_koncesiite_suzdava_problemi_za/", "text": "Новият Закон за концесиите, който е в сила от началото на годината, може да застраши качеството на продукта, който предлагат няколко морски курорта - Албена, Слънчев ден, Ривиера и Св. Константин и Елена. При тях в момента концесиите на плажовете се държат от собствениците на комплексите, като това е така от момента на приватизацията им. Според публикация на в. \"24 часа\" обаче министърът на туризма е предложила провеждането на нови конкурси. Докато сработи новият закон, плажовете се раздават по Закона за устройство на черноморското крайбрежие, тъй като Министерството на туризма не може да си позволи да остави в държавата плажове без надзор, се казва още в публикацията. Притеснението на собствениците на тези няколко курортни комплекса е, че ако друга фирма спечели концесията за плажа, тя ще може да разполага там заведения или да предвижда атракции, които са шумни или вредят на предлагания от комплекса туристически продукт.  Главният изпълнителен директор на Албена Красимир Станев очаква \"ужасни истории\", ако на предстоящия конкурс курортът не спечели надпреварата. \"Това ще е равносилно на убийство за нас. Инвестицията в един плаж е нищо в сравнение с вложенията на хотелиерите, а в същото време концесионерът държи лост за въздействие върху целия курорт. Той може да направи шумна дискотека, да не почиства плажа и да развали качеството на цялата услуга. Ние години наред стискахме зъби и плащахме по около 2.5 млн. лв. концесионно възнаграждение на държавата. Но не се отказахме, защото иначе щяхме да провалим качеството на преживяването за туриста\", каза Станев. Собственикът на Слънчев ден Георги Гергов е обжалвал обявения нов конкурс за концесия и предлага спешна промяна в закона за подобни случаи, защото вземането на концесията за плажа от друг концесионер може \"да му съсипе бизнеса\". За Ривиера вече е обявен и спечелен от \"Съмър инвест\" ЕООД търг. Новият концесионер трябва да си поеме задълженията в разгара на сезона - от 10 юли. Според публикацията се очаква държавата да получи по-малко приходи от отдаването на тези плажове след новите конкурси.", "date": "2018.01.31", "title": "Новият Закон за концесиите създава проблеми за няколко морски курорта"}
{"url": "https://www.dnevnik.bg/bulgaria/2018/01/31/3121678_sled_vremenniia_post_polk_vencislav_mutafchiiski/", "text": "Временно изпълняващият длъжността на началник на Военномедицинска академия полк. Венцислав Мутафчийски да заеме поста официално и да стане главен лекар на въоръжените сили, както и да бъде удостоен със званието \"бригаден генерал\", предлага Министерският съвет. За целта президентът на България трябва да издаде указ за постоянното назначаване на Мутафчийски. Полк. проф. д-р Мутафчийски беше заместник-началник на ВМА и с президентски указ от 3 май 2017 г. зае временно ръководната позиция, когато тогавашният началник Николай Петров напусна, за да заеме поста здравен министър в третия кабинет \"Борисов\". Биография  В биографията на полк. доц. Венцислав Мутафчийски, публикувана в сайта на ВМА, се посочва, че той е роден на 20 август 1964 г. Завършва медицина в МУ - София (1990 г.). Придобива специалности по \"Обща хирургия\" (1990 г.), \"Военна хирургия\" (2005 г.) и едногодишен лекционен курс по \"Мениджмънт по управление на здравеопазването\" (2005 г.) Специализирал е в Ландщул, Германия - критични състояния при военна травма (2008 г.); Мадрид - новости в коремната хирургия и трансплантация на черен дроб (2008 г.); Париж - лапароскопска чернодробна хирургия (2009 г.); Милано – SILS (2011 г.); Ландщул, RMC - авиомедицинска евакуация (2012 г.); Страсбург – лапароскопски курс по чернодробна хирургия и хирургия на жлъчните пътища (2013 г.). Доц. Мутафчийски е началник на Клиниката по ендоскопска, ендокринна хирургия и колопроктология през 2013 г. и е началник на Катедра \"Хирургия\" през 2014 г. Участвал е в мисиите Македония – бежански лагер Радуша (2000 г.), Медицински евакуации на пострадали при терористичния акт в гр. Кербала – Ирак (2003 г.), на военнослужещи от Американската военна болница \"Ландщул\" Германия до ВМА – София (2006 – 2007 г.). Хирург в Испанската военнополева болница, База \"Арена\", Херат – Афганистан (2006 – 2007 г.) Полк. доц. Мутафчийски е президент на Българския борд на Балканския военномедицински комитет; президент на Балканския военномедицински комитет; президент на Българско научно дружество по военна медицина; член на управителния съвет на Научното дружество по спешна медицина; дипломиран член на Американското дружество на хирурзите FACS. Съавтор е в три монографии, автор на над 160 научни публикации в наши и чужди списания. Удостоен е с Награден знак \"За отлична служба\", 1-ва степен – министър на отбраната (2011 г.); Грамота за проявен висок професионализъм при оказване на медицинска помощ на пострадалите от терористичен акт в Бургас – министър на здравеопазването (2012 г.); Почетен знак на Българския лекарски съюз – сребърен, за проява на висок морал и професионализъм в особено тежка ситуация с национално значение (2012 г.); Благодарствена грамота от посланика на държавата Израел за оказаната помощ и съдействие на израелските граждани, пострадали при атентата в Бургас (2013 г.)", "date": "2018.01.31", "title": "След временния пост полк. Венцислав Мутафчийски остава началник на ВМА"}
{"url": "https://www.dnevnik.bg/bulgaria/2018/01/31/3121677_ima_zadurjani_za_otvlichaneto_na_adrian_zlatkov/", "text": "Има задържани за отвличането на 25-годишния Адриан Златков, информира Би Ти Ви. Според телевизията става въпрос за четирима души, а арестът им е следствие от вчерашната мащабна операция срещу криминалния контингент в столицата. Синът на бизнесмена, собственик на автокъща Тони Златков  беше отвлечен  и  държан 11 дни в плен  миналото лято. За \"освобождаването\" на сина си  Тони Златков заяви, че е платил откуп , без да посочи за каква сума става дума. Задържаните са Ивайло Борисов-Ториното и още трима, съобщава още телевизията. Ториното и още над 30 души от криминалния контингент бяха привикани в различни служби на МВР вчера. Сред призованите беше и  Златомир Иванов-Баретата , който обаче е освободен. Разследващите смятат, че групата за отвличането на Златков е събрана еднолично от Ториното. Задържаните остават за 72 часа в ареста. Пред Би Ти Ви бащата на Адриан Златков - Тони Златков, обясни, че семейството им не е било уведомен за задържанията. По думите му Ториното е бил клиент в автокъщата му. \"Два, три пъти е идвал в автокъщата да гледа коли. В никакъв случай не ми е познат или близък\", коментира Златков. Той не е имал бизнес отношения с него. Баретата пък е виждал на живо само веднъж - преди няколко години във връзка отново с продажбата на кола. Баретата и Ториното са подсъдими заедно по дело за организирана престъпна група, разпространявала наркотици от есента на 2011 г. по Южното Черноморие, в София и Казанлък. Иначе през май 2016 г.  Върховният касационен съд  осъди Златко Баретата на 6 и половина години затвор по друго дело за разпространение на наркотици. Повече за решението на върховните магистрати и изчисления колко от наказанието трябваше да изтърпи Баретата вижте  тук .", "date": "2018.01.31", "title": "Има задържани за отвличането на Адриан Златков"}
{"url": "https://www.dnevnik.bg/evropa/2018/01/31/3121679_pravitelstvoto_odobri_blizo_50_mln_leva_dopulnitelni/", "text": "Правителството одобри допълнителни разходи и трансфери в размер на 49 007 600 за обезпечаване на българското председателство на Съвета на Европейския съюз през 2018 г. Средствата са предвидени в централния бюджет, съобщиха от пресслужбата на Министерския съвет. От одобрените разходи 48 728.6 хил. лв. са разпределени по бюджетите на първостепенните разпоредители за дейности по провеждането на българското председателство, а 279 000 – по бюджетите на общини за одобрените им проекти, свързани с регионалното измерение на председателството. Основната част от дейностите са свързани с осигуряването на събитията от календара на председателството, които ще се проведат в страната, както и за организиране на събития зад граница, за културната програма, за осигуряване на медийно покритие, публикации и реклама на събитията, за плащания по вече сключените през 2017 г. договори с изпълнители за осигуряване на отделните направления на подготовката – хотелско настаняване, храна, транспорт, превод, дейност на доброволците, функциониране на акредитационната система и др. Преди началото на председателството бе обявен бюджет от около 150 млн. лева за три години.", "date": "2018.01.31", "title": "Правителството одобри близо 50 млн. лева допълнителни разходи за европредседателството"}
{"url": "https://www.dnevnik.bg/bulgaria/2018/01/31/3121688_pravitelstvoto_otkri_slabosti_v_zakonite_vodeshti_do/", "text": "Междуведомствената работна група, създадена със заповед на министър-председателя, е открила слаби места в законодателството, които водят до корупция при налагането на административните наказания - глоби и имуществените санкции, съобщи пресслужбата на кабинета. Сред тях са съществуването на няколко контролни органа за едно и също нарушение, без ясни или с припокриващи се пълномощия, наличието на неясни текстове, които позволяват различни преценки дали е извършено нарушение. Също и необосновано широки диапазони между минималния и максималния размер на санкциите, които дават възможности за субективизъм при определяне на наказанието и други. На базата на тези недостатъци в законите правителството е одобрило и мерки за намаляване на корупционния риск. В шестмесечен срок министрите и председателите на държавните агенции ще трябва да изготвят анализ на административнонаказателните разпоредби на законите, за чието изпълнение отговарят пряко или чрез второстепенните си разпоредители. Въз основа на него ще се подготвят предложения за законодателни промени. Работна група, създадена от вицепремиера по правосъдната реформа, ще трябва да изготви предложения за промени в Закона за административните нарушения и наказания. Промените ще бъдат насочени към въвеждане на определения за основни понятия в закона като \"маловажен случай\", \"повторно нарушение\", \"системно нарушение\". Ще се обсъди и възможността да се ускорят производството по административното наказание и изпълнението на наложените мерки, когато нарушението бъде признато от извършителя и не се оспорва пред съда, чрез сключване на споразумение и налагане на санкция в по-малък размер, точно определена със закон. За да се защити общественият интерес и да не се допуска използването на нормативната уредба за корупционни практики, критериите за сключване на такова споразумение ще са ясно и изчерпателно изброени, се казва в съобщението. Ще бъдат обсъдени и забрани за сключването му. В тримесечен срок следва да се разпише и концепция за създаването на централизиран регистър на административнонаказателните производства, включително съдържанието, поддържането, вписването на постановления в него.", "date": "2018.01.31", "title": "Правителството откри слабости в законите, водещи до корупция при глобите"}
{"url": "https://www.dnevnik.bg/bulgaria/2018/01/31/3121685_v_burgas_se_otkriva_filial_na_nacionalnata/", "text": "С прието от правителството днес постановление се открива филиал на Националната художествена академия в Бургас. Решението е взето по предложение на ръководството на висшето училище и въз основа на положително оценен от Националната агенция за оценяване и акредитация проект, уточняват от пресцентъра на Министерския съвет. Във филиала ще може да се обучават 300 студенти по специалности от направление \"Изобразително изкуство\" за придобиване на степените \"бакалавър\" и \"магистър\".", "date": "2018.01.31", "title": "В Бургас се открива филиал на Националната художествена академия"}
{"url": "https://www.dnevnik.bg/sviat/2018/01/31/3121680_feisbuk_napulno_zabrani_reklamite_na_kritpovaluti/", "text": "Социалната мрежа \"Фейсбук\" обяви, че е забранила всякакви реклами на криптовалути, както и на първични монетни предлагания (ICO), извършвани с тях. Новите правила означават, че се забраняват реклами на финансови продукти и услуги, \"които често са свързани с подвеждащи или измамни методи за популяризация\". Забраната ще се разпространи и в \"Инстаграм\", а и в рекламодателската мрежа на \"Фейсбук\" Audience Network. \"Фейсбук\" вече трие такива реклами и моли потребителите да съобщават за случаи на нарушение на новите правила, продължава съобщението. Компанията добавя, че, макар да приема всички нови технологии, много компании, които действат в тази сфера, не са добронамерени. \"Искаме хората да продължават да научават и откриват нови продукти и услуги през рекламите на \"Фейсбук\", без да се страхуват от измами\",  пише Роб Ледърн , директор за управление на продукти от бизнес звеното на компанията. Много компании използват първични монетни предлагания, за да набират средства, но липсата на добри регулации на подобни схеми (каквито има при традиционните способи) създава риск за \"инвеститорите\", отбелязва Би Би Си. ICO са забранени в Южна Корея и Китай и други страни обмислят да се присъединят, а в САЩ регулаторите обявиха, че са конфискували активите на компания, която твърди, че е събрала 600 милиона долара по този начин. Русия междувременно  готви ограничения  в работата с криптовалути, а централни банки в други държави  работят по \"собствени\"  дигитални валути.", "date": "2018.01.31", "title": "\"Фейсбук\" напълно забрани рекламите на критповалути"}
{"url": "https://www.dnevnik.bg/bulgaria/2018/01/31/3121695_durjavata_garantira_do_50_mln_leva_za_studentski/", "text": "Правителството одобри общ размер на държавните гаранции за кредитиране на студентите и докторантите за 2018 г. в размер до 50 млн. лв. Финансовата подкрепа е в гарантиране на главницата и лихвите по кредитните задължения, съобщи правителствената пресслужба. Министърът на образованието и науката подписва от името на правителството споразумения за издаване на държавна гаранция с банки, сключили типов договор с Министерството на образованието и науката за кредитиране на студенти и докторанти. Това са \"Банка ДСК\" ЕАД, \"Райфайзенбанк (България)\" ЕАД, \"Алианц Банк България\" АД, \"Юробанк България\" АД и \"Първа инвестиционна банка\" АД. Договорените кредити по реда на Закона за кредитиране на студентите и докторантите през предходните години са гарантирани от държавата до тяхното пълно погасяване. Програмата за студентско кредитиране започна през 2010 г. Нейна основна цел е да се създадат условия за свободно развитие на висшето образование, както и за достъп до висше образование чрез споделяне на финансовите отговорности между потребителите и държавата.", "date": "2018.01.31", "title": "Държавата гарантира до 50 млн. лева за студентски кредити"}
{"url": "https://www.dnevnik.bg/biznes/2018/01/31/3121701_vinariia_subira_otnovo_proizvoditeli_i_ceniteli_v/", "text": "Вино, отлежавало с музика на Бетовен, и бутилки, украсени с рисунки от световноизвестен художник на графити, дебютират на Международната изложба за лозарство и винарство \"Винария 2018\", съобщават организаторите от Пловдивския панаир. Ценителите на виното могат да посетят изложението от 21 до 25 февруари в Международен панаир Пловдив. Организаторите посочват, че ще бъде представено първото в света сертифицирано витализирано вино. То е отлежавало девет месеца под звуците на творби от Лудвиг ван Бетовен, които имат мощен енергиен заряд. Такова е обяснението на изложителите от бутикова изба \"Балар\". По тяхна информация акустичните вълни променят излъчването на молекулите и така се мултиплицират положителните качества на напитката. Виното е микс от сортовете мерло и пти вердо, реколта 2013. Направени са само 320 бутилки. Производител от САЩ - Friends Beverage Group, ще представи арт бутилките от новата си категория вина \"Вино за забавления\". Виното е в алуминиеви опаковки от 330 мл и стъклени от 750 мл. В кеновете има коктейли на основата на вино, съчетани с кафе, кокос, ягоди, праскови. В Конкурса за иновации се състезава и малиново вино \"Трастена\", което се произвежда от био сертифицирана суровина в Стара планина. Над 50 български и чуждестранни изби, както и водещи търговци ще представят своите колекции на \"Винария\". Посетителите ще опитат реколта 2017, която не е показвана никъде. Ще съпоставят вкусовете на вина от Италия, Португалия, Франция и други страни, на изделия от дестилерии в Сърбия, Черна гора и Босна, на различни марки уиски, коняк, узо, ракия. В рамките на изложението отново ще има Град на виното и деликатесите, където се събират храни и напитки от най-висок клас. Те са представени в палата 11 от участници във \"Винария\", в изложбите \"Фудтех\" - за хранителната индустрия, и \"Вкусове от Италия\". А в палата 10 ще бъдат демонстрирани технологии, оборудване, материали и опаковки за двата отрасъла.", "date": "2018.01.31", "title": "\"Винария\" събира отново производители и ценители в Пловдив в края на февруари"}
{"url": "https://www.dnevnik.bg/sport/2018/01/31/3121705_futbolniiat_bansko_se_okaza_v_centura_na_skandal_s/", "text": "Третодивизионният \"Банско\" се оказа в центъра на скандал с изчезнали близо 100 хил. лева, обявиха от футболния клуб. Изпълнителният директор Крикор Румян заяви, че средства от УЕФА са били преведени по сметка, различна от официалната на клуба. Клубът е трябвало да получи 144 830 лева солидарни плащания (пълната сума е 152 450 лева, но БФС удържа 3000 лева за членски внос и 4620 лева за съдийски такси). Преводът е направен още на 22 декември по сметка, за която се твърди, че е създадена ден по-рано от управителя на \"ПФК Банско\" ЕАД по това време Йордан Баряков на името на клуба, но в друга банка в Сандански, се казва в изявлението. Румян разбира за това близо месец по-късно, докато все още чака парите да пристигнат в официалната сметка. Средствата от солидарните плащания се дават от УЕФА за развитие на детско-юношеския футбол. Заместник изпълнителният директор на БФС Павел Колев обясни пред \"Дневник\", че парите идват в БФС, след което се прехвърлят към Професионалната футболна лига (ПФЛ), която има ангажимент да ги представи на клубовете. \"Тепърва ще се занимаваме с ПФЛ. Направихме си миниразследване, за да стигнем до фактите. Все още сме в безтегловност, защото шокът е много голям\", каза Румян пред \"Дневник\". \"Банско\" е общински клуб, като бюджетът му е 350 хил. лева. В момента отборът се състезава в аматьорската Трета лига, но има право на средствата заради участието си в професионалната Втора лига миналия сезон. \"Миналата сряда информирах кмета на Банско Георги Икономов и вечерта имахме спешна среща, на която присъства и Йордан Беряков\", каза Румян. По думите му Беряков е донесъл 47 600 лева, но остатъкът от цялата сума все още липсва. Икономов е разпоредил да се състави комисия, която да разследва случая, и е заявил, че ще бъдат информирани съответните органи, заяви изпълнителният директор на клуба. Колев посочи, че БФС е изпълнил своята роля в случая и е съдействал за разплитането му. \"Президентът на футболния съюз Борислав Михайлов декларира подкрепа към клуба и препоръча отговорните лица да не бъдат оставяни без последствия\", добави Румян. Президентът на ПФЛ Стефан Капралов коментира пред \"Дневник\": \"Парите са си преведени по техни сметки (на \"Банско\"). Това, което ни дава клубът - по него превеждаме.\" Според Румян \"грешният\" превод е станал с посредничеството на адвокат Михаил Михайлов, който е бил член на Апелативната комисия на БФС. Според информацията Михайлов е уволнен.", "date": "2018.01.31", "title": "Футболният \"Банско\" се оказа в центъра на скандал с изчезнали 100 хил. лева от УЕФА"}
{"url": "https://www.dnevnik.bg/bulgaria/2018/01/31/3121712_i_asociaciiata_na_prokurorite_podkrepi_protesta_na/", "text": "Асоциацията на прокурорите в България /АПБ/ подкрепи исканията на надзирателите и призова за диалог с институциите, за да бъдат решени техните проблеми. В сряда служители от \"Съдебна охрана\" и от \"Изпълнение на наказанията\" представиха исканията си в протестна акция пред Съдебната палата. Те издигнаха разноцветни балони като символ на продължаващите години наред празни обещания от всяка власт за увеличаване на щатовете, възнагражденията и подобряване условията на труд. Протестиращите издигнаха и плакати с надписи \"Европа и за нас\" \"Оттук нататък за нас е въпрос на чест!!!\", \"Само несигурността е сигурна в сектор \"Сигурност\", \"Докога европейските ценности и норми ще бъдат само на хартия\" и др. По-рано подкрепа за служителите от затворите и съдебната охрана  беше изразена от Съюза на съдиите в България /ССБ/. В писмото си от Асоциацията на прокурорите подкрепят становището, че \"е необходимо държавата да положи усилия да се предприемат бързи и решителни мерки за преодоляване на критичното съотношение между броя на надзирателите и затворниците\" Освен това от АПБ отчитат, че е застрашена сигурността в местата за предварително задържане (арестите) и в затворите, което поставя в опасност и охранителния състав, и лишените от свобода, а и всички граждани\". От организацията добавят, че ролята на надзирателите и служителите в този сектор заслужва уважение и трябва да бъде подобаващо оценена, защото те осигуряват не само физическа охрана, но и се грижат за превъзпитанието на лишените от свобода и връщането им в нормална обществена среда след изтърпяване на наказанието. От прокурорската асоциация апелират към компетентните власти за диалогичност и предприемане на подходящи мерки за решаване на натрупаните системни затруднения в дейността по изпълненията на наказанията и охраната на съдебната система. Служителите от главните дирекции \"\"Изпълнение на наказанията\" и от \"Охрана\" настояват за изравняване на заплатите с тези в МВР и актуализиране на щатовете, тъй като в момента съотношението между надзиратели и затворници е 1 към 100.", "date": "2018.01.31", "title": "И Асоциацията на прокурорите подкрепи протеста на надзирателите"}
{"url": "https://www.dnevnik.bg/sport/2018/01/31/3121728_arsenal_privleche_obameiang_v_rekordna_za_kluba_sdelka/", "text": "Арсенал\" постигна целта си и привлече Пиер-Емерик Обамеянг. Английският клуб взе футболиста на \"Борусия\" (Дортмунд) за 56 млн. паунда, пише Би Би Си. \"Топчиите\" посочват, че националът на Габон е подписал дългосрочен договор. \"Нашето второ ново попълнение през януарския трансферен прозорец е един от най-високо оценяваните нападатели. Той вкара 98 гола в 144 мача в Бундеслигата за \"Борусия\" и е замесен в 172 гола в 213 мача във всички турнири за бившия си отбор\", се казва в съобщението в сайта на \"Арсенал\". Преди това клубът  взе Хенрих Мхитарян , който беше включен в сделката с преминаването на Алексис Санчес в \"Манчестър юнайтед\". Сега очакванията са \"Арсенал\" да пусне Оливие Жиру в \"Челси\", а шампионът от Висшата лига да прати Миши Батшуай в \"Борусия\". Привърженици на \"Арсенал\" обявиха, че привличането на Обамеянг ще увеличи възможността на отбора да завърши в четворката. Те се позоваха на научен анализ, според който шансовете за постигане на целта нарастват с до 20%.", "date": "2018.01.31", "title": "\"Арсенал\" привлече Обамеянг в рекордна за клуба сделка"}
{"url": "https://www.dnevnik.bg/detski_dnevnik/2018/01/31/3121719_nova_direkciia_v_ministerstvoto_na_obrazovanieto_shte/", "text": "Нова дирекция в Министерството на образованието и науката (МОН) ще се грижи за изпълнението и управлението на проекти или програми, финансирани със средства от европейските структурни и инвестиционни фондове или от други международни финансови институции, по които министърът на образованието и науката или министерството са бенефициенти. Измененията в Устройствения правилник на МОН се налагат с приетото от кабинета днес постановление за определяне на второстепенните разпоредители с бюджет към министъра на образованието и науката. Промените са вследствие въведените със Закона за предучилищното и училищното образование нови институции, както и на преобразуваните в системата на висшето образование. С промените се изпълняват и  отправени от Европейската комисия препоръки  за ясно разграничаване между функциите на звената, изпълняващи административни дейности за подпомагане на министъра, от една страна, и на конкретния бенефициент по проекти, финансирани от оперативна програма \"Наука и образование за интелигентен растеж\", от друга. Осребряването на част от парите по оперативна програма \"Наука и образование за интелигентен растеж\"  беше замразено в началото на 2017 година заради редица нарушения и слабости , констатирани от одит на Европейската комисия (ЕК). Това е  едно от условията, които България трябва да изпълни , за да убеди Брюксел безвъзмездните средства да бъдат размразени. Друга промяна в правилника на МОН е разделянето на досегашната дирекция \"Политики за стратегическо развитие и информационно осигуряване\" на две дирекции. Причината са многото функции и задължения в областта на информационните и комуникационните технологии в министерството, се обяснява в съобщението.", "date": "2018.01.31", "title": "Нова дирекция в министерството на образованието ще управлява евросредствата"}
{"url": "https://www.dnevnik.bg/evropa/2018/01/31/3121732_s_novi_pravila_brjuksel_zatiaga_povedenieto_na/", "text": "Европейската комисия съобщи, че от днес въвежда нови правила за поведение на еврокомисарите, като целта е да се постигне по-голяма прозрачност. Въвежда се удължаване на \"срока на охлаждане\" за еврокомисарите от 18 месеца, както бе досега, на две години. В този срок бившите еврокомисари трябва да съобщават на еврокомисията, преди да започнат нова работа, като подлежат на ограничения по отношение на някои дейности, като например лобирането. За бившите председатели на комисията този срок става три години. За пръв път се дава определение на понятието \"конфликт на интереси\" и се въвежда принцип, че еврокомисарите не само следва да избягват конфликт на интереси, но и поведение, което може да бъде възприето като конфликт на интереси. Ако бивши еврокомисари възнамеряват да работят в области, свързани с предишната им дейност, първо трябва да се допитат до етичната комисия на еврокомисията. Занапред решенията на Брюксел и становищата на етичната комисия по тези въпроси ще бъдат оповестявани. Въвеждат се по-строги правила за финансовите интереси на еврокомисарите и те ще трябва да заявяват инвестициите, които надвишават 10 000 евро, независимо дали е възможен конфликт на интереси. В случай на конфликт на интереси покрай дадено имущество на някой еврокомисар председателят на ЕК ще има възможност да поиска освобождаването от това имущество или прехвърлянето му под доверително управление. Еврокомисарите следва да променят своите заявления в началото на всяка година. Те освен това ще трябва да пътуват по най-евтиния начин. На всеки два месеца ще бъдат представяни данни за разходите за пътуване на всеки еврокомисар. За пръв път подобни данни ще бъдат разпространени следващия месец. Прилагането на новите правила ще бъде подпомагано от новата независима етична комисия, която ще може да предоставя съвети и да отправя препоръки. В случай на нарушение, което не изисква отнасянето на въпроса до Съда на ЕС, еврокомисията може да наложи порицание и да го оповести. Занапред еврокомисарите ще могат да участват в изборите за Европейски парламент, без да се налага да излизат в отпуск. Комисията ще представя годишни доклади за прилагането на тези правила./БТА", "date": "2018.01.31", "title": "С нови правила Брюксел затяга поведението на еврокомисарите"}
{"url": "https://www.dnevnik.bg/sport/2018/01/31/3121691_biografichna_kniga_za_grigor_dimitrov_veche_e_na_pazara/", "text": "Книгата \"Григор Димитров – гордостта на България\" излезе в продажба. Автор на неофициалната биография на тенисиста е спортният журналист Любомир Тодоров, а издател е \"Сиела\". В книгата, чиято цена е 14.90 лева, Тодоров проследява пътя на Димитров от тренировките в Хасково до триумфа във финалите на АТП в Лондон в края на 2017 г. В информацията до медиите се посочва, че \"специално внимание е отделено и на живота на Димитров извън корта\". Книгата съдържа избрани интервюта на Димитров през годините, мнения за играта му от специалисти, сред които Магдалена Малеева, директорът на турнира в София Пол Макнами, журналистите Татяна Манова, Емил Янчев и др. Наскоро бащата на Димитров -  Димитър Господинов, заяви, че тенисистът  \"има намерение в близко бъдеще да направи една автобиография\" .", "date": "2018.01.31", "title": "Биографична книга за Григор Димитров вече е на пазара"}
{"url": "https://www.dnevnik.bg/photos/2018/01/31/3121756_fotogaleriia_kak_izglejda_zatvorut_za_miliarderi_v/", "text": "Хотел \"Риц-Карлтън\" в Рияд ще заработи нормално по-късно този месец, след като всички високопоставени саудитци, задържани в него по обвинения в корупция, бъдат освободени. Вчера Саудитска Арабия обяви, че е сключила финансови споразумения за над 106 млрд. долара и че мнозинството от почти 400 задържани вече са на свобода. Чистката започна през ноември по инициатива на престолонаследника Мохамед бин Салман. Сред заподозрените бе принц Алуалид бин Талал, в чийто апартамент-затвор агенция \"Ройтерс\" получи разрешение да снима. Ето как изглежда саудитската килия на милиардера.", "date": "2018.01.31", "title": "Фотогалерия: Как изглежда затворът за милиардери в Саудитска Арабия"}
{"url": "https://www.dnevnik.bg/skorost/avtomobilna_industriia/2018/01/31/3121766_kupra_stava_otdelna_marka_pod_shapkata_na_seat/", "text": "Най-спортните модели на испанския производител на автомобили \"Сеат\", който досега носиха означението \"Купра\" (Cupra), вече ще се пускат под отделна марка. Тя ще се казва \"Купра\" и официалното й представяне ще е на 22 февруари. На автосалона в Женева (5-18 март) ще бъдат показани и първите модели, част от новия бранд. Днес официално беше представено логото на \"Купра\" и пуснат видеоклип, който посочва какви ще са основните характеристики на моделите в него. Марката вече има и  свой сайт . \"Сеат\" не е първата компания, която прибягва до подобен ход. Неотдавна \"Хюндай\" отдели най-луксозните си модели под бранда \"Дженезис\". BMW пък има суббранд за своите най-екологични модели, които носят означението \"i\".", "date": "2018.01.31", "title": "\"Купра\" става отделна марка под шапката на \"Сеат\""}
{"url": "https://www.dnevnik.bg/sviat/2018/01/31/3121763_kak_kitaiskite_turisti_promeniat_sveta/", "text": "Китайският туризъм в чужбина отчита бурен растеж през последното десетилетие и предстои да расте още: само 5% от китайците притежават задграничен паспорт спрямо 40% от американците. Има много за наваксване, което подсказва, че този бум ще се задържи. Макар голяма част от обществения дебат в САЩ да е съсредоточен върху неща от рода на цените на стоманата или евтините стоки, истинската доминираща тема в китайската икономика са потребителските разходи и услугите. Първоначално това беше вътрешен феномен, сега обаче се случва все по-често отвъд Китай. Ако се притеснявате, че китайските икономически данни са фалшиви, ето някои цифри, които могат да ви успокоят или пък да ви изненадат силно. Според Световната организация за туризъм на ООН китайските разходи за туризъм в чужбина са нараснали до 261 млрд. долара през 2016 година (21% от световния пазар), растеж от 12% спрямо 2015 г. и 11 пъти повече в сравнение с десетилетие по-рано. Броят на китайците, пътували в чужбина, се е повишил с 6% до 135 млн. през 2016 година. Данни като тези укрепват водещата позиция на Китай в сектора на чуждестранния туризъм от 2012 година. Как се случи всичко това? Като много от промените и тази може да се проследи до 80-те години, когато  Дън Сяопин  отвори икономиката. Тенденцията обаче набра инерция с приемането на програмата за одобрени дестинации Approved Destination Status (ADS) през 1995 година, която разреши организирани екскурзии в малък, но нарастващ, одобрен брой страни. Секторът има три ясно различими фази. Първата фаза е от средата на 80-те до началото на 90-те. Тогава са разрешени пътувания в чужбина до няколко азиатски, съседки на Китай, страни само за семейни посещения. Разрешени са също командировки от държавния или частния сектор, както и културен обмен, включващ пътувания на учени и участия в семинари. Следващата фаза е от средата на 90-те до 2010 година. При нея, като се взима предвид програмата за одобрените дестинации, някои лицензирани туристически агенции организират групи, които сами си плащат, като обикновено са включени няколко дестинации. Тези екскурзии често представляват разглеждане набързо на забележителностите в известни градове, щракане на снимки и купуване на подаръци за семейството и приятели. Туристите все още не влизат прекалено често в контакт с местната действителност заради ниските доходи, строгите туристически разпоредби, прекалено бързото обикаляне, езиковата бариера и липсата на опит в пътуванията в чужбина. Последната фаза е от 2010 г. досега. Характеризира се с повишени доходи, все по-голям опит в пътуванията, облекчени визови разпоредби и засилен маркетинг на страните - туристически дестинации. Всичко това много улеснява нещата. А вече има и самоорганизирани независими екскурзии и посещения на не толкова популярни дестинации с по-задълбочени преживявания и изпробване на друг начин на живот. Следите на китайските туристи вече могат да бъдат открити в Югоизточна Азия, Африка, Северна и Южна Америка и дори в полярните райони. Самоорганизираните туристи са предимно т.нар.  милениъли  (родените от началото на 80-те до средата на 90-те години), чиито интереси се простират от просто разглеждане на забележителности и пазаруване до научаване на повече неща за историята и културата. Президентът на Китай  Си Цзинпин  все повече насърчава туристическите пътувания в чужбина с цел да се упражнява влияние на международната сцена. Знае се също така, че китайските власти коригират туристическия поток към определени дестинации на базата на температурата в политическите отношения. Същевременно повишаването на доходите на китайците означава, че те харчат повече при пътуванията си. Бурният растеж на интернет, социалните медии, мобилните приложения и мобилните плащания предоставят повече удобства за туристите. Това не е уникално явление за Китай, но подчертава уникалната позиция на туристическата му индустрия. Какви са потенциалните последици за инвестициите? Този разцвет тъкмо започна, а най-хубавото предстои. Инвеститорите трябва да се насочат към дестинации, сектори и компании, които привличат китайски туристи. Мултинационални хотелски вериги като Marriott, туристически компании като Ctrip, авиокомпании и чуждестранни вериги за луксозни стоки би трябвало да имат полза от тази тенденция. Китайският туризъм в чужбина е предвестник за китайските инвестиции и потребление в чужбина. Той ще помогне да се създаде значителен брой работни места в определени страни. Според главния изпълнителен директор на Ctrip около 15 милиона китайски туристи, насочили се към чужбина, избират тази компания всяка година. Техните екскурзии създават 100 милиона работни места по света. Това ще се усети най-много в малки страни като Камбоджа. Въпреки скептицизма на инвеститорите към официалните китайски икономически данни нарастващото богатство на населението се вижда чрез бурния подем на туристическите пътувания в чужбина. Може ли нещо да се обърка? Разбира се. Разходите на китайците в чужбина обаче опровергават, поне частично, тезата, че китайският растеж е къща от карти, основана на дългове. Не изпускайте от поглед броя на задграничните паспорти и гледайте как той се увеличава.", "date": "2018.01.31", "title": "Как китайските туристи променят света"}
{"url": "https://www.dnevnik.bg/skorost/2018/01/31/3121809_dostuput_do_ndk_shte_e_ogranichen_v_chetvurtuk_i_petuk/", "text": "Достъпът до централната сграда на НДК ще бъде ограничен в четвъртък и петък заради ново събитие на високо ниво от българското председателство на Съвета на ЕС, съобщиха от пресслужбата на двореца. В резултат на 1 февруари (четвъртък) през целия ден, както и на 2 февруари (петък) до приключване на събитието ще бъдат затворени за посетители литературен клуб \"Перото\" и Билетният център на НДК, както и цялата сграда. Подобни ограничения ще са в сила до юли 2018 г. за всички събития от клас А и С от програмата на председателството. В тези дни за улеснение на почитателите на културната програма на НДК ще работи целодневната билетна каса в кино \"Люмиер Лидл\". На разположение остава и системата за  онлайн резервация  на билети. От Столичната община допълват, че заради събитието от 17.30 часа днес до приключване на мероприятието на 2 февруари се забраняват престоят и паркирането на пътни превозни средства с изключение на автомобилите, превозващи участниците в мероприятията, на ул. \"Доспат\" между бул. \"Витоша\" и ул. \"Баба Неделя\", ул. \"Баба Неделя\" и на ул. \"Д-р Христо Стамболски\" (виж картата). От 7 часа утре до приключване на мероприятието и от 7 часа до приключване на мероприятията на 2 февруари се забранява влизането на пътни превозни средства по ул. \"Доспат\" между бул. \"Витоша\" и ул. \"Баба Неделя\", по ул. \"Баба Неделя\" и по ул. \"Д-р Христо Стамболски\". От Центъра за градска мобилност уточняват, че спрените в нарушение автомобили ще бъдат принудително преместени.", "date": "2018.01.31", "title": "Достъпът до НДК ще е ограничен в четвъртък и петък"}
{"url": "https://www.dnevnik.bg/sviat/2018/01/31/3121808_kan_udvoiava_plaja_si_s_piasuk_za_10_mln_evro/", "text": "Властите във френския средиземноморски курортен град Кан започнаха да насипват 80 000 куб.м пясък по основния си плаж, за да удвоят ширината му. Обемът е достатъчен да запълни 32 басейна с олимпийски размери, обяснява \"Ройтерс\". Целта е дългият 1.4 км плаж, край който минава прочутият булевард \"Кроазет\" с някои от най-луксозните хотели и ресторанти, да е готов за началото на кинофестивала през май. Това е и най-голямото светско събитие за годината и от десетилетия събира десетки световно известни звезди. \n     По-голямата площ ще даде и повече възможности на частните концесионери да изкарат пари. \"Имахме ивица, широка около 20 м, а сега ще добавим още 10-12 м\", казва Бруно Ришар, мениджър на частния Long Beach, където шезлонг струва 25 евро на ден. Над половината пясък се транспортира с баржи от кариера в съседния район Вар. След смесване с морска вода той се излива с тръба върху плажа, след което булдозери оформят релефа. Местните жители гледат на проекта за 10 милиона евро със смесени чувства, допълва \"Ройтерс\". За едни е по-добре Кан да има по-голям обществен плаж, докато според други това си е пилеене на средствата на данъкоплатците, защото никой не знае дали морето няма да си \"прибере\" обратно пясъка.                     ", "date": "2018.01.31", "title": "Кан удвоява плажа си с пясък за 10 млн. евро"}
{"url": "https://www.dnevnik.bg/evropa/2018/01/31/3121835_v_bulgariia_ima_greshna_informaciia_za_istanbulskata/", "text": "Насилието над жени все още е сериозен проблем в Европейския съюз. От петнадесетгодишна възраст в целия ЕС една от всеки три жени е била жертва на физическо насилие, на сексуално насилие или и на двете. Проблемът съществува и в България - 38% от българските жени са посочили, че са претърпели такова насилие от бивш партньор. Това се посочва в съвместно изявление на еврокомисарите Мария Габриел (цифрова икономика и цифрово общество) и Вера Йоурова (правосъдие и равенство между половете). \"Очевидно е, че мащабът на насилието над жени засяга дълбоко нашите общества: от децата, растящи в разбити семейства, където те често са странична жертва на такова насилие, до огромната икономическа цена, която плащаме\", се посочва в изявлението, според което \"разходите за здравни и правни грижи, както и икономическите загуби от това, че жените не могат да работят, се изчисляват за ЕС на повече от 225 милиарда евро\".  Еврокомисарите изразяват увереност, че \"Истанбулската конвенция е един от инструментите, които могат да помогнат това да се промени\". \"Чухме някои митове за конвенцията, които се разпространяват в България. Днес бихме искали да разсеем тези неистински твърдения\", продължава изявлението.  \"За какво всъщност става дума в Истанбулската конвенция? Преди всичко за предотвратяване на насилието над жени, включително домашно насилие, и за по-добра защита на жертвите от насилие. Конвенцията задължава държавата да се ангажира с насилието над жени във всички негови форми и да преследва извършителите\", разясняват еврокомисарите, като призовават да се направи всичко възможно, за да се спре това насилие и да бъдат подкрепени жертвите. \"Ратифицирането на конвенцията е важна стъпка в тази посока\", продължава изявлението.  \"Нека бъдем ясни: против основите на едно семейство е, когато съпруг пребива или изнасилва съпругата си. Искаме да разсеем погрешната информация, която се разпространява в България относно конвенцията. Не става дума за инструмент за оформяне възприятието на пола или за идеологии, нито се изисква от страните да разрешат еднополови бракове. Всъщност не се споменава никъде за правно признаване на еднополовите бракове – тази тема е извън обхвата на конвенцията. Накрая, тя също така не задължава страните да провеждат уроци в училищата за сексуалната ориентация или за половата идентичност\", подчертават Габриел и Йоурова. По думите им: \"Вместо това конвенцията ще гарантира важна подкрепа на жертвите от насилие - като убежища, психологически и правни консултации или подкрепа с подслон. Ще осигури на жертвите на изнасилвания достъп до специализирани кризисни центрове, където ще могат да получат медицински преглед и юридически консултации, както и подкрепа за преодоляване на травмата.\" \"Благодарение на тази конвенция полицаите и лекарите ще получат подходящо обучение, за да могат да подкрепят жертвите по най-добрия възможен начин – като например се улесни явяването на свидетели по делата за насилие, и ще се гарантира, че децата, станали свидетели на такова насилие, ще получат защита и подкрепа\", продължава изявлението. Габриел и Йоурова призовават прекратяването на насилието над жени и подкрепата за жертвите трябва да бъде приоритет и припомнят, че 47 държави вече са я ратифицирали. \"Ние насърчаваме и искрено се надяваме, че скоро ще последва България. Няма време за губене\", завършва изявлението. По-рано днес ГЕРБ обяви, че  ще  сезира Конституционния съд  с искане за преценка на съответствието на Истанбулската конвенция с конституцията, а БСП обяви, че \"против ли сте ратификацията на Истанбулската конвенция\" е  новият въпрос за референдум на партията .", "date": "2018.01.31", "title": "В България има грешна информация за Истанбулската конвенция, заявиха комисарите Габриел и Йоурова"}
{"url": "https://www.dnevnik.bg/evropa/2018/01/31/3121856_brjuksel_obiavi_pretenciite_na_italiia_za_agenciiata/", "text": "Европейската комисия отхвърли опитите на Италия да стане домакин на Европейската агенция по лекарствата (ЕМА) след Брекзит и обяви призивите за преместване на регулаторния орган в Милано за предизборна кампания, предаде \"Ройтерс\". По-рано Италия заяви, че  ще обжалва в Съда на ЕС  решението за преместване на агенцията в Амстердам след излизането на Великобритания от блока. Италия ще проведе  парламентарни избори на 4 март . Премиерът Паоло Джентилони призна, че опитите за ЕМА ще бъдат трудна задача. \"Трябва да го направим. Няма да бъде лесно\", отбеляза той. ЕМА, където работят около 900 души и която е ключов елемент от системата на здравеопазването на континента, ще трябва да напусне сегашния си дом в Лондон, тъй като Великобритания се готви да излезе от ЕС през март 2019 г. Милано изгуби  жребия за регулатора  през ноември. София също бе сред 19-те кандидати, но в самото начало западни медии коментираха, че българските документи съдържат прекалено оскъдна информация и градът е практически без шансове. Еврокомисарят по здравеопазването Витенис Андрюкайтис днес отбеляза, че италианската инициатива е много близо до изборите в страната. \"Съжалявам, но аз лично, а мисля, че и цялата комисия, не сме част от дебатите за италианските избори. Това е пределно ясен отговор. Решението на съвета е взето\", подчерта той. ЕМА бърза да се премести преди Великобритания да напусне ЕС, но  холандците още не са достроили новата централа  и временно ще настанят персонала в бизнес комплекс в западната част на Амстердам. Според здравното министерство това ще трае само няколко месеца - до началото на 2020 г. По-рано тази седмица изпълнителният директор на ЕМА - италианецът Гуидо Раси, заяви, че агенцията няма друг избор, освен да приеме временно настаняване в комплекса Spark, въпреки че офис площите в него са два пъти по-малко в сравнение със сегашната лондонска централа.", "date": "2018.01.31", "title": "Брюксел обяви претенциите на Италия за Агенцията по лекарствата на ЕС за предизборна кампания"}
{"url": "https://www.dnevnik.bg/sport/2018/01/31/3121898_formula_1_premahna_manekenkite_ot_pistata/", "text": "Собствениците на Формула 1 сложиха край на дългогодишната традиция с използването на жени модели при представянето на пилотите преди всяко състезание. Промяната влиза в сила от новия сезон, който започва на 25 март с Гран при на Австралия.  Преустановява се използването на манекенки и за всички останали състезания, които съпътстват уикендите в най-популярната автомобилна надпревара. Собствениците на Формула 1 обявиха, че тази традиция е в \"явно противоречие с модерните обществени норми\". \"Според нас тази практика не е подходяща или съответстваща на Формула 1 и нейните фенове по целия свят - стари и нови. Въпреки че момичетата на пистата са основен елемент от състезанията в продължение на десетилетия, ние смятаме, че този обичай не резонира с ценностите на нашата марка и е в явно противоречие с модерните обществени норми\", заяви търговският директор на Формула 1 Шон Братчис. За премахването на манекенките от пистата  се заговори през декември . Тогава собствениците от \"Либърти медия\" започнаха обсъждане на темата, а техническият директор на Формула 1 Рос Браун обяви практиката за остаряла. По традиция присъствието на модели се използва за реклама, като момичетата носят дрехи с имената на спонсорите върху тях и държат табелите с имената на състезателите на стартовата решетка. Задълженията им включват също участие в церемонията по награждаване, където придружават пилотите по пътя към подиума. Темата за сексизма в моторните спортове дори доведе до включването на мъже модели в някои състезания. Първият подобен случай беше през 2015 г. в Гран при на Монако. От Формула 1 обявиха, че обмислят да превърнат в празник времето, което отборите и пилотите прекарват на стартовата решетка. Идеята е преди състезанието на пистата да има гости и различни изпълнители, които \"да добавят към блясъка и спектакъла на Гран при\". Освен това ще се даде възможност на организаторите и спонсорите да представят своите държави и продукти. В последните месеци все повече спортове се отказаха от практиката да се използват модели при представяне или награждаване на състезатели. Професионалната дартс корпорация (PDC) наскоро обяви, че с незабавен ефект преустановява практиката момичета да съпровождат играчите при излизането им към подиума. В средата на юли организаторите на Обиколката на Испания  забраниха целувките при награждаването на състезателите  след всеки етап. На сцената освен жени модели вече има и мъже, които да помагат по време на церемонията.", "date": "2018.01.31", "title": "Формула 1 премахна манекенките от пистата"}
{"url": "https://www.dnevnik.bg/bulgaria/2018/01/31/3121890_bnt_e_s_nov_obshtestven_suvet/", "text": "Българската национална телевизия има нов обществен съвет, съобщиха от медиата. Поканата да се присъединят към него са приели девет известни обществени фигури. Това са:  (филолог, писател и ректор на СУ \"Св. Климент Охридски\" в периода 1999 – 2007 г.)  (социален антрополог и преподавател)  (общественик и министър по европейските въпроси в периода март 2007 - юли 2009 г.)  (писател)  (джаз певица)  (изпълнителен директор на Сдружение \"Национален борд по туризъм\")  (спортист, медалист от олимпийски игри, световни и европейски първенства по кану-каяк)  (публицист и анализатор във вестник \"Сега\")  (преводач и рекламист).  На първото си заседание днес общественият съвет е избрал за свой председател проф. Боян Биолчев, а за негов заместник - Хилда Казасян. Общественият съвет е независим консултативен орган, който подпомага изпълнението на обществените функции на БНТ. Задачата на членовете му е да наблюдават баланса на различните гледни точки и интереси в програмите на националната телевизия и съдействат за налагане на българската културна идентичност и език. Съветът може да обсъжда и предлага идеи за предавания, свързани с обществения характер на телевизията.", "date": "2018.01.31", "title": "БНТ е с нов обществен съвет"}
{"url": "https://www.dnevnik.bg/video/novinite_na_bnt/2018/01/31/3121896_video_drugite_novini/", "text": "Кабинетът утвърди Споразумението за намаляване на тарифите за роуминга със Сърбия Бяло, зелено и червено в олимпийските екипи Тройно лунно шоу Първият концерт на ледено виолончело Нощта на книгите за Хари Потър се отлага за 18 февруари", "date": "2018.01.31", "title": "Видео: Другите новини"}
{"url": "https://www.dnevnik.bg/sport/2018/01/31/3122043_chelsi_privleche_olivie_jiru/", "text": "Челси\" привлече нападателя на \"Арсенал\" Оливие Жиру. 31-годишният французин подписа договор за 18 месеца и получи фланелката с №18. Според британските медии трансферната сума, която сините ще платят, е 20 милиона паунда. \"Челси\" е един от най-големите клубове във Висшата лига. Те може би спечелиха най-много трофеи през последните шест-седем години. Това е огромен клуб и за мен е чест да подпиша с \"Челси\". Нямам търпение да започна да играя\", каза Жиру след обявяването на трансфера. Преминаването на французина на \"Стамфорд бридж\" беше част от  тристранната сделка по привличането на Пиер-Емерик Обамеянг в \"Арсенал\" . \"Артилеристите\" решиха да пратят Жиру в \"Челси\", който от своя страна даде под наем Миши Батшуай на \"Борусия\" (Дортмунд). \"Оливие е доказан талант на най-високо ниво и ние сме много доволни, че вече можем да го наречем играч на \"Челси\". Той вкарва редовно голове през цялата си кариера, а освен това е добре аклиматизиран към английския футбол и Висшата лига. Сигурни сме, че ще бъде фантастично попълнение\", каза директорът на \"Челси\" Марина Грановская. Жиру пристигна в Англия през лятото на 2012 г., след като изведе \"Монпелие\" до сензационна титла във Франция и стана голмайстор на Лига 1. \"Арсенал\" плати за него 9.6 милиона, а французинът се отплати със 105 гола в 253 мача във всички турнири. С екипа на \"артилеристите\" той спечели четири трофея - три пъти Купата на Англия (2014, 2015 и 2017 г.) и Къмюнити шилд (2015 г.).", "date": "2018.01.31", "title": "\"Челси\" привлече Оливие Жиру"}
{"url": "https://www.dnevnik.bg/sport/2018/01/31/3122047_ludogorec_pobedi_s_lekota_irtish_v_predposlednata_si/", "text": "Лудогорец\" спечели безпроблемна победа с 2:0 срещу бронзовия медалист в казахстанското първенство \"Иртиш\" (Павлодар). Българският шампион записа четвърти успех в своята шеста и предпоследна контрола от подготвителния лагер в Турция. Новото попълнение Якуб Шверчок  и Върджил Мисиджан отбелязаха попаденията през първото полувреме. Тимът от Разград можеше да запише и по-убедителна победа срещу бившия отбор на Димитър Димитров-Херо, но Клаудиу Кешеру пропусна дузпа след почивката. \"Лудогорец\" доминираше от началото на двубоя и закономерно поведе в 27-ата минута. Джоди Лукоки центрира от корнер, а Шверчок беше оставен непокрит на четири-пет метра от голлинията и отбеляза с глава. Осем минути по-късно българският шампион стигна до второ попадение. Вандерсон изведе Сисиньо на десния фланг, крайният бранител пусна отлично подаване от аутлинията към точката на дузпата и Мисиджан спокойно прати топката във вратата. На почивката \"Иртиш\" предприе цели десет промени, докато \"Лудогорец\" направи повечето от своите смени около 70-ата минута. Тимът от Разград контролираше мача и през второто полувреме, а казахстанският отбор не създаде почти нищо интересно в атака. Шест минути преди края на редовното време Светослав Ковачев беше фаулиран в наказателното поле и \"Лудогорец\" получи дузпа. Кешеру обаче изпълни несериозно наказателния удар. Той се опита да прехвърли вратаря, който остана на място и улови спокойно топката. В събота \"Лудогорец\" ще изиграе последната си контрола на турска земя. Съперник на българския шампион ще е руският \"Арсенал\" (Тула).  Ренан дос Сантос, Лукас Саша, Георги Терзиев, Игор Пластун, Сисиньо, Абел Анисе, Густаво Кампаняро, Върджил Мисиджан, Вандерсон, Джоди Лукоки и Якуб Шверчок (след почивката влязоха: Клаудиу Кешеру, Яцек Горалски, Рафаел Форстър, Светослав Ковачев, Жоао Пауло, Козмин Моци и Венцислав Керчев). \"Лудогорец\" - \"Ботошани\" 2:0 \"Лудогорец\" - \"Шахтьор\" (Донецк) 2:2 \"Лудогорец\" - \"Университатя\" (Крайова) 2:0 \"Лудогорец\" - \"Кайрат\" 2:3 \"Лудогорец\" - \"Балтика\" 3:1 \"Лудогорец\" - \"Иртиш\" 2:0", "date": "2018.01.31", "title": "\"Лудогорец\" победи с лекота \"Иртиш\" в предпоследната си контрола"}
{"url": "https://www.dnevnik.bg/evropa/2018/01/31/3121781_antisemitizmut_nadiga_glava_i_budi_trevoga_v_germaniia/", "text": "Германските власти са разтревожени от възраждането на антисемитизма 73 години след края на холокоста, съпроводено с възход на крайнодесните сили и страхове заради притока на бежанци от страни, враждебни на Израел. По повод възпоменателните прояви, свързани с освобождаването на лагера на смъртта \"Аушвиц\" на 27 януари 1945 г., Ангела Меркел сподели своя срам, че еврейските сгради - от училища до синагоги, не могат \"да съществуват без полицейска охрана\". Бундестагът отбелязва годишнината със специална сесия в сряда. Канцлерът, станала преди 10 години първият германски правителствен ръководител, говорил пред Кнесета (израелския парламент), се ангажира също да създаде длъжността комисар по антисемитизма в следващото правителство,  което се надява да формира през март . Подтик за инициативата бяха кадри, показващи как демонстранти в Берлин изгарят израелски знамена след решението на САЩ да признаят Ерусалим за столица на еврейската държава. Представители на еврейската общност бият тревога вече от доста месеци. Твърде уважавания бивш председател на Централния съвет на евреите в Германия Шарлоте Кноблох осъди засилващите се антисемитски прояви. Еврейските празненства вече \"са нещо невъзможно в публичното пространство без полицейска защита\", увери тя. Все по-свиреп Берлинчани бяха възмутени и от кражбата на 16 малки месингови павета, вградени в тротоарите, за да напомнят за жертвите на холокоста. Извършителите не бяха открити, но посланието не остана тайна за никого в навечерието на годишнината от антиеврейските погроми през 1938 г., известни като \"Кристалната нощ\". \"За пръв път се случва да откраднат толкова много \"препъникамъни\" (Stolpersteine на немски език, бел. АФП) за няколко дни\", клати глава Силвия Кавчич, която се грижи за сложените в Берлин 7000 малки павета с имената на убити от нацистите хора, предимно евреи. По думите на Венцел Михалски, представляващ в Германия неправителствената организация \"Хюман райтс уоч\", антисемитизмът става \"все по-буен и свиреп\". Така смята и днешният ръководител на Централния съвет на евреите Йозеф Шустер. \"Днес все по-смело се говорят неща, които някои винаги са мислели, но просто не са смеели да ги кажат\", забелязва той пред \"Билд ам зонтаг\". След войната Германия превърна спомена за холокоста в стожер на новата си идентичност. Но очевидците и оцелелите от геноцида изчезват един след друг и табутата започват да падат. Мощният пробив на крайната десница, нахлула в долната камара през септември, отбеляза обрат в ситуацията. Неин функционер нарече паметника на холокоста в Берлин \"срамен мемориал\", а в редиците й има немалко всеизвестни антисемити. Експерти предупреждават също за радикализиращи се мюсюлмани, по-специално в средите на многобройното турско малцинство, вслушващо се в риториката на турския президент Реджеп Тайип Ердоган. \"Всяка дума е свещена за тях. А Ердоган е злобен антисемит\", изобличава го правозащитникът от \"Хюман райтс уоч\". Наученото в училище Твърде обезпокоителен е и антисемитизмът в училищата, по-специално сред младите мюсюлмани. Учители от Берлин разказват, че сред най-популярните обиди е вече \"Евреин такъв!\". На места \"щом се заговори за евреи или юдейска религия, в класната стая веднага започва малка интифада\", посочва преподавател в доклад на тази тема. Дискусия се развива и около пристигналите в страната от 2015 г. насам над един милион бежанци, \"някои от тях израсли сред антиизраелски и антисемитски кампании\", отбелязва Шустер - при все че досега няма официални данни, сочещи за засилване на антисемитските действия, свързано с бежанците. Последното до момента предложение от служител в берлинското кметство е всички ученици задължително да се водят на посещение в концлагер, както правят в Бавария. Защото - уверява Гюнтер Морш, директорът на мемориала в лагера Заксенхаузен, \"решаващо е образователното равнище, не толкова географският произход\"./БТА/", "date": "2018.01.31", "title": "Антисемитизмът надига глава и буди тревога в Германия"}
{"url": "https://www.dnevnik.bg/sport/2018/01/31/3121580_video_formula_e_se_nasochi_kum_nova_era_s_bolid/", "text": "Формула Е обяви началото на нова ера с представянето на първия болид от второ поколение. С новия електрически автомобил, който ще дебютира на пистата през новия сезон, на пилотите вече няма да се налага да сменят колите по средата на състезанията. \"Тази кола е бъдещето. Когато създадохме Формула Е (през 2012 г.), нашата цел беше да разчупим модела и да предизвикаме статуквото, като предизвикаме революция в моторните спортове. Този болид от ново поколение представлява тази революция\", каза основателят и изпълнителен директор на Формула Е Алехандро Агаг. Международната федерация по автомобилизъм (ФИА) обедини редица водещи дизайнери и инженери, за да работят по новия болид. Това е първият случай, когато ръководният орган в моторните спортове директно наблюдава и ръководи разработването на състезателна кола. \"Новите болиди ще бъдат по-бързи и ще имат почти двойно по-голяма капацитет за съхранение на енергия. Те са демонстрация на продължаващата еволюция на технологията на батериите. Заедно с ФИА постигнахме нещо много значимо със създаването на тази кола. Нямам търпение да я видя на пистата\", каза още Агаг. Президентът на ФИА Жан Тод обяви, че колата ще може да бъде видяна на живо за пръв път на 6 март в Женева. \"Сигурен съм, че всички ще бъдат много развълнувани от това колко футуристичен и технологично напреднал е този болид. Много съм горд, че ФИА беше в основната на развитието му\", допълни Тод.", "date": "2018.01.31", "title": "Видео: Формула Е се насочи към нова ера с болид \"Батмобил\""}
{"url": "https://www.dnevnik.bg/sport/2018/01/31/3122066_cska_izpusna_shampiona_na_rusiia_v_zdrav_mach_s_dve/", "text": "ЦСКА се представи силно, но не успя да победи руския шампион \"Спартак\" (Москва). Двата отбора изиграха много здрав мач, в който имаха отлични възможности да спечелят, но не си отбелязаха гол след две греди и големи пропуски. Това беше третата контрола на българския вицешампион от подготвителния лагер в Испания. В предишния мач червените направиха  нулево равенство с \"Динамо\" (Киев) , а в първата си проверка  разгромиха отбора на Фабио Капело \"Жиангсу\" с 8:0. Двубоят между ЦСКА и \"Спартак\", който се игра пред голяма българска агитка, започна във вихрено темпо. Българският отбор имаше изключителна възможност да открие резултата след едва 65 секунди игра. Каранга отне топката и даде началото на контраатака с пас към Тиаго Родригес. Португалецът напред по левия фланг и подаде към точката на дузпата за Кирил Десподов. Ударът на Десподов беше блокиран, но топката попадна в Тиаго. Той шутира от въздуха, а на три метра от голлинията Каранга подложи крак, но вместо в опразнената врата стреля в напречната греда. Само 20 секунди по-късно груба грешка в защитата на ЦСКА позволи на Куинси Промес да излезе сам срещу Георги Китанов. Нападателят на \"Спартак\" обаче направи нескопосан опит да прехвърли вратаря на червените. Руският шампион владееше по-продължително топката, но играчите на ЦСКА пресираха добре и играеха доста солидно в защита. Няколко пъти червените отнемаха топката в половината на съперника, което даваше предпоставки за опасни контраатаки. При двете най-добри Десподов не успя да намери вярното решение. В първата ситуация той проби отдясно, но опитът му да намери Каранга пред вратата беше пресечен. При втората най-добрият млад играч в Първа лига за 2017 г. отправи слаб удар от границата на наказателното поле. В същото време \"Спартак\" не създаде нищо интересно пред вратата на Китанов извън пропуска на Промес във втората минута. Пет минути след почивката обаче руският шампион имаше чудесен шанс да открие резултата. Фернандо се озова очи в очи с Китанов след грешка на Жеферсон и Николай Бодуров, но стреля над вратата. В 65-ата минута Каранга направи още един изключителен пропуск. Бразилецът получи шанс да стреля с глава на два метра от голлинията, но прати топката над вратаря Артьор Ребров, който се разтегна и изби с една ръка в корнер. В 80-ата минута пред ЦСКА се откри нов страхотен шанс да поведе. Жеан Бланко отне топката от бранител, напредна сам срещу вратаря и потърси намиращия се сам пред опразнената врата Станислав Манолев. Топката обаче дойде малко назад за десния бек и той не успя да отбележи. Минута по-късно гредата спаси ЦСКА след хубаво изпълнение от пряк свободен удар на Фернандо. Това беше и последният интересен момент пред една от двете врати. \"През по-голямата част от мача стояхме добре. Много добра и полезна проверка за нас. Можем само да си извлечем добри поуки. Лошото е, че не вкарахме гол, но е добре, че в пореден мач не допуснахме. Можеше да играем с малко повече самочувствие, да държим по-дълго топката и да бъдем равностойни на \"Спартак\", който на моменти имаше предимство\", каза старши треньорът на ЦСКА Стамен Белчев след мача. Съставът на ЦСКА  Георги Китанов, Станислав Манолев, Николай Бодуров (к), Александър Дюлгеров, Жеферсон Телес, Раул Лое, Тиаго Родригес, Роланд Алберг, Енрике Рафаел, Кирил Десподов, Фернандо Каранга.  Витаутас Черниаускас, Александър Барт, Александър Георгиев, Божидар Чорбаджийски, Стойчо Атанасов, Валентин Антов, Никола Борисов, Божидар Чуканов, Радослав Живков, Жеан Бланко.", "date": "2018.01.31", "title": "ЦСКА изпусна шампиона на Русия в здрав мач с две греди и големи пропуски"}
{"url": "https://www.dnevnik.bg/photos/2018/01/31/3122041_snimka_na_denia_dori_kuchetata_protestirat_sreshtu/", "text": "Дори кучетата протестират срещу замърсения въздух в косовската столица Прищина, където днес се събраха стотици демонстранти, показва снимката на агенция \"Ройтерс\". В последните дни замърсяването там достигна опасни нива и местните хора бяха посъветвани да си останат по домовете.", "date": "2018.01.31", "title": "Снимка на деня: Дори кучетата протестират срещу замърсения въздух"}
{"url": "https://www.dnevnik.bg/politika/2018/01/31/3122068_plevneliev_predupredi_za_gotven_opit_za_instalirane_na/", "text": "Президентът на България между 2012 и 2017 г. Росен Плевнелиев предупреди, че в България ще бъде направен опит парламентарната република да бъде заменена с президентска. В интервю за БНТ Плевнелиев каза: \"Имам своите притеснения, че в България ще бъде направен опит да бъде инсталирана президентска република\". Запитан дали това става в момента, той уточни, че говори по принцип и даде пример с  инициативата на бившия директор на Националния исторически музей Божидар Димитров , който преди дни обяви, че учредява движение \"за възход и величие\" на България, а президентската република е една от целите му. Това ставало в критичен момент, в който институциите трябва да се подкрепят, вместо да се поставят под въпрос. Плевнелиев подчерта, в България президентската република няма място. \"Това е руски модел - слагаш един силен човек отпред и институциите нямат голямо значение\", каза той. \"Аз се притеснявам, че това, за което говореше президентът Първанов за президентска република, за което един телевизионен водещ и неговите сценаристи дълго време работеха, в един момент с подкрепата на настоящия държавен глава може да придобие по сериозни очертания\", каза Плевнелиев.. Предишният президент разкритикува настоящия държавен глава Румен Радев за това, че не надгражда авторитета на институциите и не засилва доверието към тях. Той за пореден път даде пример с думата  \"нотариат\",  с която Радев наскоро иронично назова Народното събрание. Това според Плевнелиев е опасно. \"Радев трябва да работи за това институциите да имат добро име, да има институционална култура\", препоръча предшественикът му.", "date": "2018.01.31", "title": "Плевнелиев предупреди за готвен опит за инсталиране на президентска република"}
{"url": "https://www.dnevnik.bg/bulgaria/2018/01/31/3122086_shte_otreja_glavata_ti_se_okaza_stil_na_upravlenie_a/", "text": "Думите са на вече бившия председател на Районния съд в Раднево Евелин Драганов, отправени към деловодителката Йовка Митева. Прокуратурата го обвини в закана за убийство, но той беше оправдан на първа инстанция. От мотивите, цитирани от  Lex.bg  се разбира, че бившият съдебен шеф е признат за невинен поради факта, че си  служил с подобен език през целия си мандат  и към други колеги, а не само по адрес на Митева.  \"Следва да се подчертае, че подобен манталитет на работа, изводимо от показанията не само на служители, но и на съдии, работещи в съда, Драганов е имал през почти целия си мандат на председателстващ съда в гр. Раднево, което макар и обидно, не е било в състояние да предизвика вероятност от застрашеност за живота и/или здравето на работещите там, в това число и на Митева\", се казва в мотивите. Прокуратурата е протестирала решението на съда.", "date": "2018.01.31", "title": "\"Ще отрежа главата ти\" се оказа стил на управление, а не закана за убийство"}
{"url": "https://www.dnevnik.bg/sport/2018/01/31/3122089_ruskite_olimpiici_mok_ni_izbira_na_lotarien_princip/", "text": "Несправедливост и лотария. Така руските спортисти определиха начина, по който Международният олимпийски комитет (МОК) избира кой да участва в Пьонгчанг 2018. Те разкритикуваха МОК за това, че много състезатели от Русия не бяха допуснати до зимните олимпийски игри, въпреки че никога не са наказвани за допинг нарушения. В неделя олимпийският комитет потвърди, че  169 руски спортисти ще пътуват за Пьонгчанг.  Те ще се състезават като неутрални - под олимпийския химн и флаг, след като страната не беше допусната до олимпиадата заради системна манипулация на проби и употреба на допинг по време на игрите в Сочи през 2014 г. МОК направи селекция на руските спортисти на базата на 17 критерия. Подалите заявка и покрили спортните изисквания за Пьонгчанг бяха 389. В руския състав на попаднаха някои от големите звезди в зимните спортове като трикратния олимпийски шампион във фигурното пързаляне Виктор Ан, двукратния световен шампион в ски бягането Сергей Устюгов и най-силния руски биатлонист Антон Шипулин. \"Това е лотария. Познавам много добре спортистите, на които не позволиха да отидат в Пьонгчанг. Знам със сигурност, че те не са виновни за нищо\", каза София Просвирнова. Тя ще е един от седемте руски състезатели в бързото пързаляне с кънки. \"Изглежда, че за МОК олимпийските игри са като рожден ден. Канят когото си поискат. Момчетата и момичетата в биатлона и ските тренират постоянно и през целия сезон печелят отличия, за да се класират за игрите, а сега им казват, че не може. Това не е редно\", добави хокеистът Иля Ковалчук. Днес руските олимпийци се  срещнаха с президента Владимир Путин . Той обеща, че страната ще направи всичко възможно, за да защити своите спортисти. \"Ще имаме съществена дискусия с нашите колеги от международните (спортни) организации. Можем да разрешим всичко това\", каза президентът на Русия по време на срещата в Москва. Някои от руските спортисти заявиха, че отсъствието на техните сънародници ще ги мотивира още повече за добро представяне. \"Това е много труден момент за спортистите, които не могат да отидат в Пьонгчанг. Ще се борим и заради тях\", каза капитанът на националния отбор по хокей на лед Павел Дацюк. В четвъртък ще се разбере и съдбата на 39-те руски спортисти, които бяха наказани до живот за употреба на допинг в Сочи. Спортният арбитражен съд в Лозана ще се произнесе по техните жалби срещу решението на МОК.", "date": "2018.01.31", "title": "Руските олимпийци: МОК ни избира на лотариен принцип"}
{"url": "https://www.dnevnik.bg/photos/2018/01/31/3121837_fotogaleriia_svetovnite_snimki_na_denia_-_31_ianuari/", "text": "Мъглива зимна утрин в покрайнините на Джаму, Индия.", "date": "2018.01.31", "title": "Фотогалерия: Световните снимки на деня - 31 януари"}
{"url": "https://www.dnevnik.bg/biznes/2018/01/31/3122105_chehiia_udvoi_do_blizo_20_hil_dushi_kvotata_za_naemane/", "text": "Чешкото правителство реши днес да бъде удвоен броят на украинците, които получават бързи разрешителни за работа до 19 600 годишно в усилията си да помогне на компаниите, които не успяват да намерят работна ръка и са подложени на натиск да увеличат заплатите, предаде БТА. Миналата година квотата за такива разрешителни беше 9600, а през 2016 г. - 3800. Днешното решение рязко контрастира с противопоставянето на търсещите убежище най-вече от мюсюлмански страни, в които мнозина чешки граждани съзират заплаха за сигурността, отбелязва \"Ройтерс\". Чехия е с най-ниска безработица в Европейския съюз (2.3% по данни на \"Евростат\"), а компаниите изпитват затруднения да намират работна ръка. В страната вече законно пребивават 117 000 украинци, които са най-голямата чуждестранна общност, следвани от словаците и виетнамците. Украинците са и сред чужденците, които най-често са залавяни за нелегален престой в страната", "date": "2018.01.31", "title": "Чехия удвои до близо 20 хил. души квотата за наемане на украинци"}
