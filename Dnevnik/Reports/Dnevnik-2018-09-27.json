{"url": "https://www.dnevnik.bg/sviat/2018/09/27/3317829_akciite_na_tesla_ruhnaha_s_10_pri_novina_che_musk_e/", "text": "Илон Мъск, изпълнителният директор на \"Тесла\" ( Tesla Inc. ), е обвинен от Комисията за борсите и търговията с ценни книжа на САЩ (SEC) в подвеждане на инвеститорите с личното си съобщение в \"Туитър\" през август, че разполага с финансиране за сваляне на компанията от борсата. Според регулатора той е изфабрикувал твърдението си. За минути след новината акициите на \"Тесла\" се обезцениха с около 10%, макар че обвинението е лично срещу Мъск, а не срещу компанията. \"В действителност Мъск дори не е обсъждал, да не говорим за получаване на потвърждение, на ключови условия за сделка, включително цена, с какъвто и да е потенциален източник на финансиране\", се казва в обвинението, депозирано във федерален съд в Манхатън. Ако съдът допусне дело срещу него и той бъде признат за виновен, ще трябва да върне спечелените от предполагаемата манипулация милиони долари и да плати глоба. Острата реакция на борсата се дължи на първоначална несигурност за какво точно става дума, ще има ли наказателно преследване срещу Мъск (регулаторът няма правомощия за такова) и какво ще се случи с позицията му в \"Тесла\". Засега оптимистичните прогнози са, че ще последва корекция в обратната посока и той ще се опита бързо да уреди спора със SEC.", "date": "2018.09.27", "title": "Акциите на \"Тесла\" рухнаха с 10% при новина, че Мъск е обвинен в измама"}
{"url": "https://www.dnevnik.bg/bulgaria/2018/09/27/3317625_vurhovniiat_administrativen_sud_bankoviiat_zakon_na/", "text": "Пленумът на съдиите от Върховния административен съд (ВАС) прие становища за противоконституционност на текстове от три закона - за банковата несъстоятелност, за съдебната власт и за частната охранителна дейност. На заседанието са присъствали 81 върховните съдии, информира пресцентърът на институцията. Становищата на различни институции, практикуващи юристи и преподаватели, до КС не са задължителни при тълкуване на основния закон.  78 от тях подкрепиха становището, че оспорените разпоредби в Закона за частната охранителна дейност, са противоконституционни. Делото в Конституционния съд (КС) е образувано по искане на  главния прокурор Сотир Цацаров и на президента Румен Радев  и засяга правото на кметовете да сключват договори с частни охранители, които ще могат да пазят цели села и други урбанизирани територии. Със 79 гласа ВАС прие становище, че на конституцията противоречи текстът от съдебния закон, според който еднократните обезщетения при напускане на магистрати с над 10-годишен стаж не се изплащат веднага на тези от тях, срещу които има дела или дисциплинарни производства, а се \"замразяват\" до приключването им. С по-малко гласове - 58 от върховните съдии, е прието становището, че противоконституционен е и текст от Закона за банковата несъстоятелност, с който на 13 март 2018 г. се придаде обратна сила от 20 юни 2014 г. на чл. 59, ал. 5 и 6. С промяната, направена близо четири години след поставянето на КТБ под специален надзор на 20 юни 2014 г., депутатите на практика обявиха за недействителни всички прихващания, извършени от тази дата до началната дата на неплатежоспособността - 6 ноември 2014 г.  Идеята за промяна дойде от депутатите от ДПС - Делян Пеевски, който бе бизнес партньор с бившия мажоритарен собственик на банката - Цветан Василев, Йордан Цонев и Хамид Хамид.  Последните две дела са пред КС след искане на Върховния касационен съд (ВКС).", "date": "2018.09.27", "title": "Върховният административен съд: Банковият закон на Пеевски противоречи на конституцията"}
{"url": "https://www.dnevnik.bg/zdrave/2018/09/27/3317717_rodilkata_v_sliven_pochinala_nai-veroiatno_ot_sindrom/", "text": "Причина за смъртта на родилката, починала в Сливен в края на август, най-вероятно е синдром, причинен от преливане на кръвни продукти. Това се разбра по време на днешното заседание на парламентарната здравна комисия, на което бяха изслушани зам.- министърът на здравеопазването Бойко Пенков, националният консултант по акушерство и гинекология Асен Николов и представители на Българския лекарски съюз. Николов уточни, че още не е готов резултатът от аутопсията, а от болницата в Стара Загора поради недостатъчен капацитет са повикали специалисти от Пловдив и все още чакат резултати. Има обаче резултати от медицинския одит, а в \"Майчин дом\" направили преглед по документи на случая. От тях се вижда, че жената е постъпила с разкритие в болницата, след няколко часа получила пълно разкритие и всичко вървяло в норма, обясни Николов. След 15-20 мин. напъни за раждане екипът преценил, че те са неефективни и пристъпил към прилагане на форцепс, което, по думите на Николов, било абсолютно необходимо. След раждането жената била в добро състояние, но осем часа по-късно започват усложнения, между които високо кръвно налягане, което по документи преди това не е регистрирано. Пациентката получила и тежък респираторен дистрес синдром и остра дихателна недостатъчност. Лекарите са се борили 6 часа за живота на жената, но не успели да я спасят, отбеляза Николов и отново посочи, че това са данни от документите по случая. Според изразените по време на заседанието мнения най-вероятната причина за смъртта е рядък синдром, който вероятно е настъпил след преливане на кръвни продукти, а по-малко вероятно е да е вследствие на високото кръвно налягане.", "date": "2018.09.27", "title": "Родилката в Сливен починала най-вероятно от синдром след преливане на кръвни продукти"}
{"url": "https://www.dnevnik.bg/sviat/2018/09/27/3317734_piloti_na_raiuner_ot_shest_durjavi_otnovo_shte/", "text": "Германският профсъюз на пилотите \"Ферди\" (Verdi) ще се присъедини към летците от Белгия, Италия, Холандия, Испания и Португалия в стачка, която ще спре 250 полета на нискотарифната компания  \"Райънер\"  (Ryanair) утре. В протеста ще участват и други германски пилоти, след като четири етапа преговори не доведоха до желания от тях резултат. Европейската комисия нареди в сряда на компанията да спази европейските правила, сключвайки с работниците договори по законите на страната, в която се намират те. Противоречията между  ръководството и работниците , които продължават вече месеци, до голяма степен се дължат на факта, че  \"Райънер\" налага на служителите  условията, приети в Ирландия, където компанията е регистрирана. Изпълнителният директор на \"Райънер\"  Майкъл О'Лиъри  нарече исканието нерелевантно, тъй като това вече е предложено на профсъюзите във всички европейски държави. През декември миналата година авиокомпанията призна профсъюзите за пръв път в тридесетгодишната си история. Тази година те започнаха серия стачки заради недоволството си от преговорите.", "date": "2018.09.27", "title": "Пилоти на \"Райънер\" от шест държави отново ще стачкуват в петък"}
{"url": "https://www.dnevnik.bg/sport/2018/09/27/3317570_barselona_postavi_otkupna_klauza_ot_500_miliona_evro/", "text": "Барселона\" поднови договора на един от основните си футболисти, Серхио Бускетс, за още пет години. Дефанзивният халф ще продължи да носи екипа на каталунците до 30 юни 2023 г. Бускетс е част от първия отбор на \"Барселона\" от 2008 г., 30-годишният футболист има 490 мача във всички турнири за тима. Освен подновяването на договора \"Барселона\" увеличи и клаузата за откупуване на Бускетс. От 200 милиона евро тя вече е 500 милиона. \"Желанието ми винаги е било да бъда част от \"Барселона\" през цялата си кариера и се радвам, че подписвам новия си договор\", каза Бускетс. С екипа на \"Барселона\" Бускетс е спечелил 28 отличия дотук, сред които седем пъти титлата на Испания и шест пъти купата, както и три пъти Шампионската лига. Халфът е син на бившия вратар на каталунците Карлес Бускетс.", "date": "2018.09.27", "title": "\"Барселона\" постави откупна клауза от 500 милиона евро на Бускетс"}
{"url": "https://www.dnevnik.bg/bulgaria/2018/09/27/3317714_traicho_traikov_niama_da_podade_v_srok_deklaraciiata/", "text": "Бившият министър на енергетиката в първото правителство на Бойко Борисов Трайчо Трайков няма да успее да подаде декларацията, която Комисията за противодействие на корупцията и отнемане на незаконно придобито имущество (КПКОНПИ) му поиска.  Комисията постави срок до 28 септември (петък) той да представи документи, с които да докаже произхода на малко над 2.4 млн. лв. Вчера председателят на КПКОНПИ Пламен Георгиев обяви, че по негово искане Софийският градски съд е запорирал имущество на Трайков, който сега е общински съветник в София. Той обясни, че проверката на Трайков приключила и показала несъответствие от 2.4 млн. лв. за 10-годишен период. Той не уточни кои приходи на бившия министър не са били признати за законни от комисията, за да се получи това несъответствие. Да опишеш живота си 12 години назад с документи Пред Би Ти Ви Трайчо Трайков уточни, че няма как физически да спази срока. \"Това означава за 12 години назад да опиша живота си и да приложа документи - от банкови извлечения през договори и пътувания. В една от годните дори всичките ми служебни пътувания са ги обявили като екскурзии\", каза още той. Бившият министър добави, че преди да започне да се занимава активно с политика, е живеел основно в чужбина и е работил за международни организации. Сега трябвало да събере от всички тях определени служебни бележки, за да докаже произхода на парите. Той обаче подчерта, че е срещнал спънки в опитите си да разбере кои негови активи КПКОНПИ смята за незаконни. \"Дойдоха преди няколко дена двама човека от комисията в Благоевград. Дадоха му купчина с листа, с които да се запозная. Поисках копие, но ми отговориха, че са класифицирана информация и не могат да ми дадат такова. След срещата ни тези материали са били декласифицирани, но не ме уведомиха. Едва вчера адвокатът ми е научил за това. Не мога да разбера коя част от моите доходи намират за незаконни, но мога да кажа, че не съм получил нито една стотинка с незаконен произход\", каза Трайков. Комисията няма как веднага да отнеме имущество на Трайков По думите му КПКОНПИ няма как да му отнеме имущество утре, ако не подаде поисканата му декларация. Причината - първо трябва да заведат исково дело в съда и след това той трябва да реши. Проверката е започнала в началото на 2017 г. и е  заради повдигнатото на Трайков обвинение за приватизация  на по-ниска от пазарната цена на държавната една трета от акциите на енергийния оператор ЕВН. Сделката беше сключена, когато Трайков беше министър. Делото, по което обвиняеми са още бившият вицепремиер Симеон Дянков, съиздателят на \"Дневник\" и \"Капитал\" Иво Прокопиев и др.,  беше върнато на прокуратурата  от специализирания съд за доразследване с аргумента, че обвинителният акт е неясен. Заради проверка по същото дело беше наложен запор и на имущество и сметки на Иво Прокопиев, който обжалва мярката. Вчера КНКОНПИ обяви, че  издирва бившия финансов министър Симеон Дянков , за да ѝ даде обяснение за доходите и активите си. Комисията е приключила проверката си на имуществото на Дянков, но тъй като не може да открива доходи на български граждани от чужбина, инспекцията ѝ е непълна и бившият министър трябва сам да докаже средствата си. Днес той е декларирал пред комисията готовност да сътрудничи с каквото е необходимо. Трайков получи обвинение от прокуратурата в последните дни на 2016 г. , а прокуратурата не обяви официално това. \"Политически неудобните получават обвинение по празниците\", коментира тогава бившият министър, който два месеца по-рано беше кандидат за президент от името на Реформаторския блок. \"Обвинението към мен е, че не съм предотвратил продажбата, извършена от Агенцията по приватизацията, а аз нямам такива правомощия. Тогавашният шеф на агенцията е министър на икономиката в момента (става въпрос за Емил Караниколов, който е от квотата на \"Обединени патриоти\" - бел. ред.) и така излиза, че тя е свършила добре работата си\", обясни Трайков.", "date": "2018.09.27", "title": "Трайков: Антикорупционната комисия е описвала служебните ми пътувания като екскурзии"}
{"url": "https://www.dnevnik.bg/politika/2018/09/27/3317750_viziiata_na_demokratichna_bulgariia_za_otbrana/", "text": "Oбществен договор за отбранителната политика до 2030 година представи днес политическото обединение \"Демократична България\". Акцентите в него са развитие на човешкия потенциал, модернизация и превъоръжаване, дълбока интеграция на силите на Българската армия в НАТО и европейската отбрана. Договорът беше представен от съпредседателя на \"Демократична България\" Христо Иванов и Велизар Шаламанов, който беше служебен министър на отбраната в кабинета на Георги Близнашки и години управлява дирекции в НАТО. Шаламанов каза, че промените в средата за сигурност след анексирането на Крим от Русия през 2014 г. и ситуацията в Близкия изток и Северна Африка налагат нова дългосрочна визия, за да се преодолее изоставането на армията ни с 15 години. Основната му цел е намирането на обществена подкрепа за инвестиции в модернизацията на армията. \" – основа на съгласието е увеличаване на разходите за отбрана на 2% от БВП от 2020 година, ангажиране на над 20% от тях за придобиване на нови способности и изследвания и поне 20% за подготовка и поддръжка на способностите. Това е среда, в която може да се използва по най-добрия начин човешкият потенциал в отбраната – най-ценният компонент в тази сфера\", пише в документа на \"Демократична България\", който е отворен за предложения. Според тях България повече не може да се самозаблуждава, че е възможна модернизация на въоръжението и техниката от времето на Варшавския договор. Необходимо е решително цялостно модернизиране, без което ще се достигне до технологичен колапс. Вместо развитие на високоплатена професионална армия се хвърлят алтернативи за връщане на наборна служба и строителни войски, каза Шаламанов. Според него най-съществен е въпросът за реална интеграция в силите на ЕС и НАТО. Шаламанов смята, че дори постигането на 2% от БВП на разходи за отбрана не може да реши всички проблеми на армията. От парите, харчени за отбрана, над 20% трябва да отиват за превъоръжаване, 20% за подготовка и да има значително увеличаване на заплащането, добави Шаламанов. Христо Иванов каза, че основната национална цел трябва да е интеграцията на България в ядрото на ЕС, тъй като съюзът сега се променя. В момента ние сме страна - нетен потребител на сигурност, която с нищо не допринася за своята сигурност и сигурността на региона, каза Иванов. Според него в момента България е в състояние на неутралитет и така допринася за действията на Русия. Шаламанов припомни, че за последните 15 години за модернизация на армията са похарчени над 2 млрд. лв. без ясен резултат. В същото време трите проекта за модернизация (нови изтребители, кораби и бойни машини за пехотата - бел. авт.) не се придвижват, а се харчат стотици милиони за остарели и несъвместими с НАТО самолети и хеликоптери. \"Те не могат да бъдат използвани в операции на НАТО, защото нямат системи за опознаване свой-чужд и никога няма да имат, припомни Шаламанов. Според него могат да се използват програми за многонационално финансиране и кохезия. Твърдото ми убеждение е, че тези пари могат да бъдат намерени, каза Христо Иванов. \"Вместо да се планира дългосрочно, премиерът вади едни суми къде за кокетно стадионче, къде за повишаване на заплати без реформа. Този финансов популизъм трябва да бъде прекратен. Той трябва да бъде заместен с дългосрочни планове\", каза още Иванов. С обществения договор за отбранителната политика на \"Демократична България\"  може да се запознаете тук .", "date": "2018.09.27", "title": "Визията на \"Демократична България\" за отбрана: Модернизация и интеграция в НАТО"}
{"url": "https://www.dnevnik.bg/citat_na_deniia/2018/09/27/3317766_citat_na_denia_triabva_da_za_zashtitim_orban_zashtoto/", "text": "С тези думи министърът на околната среда и водите Нено Димов оправда подписа си върху  внесеното от него и вицепремиерите Красимир Каракачанов и Валери Симеонов предложение  в Министерския съвет, с което се настоява правителството да излезе с позиция в подкрепа на унгарския премиер Виктор Орбан. В средата на месеца  Европейският парламент направи безпрецедентна стъпка , като задейства наказателна процедура срещу Унгария. Причината - \"констатирано е съществуването на ясен риск Унгария да извърши тежко нарушение на ценностите, на които се основава ЕС\", пишеше в мотивите на евродепутатите. Предложението на представителите на \"Обединени патриоти\"  срещна подкрепата  на всички парламентарно представени партии с изключение на ДПС. Според Нено Димов \"утре рискуваме Полша и България да са в положението на Унгария\". Той уточни, че когато дойде времето решението за санкциите да се обсъжда в Европейския парламент, ще е нужен консенсус от всички страни членки, за да бъде гласувано решението, а такъв за момента нямало.", "date": "2018.09.27", "title": "Цитат на деня: Трябва да за защитим Орбан, защото така защитаваме нашите интереси"}
{"url": "https://www.dnevnik.bg/sport/2018/09/27/3317743_muri_detronira_gofen_v_shundjun_v_nai-silniia_si_mach/", "text": "Носителят на три титли от Големия шлем Анди Мъри изигра най-силния си мач за сезона и детронира шампиона в Шънджън Давид Гофен. Британецът спечели с 6:3, 6:4 в двубой от втория кръг на турнира от категория \"АТП 250\". Мъри, който заради контузия в хълбока беше извън игра в продължение на една година, записа първия си успех срещу тенисист от топ 15 след завръщането си на корта през юни. Олимпийският шампион пласира 15 аса и спечели 70% от точките след вкаран първи сервис. Той имаше много големи проблеми с втория си сервис, което доведе до цели десет възможности за пробив в подаванията му. Мъри обаче показа по-уверена и ефективна игра в ключовите моменти. Той спаси седем от точките за пробив, които се откриха пред Гофен, и реализира пет от осемте си възможности в подаванията на белгиеца. Мъри започна по-добре мача и стигна до пробив в четвъртия гейм. Британецът, който участва с \"уайлд кард\" в турнира, затвърди предимството си и поведе с 4:1. Гофен успя да върне пробива и да намали до 3:4, но веднага след това отново се пропука при свой сервис. Мъри този път не изпусна аванса си и спечели първия сет с 6:3. Втората част също започна отлично за бившия №1. Той реализира два пробива в първите две подавания на Гофен и поведе с 3:0. Белгиецът върна единия пробив, но веднага след това изгуби за трети пореден път сервис гейма си. Мъри поведе с 5:1, но приключването на двубоя не дойде лесно. Гофен намали до 4:5, а в десетия гейм имаше две поредни точки за изравняване на резултата при 40:15. Мъри се спаси, но миналогодишният шампион стигна до нов шанс за пробив. Серия от три поредни аса все пак донесе победата на британеца. Мъри постигна шестата си победа от десет мача през 2018 г. Той играе своя предпоследен турнир за годината. След надпреварата в Шънджън британецът ще играе в Пекин, след което  ще си вземе по-дълга почивка пред следващия сезон, В четвъртфиналите в Шънджън Мъри ще се изправи срещу испанеца Фернанрдо Вердаско, който направи обрат в оспорван мач с японеца Таро Даниел - 3:6, 6:2, 7:5. В другия четвъртфинал в горната половина ще се срещнат британецът Камерън Нори и японецът Йошихито Нишиока. Двубоите Алекс де Минор срещу Дамир Джумхур и Пиер-Юг Ербер срещу Алберт Рамос ще определят полуфиналистите в долната половина.", "date": "2018.09.27", "title": "Мъри детронира Гофен в Шънджън в най-силния си мач след завръщането"}
{"url": "https://www.dnevnik.bg/evropa/2018/09/27/3317517_vse_sushtoto_kriza_na_doizjiviavane_kakvi_sa/", "text": "Все едно нищо не се е случило Ангела Меркел може да се хване за думите на новия фракционен лидер на ХДС/ХСС Ралф Бринкхаус. Веднага след като парламентарната група неочаквано го избра за свой председател, Бринкхаус каза: \"С канцлера нямаме никакви различия.\" Редица депутати, които гласуваха за него, също заявиха, че макар и да искат промяна, не поставят под въпрос правителството на Меркел. Тоест канцлерът може да се направи, че нищо не се е случило. Меркел вече се срещна с Бринкхаус, за да обсъди с него конструктивното сътрудничество. И ако и занапред стриктно се придържа към приоритетите, залегнали в коалиционния договор, а по спорните въпроси създава у фракцията си усещането, че се вслушва в гласа на мнозинството, тогава Бринкхаус би могъл да ѝ осигурява необходимите гласове. Както го правеше Фолкер Каудер. Меркел се бори за властта си Парламентарната група на консерваторите отхвърли кандидата на канцлера за фракционен лидер. А това означава, че след като няма мнозинство в собствената си парламентарна група, Меркел може да изгуби и мнозинството си в Бундестага. По принцип тя би могла да поиска вот на доверие в Бундестага, но вчера говорителят ѝ отхвърли категорично тази възможност. Освен това опозицията би могла да поиска вот на недоверие. Ако в гласуването по внесен вот на доверие или недоверие Меркел спечели мнозинството, тя ще може да остане начело на правителството. Ако обаче Бундестагът не ѝ гласува доверие, германският президент може да го разпусне. И с това  ерата \"Меркел\" приключва . Криза в коалицията Депутатите от ХДС/ХСС нерядко се чувстват като марионетки в ръцете на канцлерството. И сега изведнъж решават да докажат своята независимост и компетентност. Те могат да внесат свои собствени законопроекти и да предложат алтернативни варианти на правителствените концепции, за да изваят свой собствен облик. Но това би застрашило не само стабилността на канцлера, а и коалиционния мир със социалдемократите. Досега Фолкер Каудер в качеството си на фракционен лидер често внасяше компромисни предложения и зачиташе възгледите на партньорите от ГСДП. Ако парламентарната група на ХДС/ХСС под ръководството на Ралф Бринкхаус сега реши да води консервативна политика в чиста форма, това би могло силно да ядоса социалдемократите и да доведе до разпадане на коалицията. Меркел жертва част от властта си Поражението ѝ в гласуването за фракционен лидер показва, че Ангела Меркел губи подкрепа сред собствените си хора. Мнозина политици от ХДС/ХСС бяха разтревожени още след лошото представяне на изборите за Бундестаг и последвалото изявление на Меркел \"Не виждам нищо, което трябва да променяме\". Ако на провинциалните избори  в Бавария и в Хесен  консерваторите изгубят част от подкрепата на избирателите, това може да увеличи натиска върху Меркел и да доведе до искания за оставка. В ответ на следващия конгрес на ХДС през декември тя просто би могла да не се кандидатира за председателския пост и да даде път на нови лица. Ако това се случи, Меркел има избора или да продължи да управлява, но вече в много по-слаба позиция, или пък направо да се оттегли и като канцлер. Защото досега тя винаги е казвала, че според нея правителственият ръководител трябва да бъде и лидер на своята партия. На доизживяване На глобалния подиум Меркел е заплашена от същата съдба, която вече е застигала мнозина преди нея - да остане \"на доизживяване\". Това е съдбата на политик, който вече се е отправил надолу. Още след изборите за Бундестаг международните ѝ партньори осъзнаха, че това ще бъде последният мандат на Меркел. А загубеното гласуване за фракционен лидер още веднъж показа, че властта ѝ се разпада. Вярно е, че на международната сцена Меркел все още има тежест, а партньорите ѝ демонстрират уважение и респект. В същото време обаче слабостта ѝ в Германия не е тайна за никого. Да не говорим, че поради тази своя слабост тя вече няма такава свобода на действие в международната политика. В миналото германските канцлери често са решавали външнополитическите си проблеми чрез пари. Но новият фракционен лидер Ралф Бринкхаус, известен като радетел на стриктна бюджетна политика, може да постави Меркел в тесен корсет. Това би било лоша новина за френския президент Макрон, за председателя на еврокомисията Юнкер и за гръцкия премиер Ципрас.", "date": "2018.09.27", "title": "Все същото, криза, на доизживяване: Какви са сценариите за Меркел след тежкия удар"}
{"url": "https://www.dnevnik.bg/sport/2018/09/27/3317605_sportniiat_arbitrajen_sud_shte_razgleda_jalbata_na/", "text": "Спортният арбитражен съд (CAS) в Лозана обяви, че ще разгледа жалбата на руската федерация по лека атлетика.  В сряда руската атлетика входира жалба  срещу Международната асоциация по лека атлетика (IAAF) заради удължаване на санкцията. CAS обаче не обяви кога ще се проведе изслушването. От 2015 г. лекоатлетите на Русия се състезават под неутрален флаг заради обвиненията за системно използване на допинг. На последното си заседание през юли световната федерация удължи санкцията на руската атлетика. На него беше съобщено: \"Русия е постигнала значителен напредък в изпълнението на критериите по възстановяване на статута си, но засега забраната остава в сила.\" Очаква се през декември да има нова среща на Съвета на IAAF, след която може да има промяна. За да падне окончателно санкцията на руската атлетика е нужно да бъдат покрити три критерия. Първият от тях беше възстановяване на правата на  Руската антидопингова агенция (RUSADA), което стана наскоро . Нужно е обаче още Русия да признае, че служители от Министерството на спорта са участвали в схеми за манипулиране на допинг проби. Руските власти също трябва да осигурят достъп до данни от тестовете в московската лаборатория.", "date": "2018.09.27", "title": "Спортният арбитражен съд ще разгледа жалбата на руската федерация по лека атлетика"}
{"url": "https://www.dnevnik.bg/bulgaria/2018/09/27/3317775_gospodari_na_efira_niamashe_da_ima_napadenie_nad/", "text": "Задържаните за  нападението над репортера на \"Господари на ефира\" Димитър Върбанов  са с повдигнати обвинения. Това съобщи за БНТ говорителят на главния прокурор Румяна Арнаудова. Те са за причиняване на лека телесна повреда по хулигански подбуди в съучастничество. Върбанов беше нападнат вчера в склад във Велико Търново при опит да провери дали храни с изтекъл срок на годност се преетикетират в нарушение на законодателството. Той беше настанен в болница с леко мозъчно сътресение. За нападението са задържани собственикът на разследвания склад и негов служител. Дотук въобще нямаше да се стигне, ако институциите си бяха свършили работата навреме. Така пък екипът на \"Господари на ефира\" коментира нападението над репортера на предаването. В разпространено до медиите писмо от \"Господари на ефира\" подчертават, че складът е обект на разследване на репортера им от юни тази година. Освен това екипът на предаването е подал сигнал до прокуратурата и агенцията по безопасност на храните. \"Ние съответно  получихме обещание, че складът с храни с изтекъл срок на годност ще бъде затворен , а храните - унищожени. Почти 4 месеца по-късно складът продължава да работи необезпокоявано и опитът на нашия репортер да продължи разследването завърши по този начин\", пише в позицията на \"Господари на ефира\". От екипа на предаването уточняват, че е \"изключително обезпокояващ фактът, че опитите за саморазправа с журналисти в нашата държава зачестяват\", и допълват, че трябва да има остра реакция срещу всеки такъв случай, за да не се допусне това да се превръща в ежедневие.", "date": "2018.09.27", "title": "Задържаните на репортера на \"Господари на ефира\" са обвинени в нанасяне на лека телесна повреда"}
{"url": "https://www.dnevnik.bg/evropa/2018/09/27/3317200_berlinska_stena_sreshtu_shofyorite_oslo_obiavi_voina/", "text": "Решен да стане екологично чист град, Осло бавно, но сигурно отстранява от центъра си шофьорите. По този начин градските власти разгневяват някои жители, според които войната срещу автомобилите пречи на индивидуалните свободи. \"Трябва да върнем града на хората, за да могат децата да играят в безопасност, а възрастните да имат повече пейки за сядане\", настоява Хана Маркусен пред кметството на Осло, чийто павиран площад неотдавна бе затворен за автомобили. \"За да се случи това, трябва да бъдат премахнати автомобилите, които заемат непропорционално голямо пространство\", казва Маркусен, която е общински съветник от Зелената партия и отговаря за градското развитие. Може и да не изглеждат впечатляващо, но Осло разработи редица мерки срещу колите - премахна 700 паркоместа, прерайонира центъра на града, превърна улиците в пешеходни зони и повиши цената на паркирането в центъра. от която хората първоначално се страхуваха и която бе наречена от един депутат Берлинска стена срещу шофьорите. В центъра на Осло обаче, на територия от 1.9 квадратни километра, където живеят около 5500 души и работят 120 хил., единствените коли са таксита, превозни средства на инвалиди, линейки и няколко заблудили се, объркани шофьори. \"През 2020 г. ще сме премахнали повечето лични автомобили\", казва Хана Маркусен. Вече могат да се видят кафенета по тротоарите, както и външни мебели, велоалеи и стойки за велосипеди. Определен за \"Европейска зелена столица\" от Европейската комисия за 2019 г., Осло се надява мярката да изчисти въздуха на града, да насърчи повече културни инициативи и да намали емисиите въглероден диоксид, които норвежката столица цели да съкрати с 95% до 2030 г. Осло е начело на една по-широка тенденция. Други големи градове като  Париж , Мадрид, Брюксел и Хелзинки също се опитват да откажат обществото от прекомерното използване на автомобили. \"Най-трагичното при войната срещу автомобилите е, че политиците нападат свободите на хората и техните портфейли\", протестира Ярле Аабьо. Той е директор в компания за връзки с обществеността и списва информационен бюлетин \"Да\" на колите в Осло\". Групата му във \"Фейсбук\" има почти 23 хил. членове, а коментарите им понякога са доста остри. \"Това, от което се страхуват хората, е, че центърът на Осло ще загине, че ще стане много депресиращо място\", казва той. \"Не знам как ще завърши всичко това, но не мисля, че щастливи велосипедисти ще идват на улични представления и танци през януари, когато температурата е минус 20 градуса, а снегът е до коляно\", допълва той. Продавачите се притесняват. Велосипедистите обаче се радват. \"Ще бъде страхотно\", казва Кристофер Олсон, фотограф, който обикновено кара колело из града. \"Има доста конфликти между шофьорите и велосипедистите\", допълва той. Ако обаче напълно елиминираме колите, трябва както като цени, така и като качество, отбелязва Олсон. А това е голям проблем. Билетът за единично пътуване струва почти шест евро и общественият транспорт остава скъп. Ползващите го се оплакват от закъснения и проблеми, а положението става още по-лошо, когато трябва да чакат при температури под нулата през зимата. Макар над половината от жителите да подкрепят идеята за градски център с колкото се може по-малко коли, някои продавачи не са доволни. На две крачки от кметството магазин за легла в зоната, забранена за автомобили, от 1 юни е очевидно празен. \"Клиентите ни се оплакват, че не могат да дойдат\", обяснява собственикът Терье Косма. \"Продаваме стока, с която не можеш да си излезеш под мишница, така че клиентите ни зависят от колите си\", допълва той. Макар продажбите на магазина да са вървели добре до юни, след това бизнесът се срива. Два съседни бутика вече са закрили дейността си, а клиентите се насочват към големите търговски центрове извън града. \"Вероятно ще бъде добре за ресторантите, кафенетата и баровете, но не и за специализираните магазини. Ще изгубим разнообразието\", оплаква се Косма. Хана Маркусен от кметството обаче остава твърда в убежденията си. \"Със или без автомобили, градският център винаги ще се променя с времето\", казва тя. \"Ако има място, където според мен магазините винаги ще вървят добре, това са градските центрове, където човек може да съчетае пазаруване с посещение на културно събитие или ресторант, допълва Маркусен. /БТА", "date": "2018.09.27", "title": "\"Берлинска стена\" срещу шофьорите: Осло води битка с автомобилите"}
{"url": "https://www.dnevnik.bg/sport/2018/09/27/3317776_s_deveta_pobeda_ot_devet_macha_sasht_izhvurli_rusiia/", "text": "САЩ се класира по безапелационен начин за полуфиналите на световното първенство по волейбол в България и Италия. Американците започнаха участието си във финалната шестица с победа срещу Русия и елиминираха европейския шампион от мондиала. Тимът, воден от Джон Спероу, се наложи с 3:0 (25:22, 25:23, 25:23) и продължава без загуба от началото на турнира. Трикратните олимпийски шампиони записаха девета победа от девет мача, като са дали едва шест гейма на своите съперници до момента. Русия напуска световното след втора загуба във финалната шестица. В сряда \"сборная\" допусна  драматичен обрат от 2:1 до 2:3 срещу Бразилия . \"Селесао\" също продължава напред към полуфиналите, като в петък в директен мач със САЩ ще бъде определен победителят в групата. САЩ и Русия изиграха оспорван мач, в който резултатът се движеше точка за точка почти през цялото време. Американците обаче показаха много по-стабилна и уверена игра в края на геймовете и стигнаха до чиста победа. Арън Ръсел беше най-резултатен за победителите със 17 точки. Той реализира 15 от 28-те си атаки в мача и добави два аса. Тайлър Сандър завърши с 15 точки, включително две блокади. Матю Андерсън се отчете с девет точки. За Русия най-резултатен беше Дмитрий Мусерски с 12 точки. Звездата на \"сборная\" обаче се представи под обичайното си ниво и успя да завърши само седем от 16-те си атаки. Егор Клюка завърши с 11 точки, а Максим Михайлов - с девет.", "date": "2018.09.27", "title": "С девета победа от девет мача САЩ изхвърли Русия от световното по волейбол"}
{"url": "https://www.dnevnik.bg/photos/2018/09/27/3317011_fotogaleriia_nai-goliamata_djamiia_v_evropa_koiato/", "text": "Турският президент Реджеп Тайип Ердоган започва в петък официалната част от държавното си посещение в Германия и в събота ще открие нова джамия, представяна като \"най-голямата в Европа\".", "date": "2018.09.27", "title": "Фотогалерия: \"Най-голямата джамия в Европа\", която Ердоган ще открие в Кьолн"}
{"url": "https://www.dnevnik.bg/sviat/2018/09/27/3317781_puchdemon_shte_uchredi_novata_si_partiia_tochno_godina/", "text": "На 27 октомври ще бъде учредена новата партия на бившия президент на испанската автономна област Каталуня Карлес Пучдемон, съобщава БТА. На тази дата се навършва една година от неуспешния опит за отделяне на богатия североизточен регион от Испания. Представена през юли, партията, наречена Национален призив за република, ще бъде създадена на официална среща на 27 октомври, която ще бъде последвана от конгрес през декември - няколко месеца преди общинските избори и изборите за Европейски парламент през май 2019 г. \"Партията има за основна цел изпълнението на пълномощията, получени на 1 октомври\", каза пред журналисти говорителят на Пучдемон Тони Морал, визирайки забраненият от испанското правосъдие референдум, на който каталунците гласуваха за независимост. \"След като тази цел бъде постигната, тази организация няма повече да има смисъл и ще се разпусне\", добави Морал, без да уточнява как именно ще бъде постигната целта. Новата партия, която Пучдемон иска да учреди и която е защитавана и от приемника му Ким Тора, твърди, че вече има 50 000 симпатизанти и цели да събере радетелите за независимост, които сега са разделени в три парламентарни групи.", "date": "2018.09.27", "title": "Пучдемон ще учреди новата си партия точно година след декларацията за независимост на Каталуня"}
{"url": "https://www.dnevnik.bg/sport/2018/09/27/3317135_sevilia_ostavi_barselona_na_vurha_s_razgrom_nad_real/", "text": "Севиля\" вкара три гола за 22 минути във вратата на \"Реал\" (Мадрид) и нанесе първа загуба в първенството на европейския клубен шампион. Андалусийците спечелиха с 3:0 на стадион \"Рамон Санчес Писхуан\" и попречиха на мадридчани да оглавят класирането в Ла Лига. \"Севиля\" записа трета победа за сезона от шест мача и се изкачи на четвъртото място с десет точки. \"Реал\" остава с 13, колкото има и  \"Барселона\" след загубата си от \"Леганес\" . Каталунците са начело заради по-добра голова разлика - 17:7 срещу 12:6 за белите. \"Реал\" изигра в кошмарно първо полувреме в Севиля, в което допусна много грешки и изостана с три гола. В 17-ата минута домакините организираха бърза контраатака, при която Хесус Навас беше изведе вдясно и напредна, след което сервира топката на Андре Силва, който отблизо я изпрати в мрежата. Само четири минути по-късно \"Севиля\" удвои аванса си след нова контраатака. Навас отново се откъсна дясно и шутира по диагонала. Тибо Куртоа спаси, но топката се озова в Силва, който от точката на дузпата я насочи във вратата. В 36-ата минута гредата попречи на \"Севиля\" да стигне до трети гол след техничен удар на Франко Васкес. Три минути по-късно домакините все пак поведоха с 3:0. Защитата на \"Реал\" не се ориентира с добре след центриране от корнер, Мудо Васкес продължи с глава, а Уасим бен Йедер се включи от задна позиция и отбеляза, въпреки че не уцели добре топката. През второто полувреме \"Реал\" натисна и стигна до попадение в 53-ата минута. Лука Модрич получи подаване зад защитата и технично прехвърли вратаря Томаш Вацлак, пращайки топката в далечния ъгъл. Голът първоначално беше зачетен, но след видеопреглед правилно беше отменен. Минута по-късно \"Севиля\" можеше да вкара четвърто попадение, но Куртоа спаси удар на Сарабия. В оставащото време \"Реал\" атакуваше, но рядко стигаше до чисти голови ситуации. Десет минути преди края Васкес пропусна нов шанс да увеличи аванса на домакините.", "date": "2018.09.27", "title": "\"Севиля\" остави \"Барселона\" на върха с разгром над \"Реал\" (Мадрид)"}
{"url": "https://www.dnevnik.bg/skorost/2018/09/27/3317047_kia_krustosa_kupe_i_kombi/", "text": "Киа\" направи впечатляваща кръстоска между спортно купе и комби, за да лансира вълнуващ и практичен автомобил. \"Просийд\" ще дебютира на автосалона в Париж след броени дни, а продажбите започват в началото на следващата година. \"Просийд\" има дължина от 4.61 метра, която е почти идентична с тази на \"Сийд\" комби. В същото време височината е намалена с над 4 см до 1.42 м. С капацитет от 594 литра багажникът на \"Просийд\" е с 50% по-голям от този на хечбека \"Сийд\". При лансирането на модела той ще се предлага в десет цвята, а джантите ще достигат размер 18 цола. \"Киа Просийд\" ще се предлага с три двигателя. Бензиновите модификации включват популярния еднолитров турбомотор с директно впръскване със 120 к.с. и максимален въртящ момент от 172 Нм. Най-мощният агрегат е новият бензинов със 140 к.с. Потенциалните клиенти на новия модел могат да заложат и на нов 1.6-литров дизел със 136 коня. Версията GT на \"Просийд\" ще разчита на 1.6-литров бензин с 204 к.с. С него в гамата на \"Киа\" влиза седемстепенната скоростна кутия с два съединителя, която позволява бързо превключване на предавките. Сред екстрите в \"Просийд\" присъства отопляемо предно стъкло, което се появява за първи път в автомобил на \"Киа\". При пълен набор асистиращи системи автомобилът може сам да ускорява, намалява и спира, както и да следва избраната лента на движение.", "date": "2018.09.27", "title": "\"Киа\" кръстоса купе и комби"}
{"url": "https://www.dnevnik.bg/gradska_sreda/2018/09/27/3317016_razresheniia_za_ulichnite_muzikanti_globi/", "text": "Наредбата за обществения ред в София, с която се определя кога и как може да се създава шум, да се провеждат събития и музикални изпълнения в обществени пространства, както и се въвеждат редица забрани, ще бъде гласувана днес от общинските съветници. Документът  се подготвя от края на 2017 г., но заради необходимостта от множество корекции гласуването му беше отложено с почти една година. В процеса отпаднаха редица неточни и спорни предложения. Съветниците имаха готовност да я гласуват на последното си заседание преди лятната ваканция, като тогава целта беше наредбата да бъде приета и да бъде променяна впоследствие. Преди заседанието обаче тя беше оттеглена от дневния ред. Основните текстове са насочени към ограничаването на шума от домашни дейности в жилищни сгради, включително за религиозни и политически, производствени, строително-ремонтни цели. Шумът се забранява в периода между 22 и 08 часа, както и между 14 и 16 часа. Също така в периода от 22 до 08 сутринта се забранява шумът на обществени места, общински площи, употребата на пиротехнически средства. Забраните, които ще се въведат с документа, са паленето на огън на обществени места без разрешение, миенето на стъкла на автомобили и всякакви видове развлекателна дейност на пътните платна, къпането във фонтани и градски водоеми без разрешението на стопанисващите ги, късането и рязането на цветя. Скейтбордистите, велосипедистите и каращите ролкови кънки повече няма да могат да използват общинската паркови мебели - пейки, парапети, фонтани, за каскади. Наредбата ще ограничи и възможностите на софийските улични музиканти да се проявяват на различни места из града - най-често оживени подлези и централни паркове. Всеки желаещ да реализира музикалния си талант ще трябва да поиска разрешение от районните общини, които ще определят и местата за подобни прояви. Краят на процедурата е заповед на кмета на София. За спазването на наредбата ще следят кметът на града и районните кметове, упълномощени от тях, служителите на Столичния инспекторат, Столичната дирекция на вътрешните работи, Столичната дирекция \"Пожарна безопасност и защита на населението\", на техническите служби и на службите по контрол на строителството, на дирекция \"Зелена система\". Те ще могат да правят проверки по документи и на място, да получават достъп до всички обекти и места, описани в наредбата, и да изискват писмени и устни обяснения от заинтересованите. Проверяваните ще трябва да оказват пълно съдействие. Нарушителите, които са над 16 години, ще бъдат санкционирани, но за по-малките ще отговарят родителите. Най-ниската възможна глоба е 50 лева, а най-високата - 3 хил. лева. Така, който свири на улицата без разрешение и с озвучителна уредба, ще може да бъде санкциониран с между 50 и 100 лв. Вдигането на шум в забранените часове ще струва на нарушителите от 200 до 400 лв. За изпълняването на \"каскадни трикове\" санкцията е от 100 до 300 лв.", "date": "2018.09.27", "title": "Общинските съветници ще опитат да гласуват наредба, за да въведат ред в София"}
{"url": "https://www.dnevnik.bg/biznes/intervju/2018/09/27/3316551_timuti_snaidur_za_rusiia_istinskiiat_problem_e_kitai_a/", "text": "Така може да се обобщи посланието на Тимъти Снайдър, професор по исторически науки в университета в Йейл и изследовател в Института за хуманитарни науки във Виена. \"Дневник\" разговаря с него, преди той да открие Фестивала на хуманитарните науки във Виена тази вечер - тридневно събитие, което търси отговори за \"силата и безсилието\" на правителствата и обществата пред проблемите на съвременния свят. Тази вечер проф. Снайдър ще представи и немскоезичното издание на книгата си \"Пътят към несвободата. Русия, Европа, Америка\",  която излиза и на български тази седмица . В нея той твърди, че голяма част от проблемите си Западът и Русия дължат на разликите в отношението към историята, политиката, демокрацията и бъдещето. - Този въпрос е в сърцето на проекта. Част от проблема е, че нямаме отговора. Делегирахме обяснението на това какво означава да си свободен на други сили. Например на икономиката. Представяме си, че ако икономиката е свободна, свободни сме и ние. Но тя не е човек, абстракция е. Може би пазарите ни помагат да сме свободни, но трябва ние да решим какво означава тази дума. Една от причините да не сме свършили добра работа в тази насока е, че твърде много от нас (изследователите) през последните 25-30 години решиха, че няма алтернатива: щом комунизмът свърши, демокрацията ще дойде по естествен път. Тази идея обаче се оказа смъртоносна. Ако няма алтернатива, няма от какво да се страхуваш, но това предполагаше и че ние на Запад притежавахме някаква тайна, че бяхме открили някаква формула, която да гарантира, че демокрацията и върховенството на закона ще продължат безкрайно. - Не мисля и че хората имат добър отговор. Когато говорят за това, често говорят за желанието си никой да не им казва какво да правят. Това е вид свобода, но е смъртоносна за демокрацията. Ако свободата означава, че аз си стоя сам пред екрана в интернет и той ми казва, че съм чудесен и възгледите ми са правилни, със сигурност няма да имаме демокрация. Демокрацията е начин да се приеме, че всички имат различни интереси и трябва да правим коалиции и съюзи. Че не всеки ще получи всичко, но пък всеки ще получи по нещо. Ако питате мен, свободата е нещо като да използваме ограниченото си време на земята, за да избираме проектите си и да осъществяваме поне някои от тях. За да имаме такава свобода, трябва да изграждаме структури, каквато е демокрацията. - Да. Философията на \"неизбежното\" е, че бъдещето ще е като настоящето. \"Има правила, демокрацията ще се породи естествено от капитализма или от ЕС, не е нужно нищо да правим...\" И когато се окаже, че това не е истина, се плъзваме към \"политиката на вечността\". Склонни сме да казваме: \"Всичко е лошо, всичко ще свърши зле, не знаем бъдещето, не е моя отговорност, а нечия чужда...\" Това, което обяснявам, е как се случва плъзгането от едното към другото. Да, Русия първа започна този процес и води всички нас натам. В книгата казвам, че Европа има една различна от САЩ история за \"неизбежност\". Докато в САЩ се смята, че пазарите носят демокрация, в Европа има друго - \"притчата за мъдрата нация\", която внушава, че \"имаме национални държави от много време, нациите ще се справят икономически, всичко ще продължи вечно, понеже те са умни и вземат правилни решения...\". И тази версия, както американската, е елегантна, но съвсем погрешна. Националните държави не съществуват отдавна, в Европа някои доскоро или не са съществували, или ги е имало за кратко - като България в края на XIX и първата половина на XX век. Голямата история в европейската история всъщност е разпадът на империите, довел до интеграция. Националните държави се присъединиха към ЕС от стратегически съображения. Например българите и поляците през (миналото десетилетие), както и германците през 50-те и испанците и португалците - през 80-те, го сториха, защото огромното икономическо пространство създаваше големи възможности. В това е опасността. Идеята, че българската, британската или която и да било друга държава неизбежно ще стои в съюза, може да се постави под въпрос от историята. Европа е в средата, да. Мисля, че е много по-важна за Русия от САЩ. На руснаците им провървя с (американския президент Доналд) Тръмп. Мисля, че политиката им към Европа е много по-постоянна. А и мисля, че Америка беше само вторичен интерес. - Америка беше много важна. Тя помогна на обединена Европа да се появи. Без плана \"Маршал\" щеше да е доста различно. НАТО даде възможност десетилетия наред европейските бюджети за отбрана да са много малки. Америка беше и достатъчно далечна, за да се чувстват европейците спокойни за идентичността си. Но не беше враг. Беше заплаха само на определено ниво. Това време приключи. Не съвсем, разбира се - НАТО все още съществува. Но Америка се отдалечава от Европа. Това се случваше и по време на (бившия американски президент Барак) Обама. Има известна приемственост тук - американските елити вече са много по-малко ориентирани към Европа, отколкото бяха преди. За пръв път Европа има истински враг. Сила на прага ѝ, която иска да я унищожи. А това иска друг тип отговор. Антиамериканизмът е лесно решение, но няма да промени света. Ако искате, бъдете антиамерикански ориентирани, не харесвайте Тръмп - и аз не го харесвам. Няма никакво значение. Защото има истински враг - Русия, която иска да унищожи ЕС. Много е комфортно да имаш фалшив враг, когото не харесваш, но винаги ще ти дава пари. Но не е толкова добре някой да опитва да те унищожи, а да ти казва, че ти е приятел. Случващото се може да е здравословно за ЕС, той да осъзнае, че е най-голямата икономика и най-голямата зона на демокрации в света. Да си признае, че в сегашната ситуация много хора не живеят щастливо и не е изненада, че имаме съперник, който иска да ни унищожи. В известен смисъл Европа се завръща в реалността. Това може да е добре и за въоръжените ѝ сили. Може би е добре и за европейците да признаят, че Америка е просто една държава - голяма, но държава като другите и без нещо специално, което да трябва да обичаш или да мразиш. Аз я обичам, но имам извинение - идвам оттам. - Сбърках, като казах \"2-3 години\" - може би са пет или десет. Но наистина мисля, че руското решение да създаде образа на Европа и САЩ като врагове не беше в интерес на Русия. Накрая и руснаците ще го разберат. Още вярвам и че ако не унищожат Европа сега, това е последният шанс за режима. Иронията е, че всички вървим към дъното, руснаците просто още водят. Ако всички паднем от скалата, те ще ни дърпат към себе си. Но руският режим все още е по-уязвим от Европа. Има много по-големи проблеми. Москва започна всичко това, защото хората на власт разбираха, че управлението им е временно и не знаят кой ще дойде след това. Искат всеки в Русия да забрави за бъдещето. Един от начините е да се създаде драматично бъдеще, с драматична цивилизационна криза с Европа и САЩ. Но беше фундаментална геополитическа грешка за Русия да се наклони толкова много по антизападната плоскост, че да ѝ е трудно да се върне. Защото истинският ѝ проблем е Китай. Русия няма да може да се справи с този проблем, ако не може да се върне - а сега се е наклонила към Китай прекалено много. - Да, и китайците го разбират. Интересно е, че победите на Русия в ЕС и САЩ не ѝ помагат. Ни най-малко - правят я бедна заради санкциите, отнемат ѝ шанс за бъдещи съюзници. Кога американската левица ще харесва отново Русия? Вероятно не и докато сме живи. Русия се наслаждава, като наранява Европа и САЩ. Но това не я прави по-силна, а само кара другите да изглеждат по-слаби. Съотнесена с Китай, тя не е по-силна - по-слаба е икономически, а и стратегически, защото завръщането ѝ към Запада ще е трудно. Ако приемете геополитическото схващане, че силата на Русия зависи от умението ѝ да балансира между Запада и Китай, всичко това е контрапродуктивно за нея. Това е трагедията. Руският елит разбира, че проблемът е в Китай, но цялата стратегия е да отклонява от проблемите, за да се почувства по-добре. Ако в Европа и САЩ са отчаяни от случващото се, в Москва няколко души се вълнуват, а в Китай само гледаш събитията и не спираш да обираш плодовете. Така е. Написах книгата като съвременна история. Опитвам се да покажа, че идеите все още са от значение, че има алтернативни възможности в политиката освен демокрацията и да покажа как работят и се разпространяват. Да покажа, че историите на Русия, Европа и Америка са дълбоко и здраво свързани - в известен смисъл са една история. Че избирането на Доналд Тръмп има общо със събитията в Европа, Украйна и Русия. Накрая казах: ако има криза на институциите, има и такава на добродетелите. Защото институциите изискват добродетели, а те изискват институции. Връщам разговора, където го започнахте. Част от това, което трябва да направим, е да говорим за бъдещето и да решим какво бъдеще искаме. Не е достатъчно да кажем, че беше по-добре през 2016 г. или през 80-те години. Какво знаят младите за 80-те? И тогава имаше проблеми. Вече не можем да казваме, че \"няма алтернативи.\" Има много. Оттук започва политиката на отговорност - от историята. Не е истина, че всичко винаги ще е добро, но не и истина и че всичко ще е лошо. Не е вярно, че винаги ще има само прогрес, но не е и че враговете постоянно искат да ни унищожат. Истината е другаде - всички сме заедно в историята и имаме отговорност за това. Но вие ме питахте за конкретни политики и ще ви ги дам. Изключително важно е да има местни новини и разследваща журналистика, това помага на хората да се хванат за света на фактите и ги имунизира срещу различни видове конспирации. Изключително важно е да се поддържа икономическото равенство; да се мисли за войната през XXI в. не в армии, а по-скоро като въпрос на емоции и опит директно да се пречупи волята на другия. САЩ загубиха война през 2016 г. Много американци не искат да го приемат, а трябва да сме готови да приемем, че пречупването на волята може да не е с оръжия, а с психологическа война. Трябва да защитаваме информационното си пространство, да създаваме факти (но не пропаганда). Ако сте в Европа, може би съветът е: не пречете на евроинтеграцията. Може да кажете, че Европа може да е повече съюз за свободна търговия, но в момента, в който кажете, че Европа е нещо лошо, казвате, че и България е нещо лошо. - Мисля го. Когато казвате, че има разлики, какво означава това? От класическа Гърция досега условията са едни и същи: съществува външният свят, в който създаваме факти и се възприемаме като част от една и съща единица. Това е основното, а как ще стигнем до него, е друг въпрос. Гърците например не са се притеснявали за интернет, аз - да. Забелязва се, че тази промяна от \"неизбежност\" към \"вечност\" се случва навсякъде. Полша и Унгария са много различни. Полша и Русия са много различни. Русия и Америка - също. А всички преживяваме промяната заедно. Това ме кара да си мисля, че някоя от тези страни ще намери отговорите.  ", "date": "2018.09.27", "title": "Тимъти Снайдър: Русия трудно ще се върне към Европа, истинският ѝ проблем е Китай"}
{"url": "https://www.dnevnik.bg/evropa/2018/09/27/3312964_sankcii_ili_evropa_na_dve_skorosti_shte_uspee_li_es_da/", "text": "В тази европейска държава  стачките са практически забранени , корупцията се възприема като широко разпространена, а независимостта и безпристрастността на съдебната власт  не могат да бъдат гарантирани . В друга държава има опасения, че правителството нарушава принципа за независимост на съдебната власт, а изпълнителната и законодателната власт могат да се намесват политически в състава и функционирането на правосъдието. Не, не става въпрос за страни, които тепърва трябва да покриват критериите за членство на ЕС, а за такива, които са част от съюза от 2004 г. и едната от тях е сред най-големите като население. Как се стигна дотам, че срещу  Полша  и  Унгария  бе задействана безпрецедентна процедура за нарушаване на европейските ценности и двете страни се превърнаха в едно от най-големите изпитания на Брюксел? Забави ли се ЕС твърде много в действията си и има ли изобщо полезен ход в ситуацията? \"Дневник\" потърси чуждестранни експерти и анализатори за отговор на подобни въпроси. Съд или орязване на фондове Според Пьотр Бурас, гостуващ сътрудник в Института за хуманитарни науки във Виена, наказателната процедура, която Европейската комисия  задейства в понеделник  срещу Полша във връзка с  реформата на Върховния съд,  е много по-вероятно да има реален ефект, отколкото процедурата по чл. 7 на европарламента срещу Унгария. Той коментира, че действията срещу Будапеща няма да променят позицията ѝ, както се случи и с Полша въпреки задействаната срещу нея аналогична процедура през декември 2017 г. Наказателната процедура, включваща Съда на ЕС, обаче е по-силна, тъй като игнорирането на неговите решения се смята от евроинституциите и от държавите членки за престъпване на . По-конкретно съдът може да се произнесе в рамките на няколко дена (от молбата, отправена от еврокомисията в понеделник), а освен това до крайната присъда законът за Върховния съд не трябва да се прилага. Ако полските власти спазват това правило, няма да са възможни  никакви замени на съдии , допълва Бурас пред \"Дневник\". Според него правният път е най-адекватният за справяне с проблемите с върховенството на закона, защото гарантира най-високото ниво на легитимност сред всички възможни мерки. Орязването на кохезионни фондове ( каквато идея бе представена  през пролетта от Европейската комисия) по думите му е политически трудно осъществимо, защото всички държави - членки на ЕС, трябва да одобрят бюджета на блока. То освен това може да има негативен ефект, тъй като би засегнало населението, а не правителството.  , ако бъдат приложени, трябва да водят до това контролът и управлението на фондове за страната да бъдат под надзора на евроинституциите, допълва Бурас. Истинската битка По думите му Унгария (всъщност Орбан) е била много по-умела от Полша в упражняването на политическо влияние на ниво ЕС, а оттам също и в защитата си от критики и в осигуряването на подкрепа за политиката си. Управляващата партия \"Фидес\"  е член на Европейската народна партия и Орбан  има широка мрежа от контакти в ЕС. Той освен това е уважаван от много хора като лидер на движение срещу Брюксел. В този смисъл според Бурас противопоставянето срещу Орбан е много по-важно за бъдещето на ЕС, отколкото \"случаят с Полша\". Съдбата на Орбан освен това ще бъде от изключително значение за посоката на европейските дясноцентристи. Ключовата битка обаче не е процедурата по чл. 7, а  , допълва Бурас. Според него убеждението, че някои страни не следват основните правила на ЕС и на демокрацията, на първо място, ще отслаби солидарността към тях в онези държави, според които подобни нарушения са неприемливи. В този смисъл въпросът за върховенството на закона допълнително ще раздели политически Европа, а в дългосрочен план може да доведе и до ерозия на институциите. Бурас е на мнение, че  и в двете държави. \"Имаше бездействие в Унгария, а в случая с Полша наказателната процедура трябваше да започне много по-рано. Отговорност за това обаче носят не само евроинституциите, но и останалите държави членки, които избягваха това, което смятаха, че би било намеса във вътрешни работи на друга държава членка\", смята той. \"Злият Брюксел\" и добрият ЕС Според Марк Золтан Кекеши, социолог и преподавател в университета в Сегед, има много малка вероятност за каквито и да било промени в посоката на политиката в Полша и Унгария. Пред \"Дневник\" той коментира, че през изминалите три и половина години цялата комуникация на унгарското правителство и на премиера Орбан е била основана на  , поставяйки акцент единствено върху сигурността и културната несъвместимост и напълно пренебрегвайки хуманитарните аспекти и потенциалните ползи. Освен това популистките послания, че Унгария \"е атакувана\" и че националните интереси \"трябва да бъдат защитени\", са централни за Орбан още откакто той отново дойде на власт през 2010 г. По думите му, тъй като е много вероятно да се стигне до орязване на кохезионните фондове, правителството в Будапеща е подготвено и да засили концепцията за \"злия Брюксел\" в съзнанието на поддръжниците си. Според Кекеши \"Орбан прилага сложна комуникационна стратегия за ЕС – той използва думата \"Брюксел\", когато искат на Унгария да бъде наложено нещо против волята ѝ, и фразата \"Европейски съюз\", когато говори за позитивната страна (тъй като повечето унгарци подкрепят еврочленството на страната). Кой ще отстъпи Той смята, че основната разлика между Полша и Унгария е, че в Полша големите градове, включително Варшава, са крепости на опозицията, а селските райони са основата на управляващата партия \"Право и справедливост\". В Унгария има подобна тенденция, но контрастът е по-малък, защото големите индустриални, образователни и икономически центрове в страната са в ръцете на \"Фидес\" с няколко малки (но значими) изключения. Освен това той смята, че   в изграждането на комуникационна кампания, съсредоточена върху един-единствен въпрос, а личността и характерът на Орбан като политик не позволяват отстъпление. Не на последно място \"Фидес\" е силно централизирана партия, съсредоточена около ключовата фигура на Орбан, което не е точно случаят с \"Право и справедливост\" и Ярослав Качински. По думите на Кекеши е по-вероятно Полша, а не Унгария да отстъпи в някакъв момент. Ще има ли \"Европа на две скорости\" На въпрос дали проблемите в страни като Полша, Унгария и  Румъния  ще ускорят плановете за \"Европа на две скорости\", в която ядрото спазва правилата на ЕС, а периферията не желае повече интеграция, той отговаря, че това вече се случва, макар да не е официално признато. 14 години след голямото разширяване на ЕС е видно, че много от новите държави членки не са били (и не са) подготвени и/или не искат да спазват основните принципи на европейската интеграция. Според анализатора   в действията си срещу Полша и Унгария. Той отбелязва, че съюзът е използвал принципа на субсидиарност, като няколко пъти е предупреждавал и двете страни за проблемите им. Ричард Йонгс, старши сътрудник в центъра \"Карнеги\", обаче не е на това мнение. Пред \"Дневник\" той коментира, че ЕС е закъснял в Унгария, но може би все още има време за Полша, и трябва да извлече поуката, че с други държави трябва да действа по-изпреварващо. Той смята, че  , колкото с Унгария, и освен това в Полша има повече  вътрешни протести в защита на демокрацията . Йонгс е на мнение, че процедурата по чл. 7 е обоснована, но сама по себе си може да не накара двете правителства да сменят посоката по някакъв значителен начин. ЕС освен това трябва да изгради повече позитивна подкрепа за демократичните ценности в тези общества, а това е много сложен въпрос. Той се нуждае от партньорство с гражданското общество, реформи в ЕС, които да взимат предвид позициите на Централна и Източна Европа, повече прозрачност в ЕС, допълва анализаторът. Има ли с кого да говори ЕС Наскоро пред \"Политико\" високопоставен служител от западна европейска държава коментира, че \"член 7 има за цел да възстанови условията за диалог\" и \"целта не са санкции\". Въпросът обаче е имат ли желание за диалог управляващите в Полша и Унгария. Но има ли с кого да разговарят евроинституциите или и те, и останалите държави членки ще предпочетат по-лесния вариант - Европа на две скорости, в която едната иска повече интеграция, спазва правилата и извлича ползи от еврочленството, а другата поставя под съмнение ценностите на съюза? Какво следва Веднъж задействана (в случая с Полша - от еврокомисията през декември миналата година, а с Унгария - от Европейския парламент в средата на септември тази година), процедурата по чл. 7 от Договора за ЕС може да се проточи много дълго, защото в нея няма посочени крайни срокове. Сега  щафетата се прехвърля  към Съвета на ЕС, съставен от правителствата на държавите членки. В отговор на въпрос на \"Дневник\" от съвета заявиха, че процедурата по чл.7 (1) включва четири стъпки: 1.   на процедурата (\"мотивирано становище\" от една трета от държавите членки, Европейския парламент или Европейската комисия и представянето й в съвета). 2.   на държавата членка в съвета. 3. Евентуално приемане на   от съвета към държавата членка 4. Приемане от Съвета на  , определящо, че има очевиден риск от тежко нарушение от страна на държавата членка на ценностите на ЕС. Пример за това колко бавно се движи процедурата е случаят с Полша. Европейската комисия задейства чл. 7 срещу Варшава  през декември  основно заради опасения за върховенството на закона, но Съветът на ЕС все още не е взел решение. От съвета уточниха за \"Дневник\", че с Полша досега са проведени две заседания за изслушване (на 26 юни и на 18 септември) и предстои държавите членки \"да оценят всички представени аргументи и да стигнат до заключение как да действат в рамката на подготовката на следващата среща на съвета, която ще се проведе на 16 октомври\". За Унгария съветът е получил писмото с мотивирано предложение по чл. 7 (1) на 18 септември. Това е първият път, в който европарламентът задейства процедурата, и сега австрийското председателство обсъжда следващите стъпки, но все още не е взело решение. За да се заключи, че има очевиден риск от тежко нарушение на ценностите на ЕС, е необходимо мнозинство от най-малко четири пети от членовете на съвета. Ако това се случи, се преминава към следващия етап на процедурата. За да се стигне до санкции обаче, е необходимо единодушието на държавите членки (повече четете  тук ).", "date": "2018.09.27", "title": "Санкции или Европа на две скорости: Ще успее ли ЕС да надвие Полша и Унгария"}
{"url": "https://www.dnevnik.bg/sport/2018/09/27/3316771_germaniia_sreshtu_turciia_-_ochakvan_pobeditel_ili/", "text": "Германия и Турция влизат в решителните часове от спора за домакинство на европейското първенство по футбол през 2024 г. Двете страни бяха единствените, които пожелаха да приемат форума, като изборът ще бъде направен днес в Нион в 15.00 ч. Кандидатурата на Германия е смятана за водеща заради наличието на необходимата инфраструктура в страната. От друга страна, Турция получи забележки заради спазването на човешките права, показва доклад на УЕФА, който оценява двете предложения. \"Кандидатурата на Германския футболен съюз (DFB) е на високо ниво и отговаря на общите очаквания по отношение на политически настроения, социална отговорност, устойчивост и човешки права\", пише в доклада. Германия се надява да приеме първи голям футболен форум след световното през 2006 г. Тогава страната се представи отлично в организацията на първенството, но по-късно домакинството стана повод за  скандал с твърдения за купуване на гласове  на членове от изпълнителния комитет на УЕФА при избора. Като Западна Германия в страната са се провеждали още световното през 1974 г. и европейското през 1988 г. Турция няма опит в организирането на големи футболни форуми, но докладът на УЕФА изтъкна като положителна страна огромната подкрепа, която правителството на Реджеп Ердоган има към кандидатурата.  \"Последният път, когато приехме европейско първенство, беше през 1988 г., което е преди доста време. В днешни дни е важно да има стабилност в икономиката и политическата обстановка. Ние предлагаме и двете, но решението зависи от изпълнителния комитет на УЕФА. Вярваме, че предложението ни е добро, но никога не може да сме сигурни\", заяви посланикът на кандидатурата на Германия Филип Лам. Инфраструктура и стадиони При представянето на кандидатурата Турция обяви план да инвестира 17 милиарда евро в пътната инфраструктура. Със скорошното обезценяване на турската лира обаче УЕФА вижда проблем заради евентуална финансова нестабилност в страната.  \"Скорошните икономически проекти в страната може да поставят под напрежение планираните публични инвестиции\", пише в доклада на УЕФА. В него се казва още: \"Ограниченият капацитет на хотелите в много от градовете е въпрос за безпокойство. Мащабът на работата, която трябва да бъде свършена, също представлява риск\". Германия участва с десет стадиона в кандидатурата си, като всички отговарят на стандарта на УЕФА за провеждането на подобен форум. Предвидени за използване са съоръженията в Берлин, Лайпциг, Хамбург, Дортмунд, Гелзенкирхен, Кьолн, Дюселдорф, Франкфурт, Щутгарт и Мюнхен. Два стадиона в Истанбул и по един в Анкара, Анталия, Бурса, Ескишехир, Газиантеп, Измит, Коня и Грабзон влизат в кандидатурата на Турция. От тях седем са готови да приемат двубои, два са в процес на реновиране, а строежът на олимпийския стадион \"Ататюрк\" не е завършен. Малкото оставащо време за завършване на строежа притеснява УЕФА, тъй като съоръжението трябва да приеме финала на Шампионската лига през 2020 г. \"Вече доказахме, че сме способни да организираме големи футболни турнири. Имаме инфраструктурата, стадионите и сме гостоприемни, което доказахме още през 2006 г. Бяхме в състояние да направим голям празник и искаме да го покажем отново през 2024 г.\", каза Лам. Друг проблем за Турция е по-малкият капацитет на стадионите в сравнение с тези в Германия. Съоръжението в Дюселдорф, което е с най-малка вместимост от германската кандидатура, има по-голям капацитет от седем от стадионите в Турция. Важен фактор също е разстоянието, което трябва да изминат феновете до различните стадиони. Германия предлага по-кратки маршрути между градовете в сравнение с Турция. Човешките права - ключ към успеха За пръв път УЕФА изисква от държавите кандидати да отговарят на специални изисквания за защита на човешките права според принципите на ООН. Тази точка се явява като ключова за избора на домакин и дава предимство на Германия. \"Липсата на активни действия в сферата на човешките права буди безпокойство\", пише в доклада на УЕФА към недостатъците на турската кандидатура.  През лятото  скандалът с Месут Йозил , който обвини DFB в расизъм, дойде в неподходящ момент за Германия и разклати силните позиции на кандидатурата ѝ. Тогава германските медии съзряха опит на Ердоган да използва футболиста в желанието си да спечели на всяка цена домакинството на футболния форум. Кой за кого ще гласува Право на глас ще имат членовете на в изпълнителния комитет на УЕФА, които са 16. Според таблоида \"Билд\" сигурни с гласа си за Германия са Айван Газидис (Англия), Петер Гилерон (Швейцария), Карл-Ерик Нилсон (Швеция), Микеле Ува (Италия), Дейвид Джил (Англия). Германското издание очаква кандидатурата да подкрепят още представителите на Словения, Франция, Полша, Хърватия, Ирландия, Украйна. В публикацията се съобщава още, че трима ще дадат гласа си за Турция. Сред тях изненадващо е посочен и Борислав Михайлов. Това обаче изглежда нереално, тъй като президентът на Българския футболен съюз (БФС) е известен с близките си отношения с шефа на DFB Райнард Гриндел. Наскоро  двамата обсъдиха бъдещо партньорство  между двете федерация, а в началото на годината германецът присъства на  конгреса при преизбирането на Михайлов начело на БФС . Тогава Гриндел подкрепи колегата си и заяви, че Михайлов \"защитава интересите на страни като България, които търсят своя напредък във футбола\". ", "date": "2018.09.27", "title": "Германия срещу Турция - очакван победител или изненада в избора за домакин на Евро 2024"}
{"url": "https://www.dnevnik.bg/sviat/2018/09/27/3316962_koi_kupuva_finlandska_zemia_stotici_policai_razsledvat/", "text": "Четиристотин полицаи, двеста терабайта данни и подозрителни покупки на земя и кораби - това е основната информация за невиждано мащабна операция на финландската полиция, насочена към компания с руско участие. Разследването се фокусира върху дейността на компанията за недвижими имоти Airiston Helmi, която е закупила земя на стойност милиони в архипелага Турку, близо до стратегически военни обекти. През уикенда полицията обискира 17 имота там и откри големи суми в брой в няколко от тях, най-голямата от които е била половин милион евро, събрани в две найлонови торби. Полицията е намерила и носители на повече от 200 терабайта данни, като твърди, че те са най-важните доказателства. Двама мъже – естонец и руснак, ще останат в ареста заради подозрения в пране на пари и укриване на данъци. Националното бюро за разследване твърди, че все още не всички заподозрени са открити, и не коментира колко са те на брой, съобщава обществената телевизия Yle. 36-годишният руснак е бивш член на борда на Airiston Helmi, а 51-годишният естонец е свързан с фирмата чрез телефонни абонаменти, пише новинарската агенция STT. Трети човек също е бил задържан, но по-късно е бил освободен. Разследващите твърдят, че откритите документи ще трябва да бъдат проучвани поне до края на идната пролет, съобщава радио \"Свободна Европа\". Купените от Airiston Helmi земи се намират в близост и до важни транспортни маршрути от и за пристанището на град Турку. Airiston Helmi е купила и извадени от употреба кораби, които не е реновирала, разпалвайки спекулации, че те може би са използвани, за да наподобяват действащата финландска флота. Президентът Саули Нинистьо съобщи във вторник, че отдавна е знаел за разследването и че операцията е била толкова мащабна заради големия брой имоти на Airistion Helmi. В нея са участвали 100 разследващи полицаи от бюрото и 300 представители на други агенции, включително граничната и местната полиция. Нинистьо коментира още, че руските покупки на земя в стратегически значими региони на Финландия от много време го тревожат, но че операцията няма да има ефект върху дипломатическите отношения с Русия. Според официалните данни между 2007 г. и 2014 г. Airiston Helmi е купила или продала имоти на стойност 9.2 млн. евро в архипелага Турку – предимно на шведскоговорящите острови Науво, Корпоо, Парайнен и Хутскари. Регистърът на сделките с недвижими имоти обаче не включва бизнес сделки, така че е възможно компанията да има и други собствености. През 2017 г. тя е регистрирала загуби в размер на 300 000 евро след няколко поредни години на операции, в които е излизала на загуба. Airistion Helmi е основана през пролетта на 2007 г., като председател на борда е бил регистриран руснак, роден през 1964 г., който има и малтийско гражданство. Гражданството в Малта често се използва като способ за планиране и избягване на данъци. През 2016 г. компанията е съобщила, че е собственост на полска фирма; данни от полските инстиуции показват, че единственият акционер във въпросната полска фирма е същият руснак от борда. През ноември 2016 г. Airiston Helmi e съобщила, че новият ѝ собственик е италианец – финландските медии не са открили подробности, но в борда има италианец, роден през 1955 г.", "date": "2018.09.27", "title": "Кой купува финландска земя: стотици полицаи разследват свързана с Русия фирма"}
{"url": "https://www.dnevnik.bg/sport/2018/09/27/3317064_visoka_skorost_i_mnogo_prepiatstviia_shte_predloji/", "text": "Трасе с повече препятствия и възможност за развиване на по-висока скорост обещават организаторите на състезанието със самоделни безмоторни колички Red Bull Soapbox. Надпреварата ще се проведе за  втори път  на 30 септември по бул. \"Черни връх\". Състезанието ще започне в 12.00 ч., като общо 60 отбора ще застанат на старта. Преди да се спусне по трасето, всеки тим ще получи оценка за изобретателност на количката, както и за артистичното си представяне на платформата. Основните изисквания към отборите са собственоръчно направените колички да не тежат повече от 80 кг и да се задвижват единствено от силата на гравитацията. Темата на надпреварата е \"България\", съобщиха организаторите. Всеки отбор се състои от максимум четирима души, като шофьорът трябва да има навършени 18 години. Позволено е до трима души да засилят количката на старта. Победителите ще получат възможност за тест драйв с \"Порше\" на пистата от Формула 1 \"Ред бул ринг\" в Австрия. Тест драйв с KTM X-Bow ще получат вторите в надпреварата, а завършилите на трето място ги очаква акробатичен полет с парапланер в тандем с  Веселин Овчаров .  ", "date": "2018.09.27", "title": "Висока скорост и много препятствия ще предложи състезанието за самоделни колички в София"}
{"url": "https://www.dnevnik.bg/sviat/2018/09/27/3317182_tereza_mei_gubi_podkrepa_za_varianta_za_brekzit_bez/", "text": "Британският премиер Тереза Мей губи подкрепата в кабинета за намерението си да прибегне до варианта \"Брекзит без споразумение\", в случай че ЕС отхвърли предложенията за условията на излизането. Те станаха известни като плана \"Чекърс\", пише вестник \"Таймс, предаде \"Ройтерс\", цитирани от БТА. Министри от кабинета, сред които този по въпросите на Брекзит Доминик Рааб, на външните работи Джереми Хънт, на околната среда Майкъл Гоув и на вътрешните работи Саджид Джавид разчитат на това да попречат на Мей да вкара Великобритания в Брекзит без споразумение с ЕС, пише \"Таймс\", като се позовава на свои източници. Тези министри искат британският премиер да обмисли варианта за споразумение за свободна търговия с ЕС по канадски модел, в случай че съюзът отхвърли отново плана \"Чекърс\" на срещата си на върха на 18 октомври. С това те й дават план Б, пише \"Таймс\". Безпокойствата по въпроса назряха, след като Мей заяви, че би предпочела Брекзит без споразумение пред сегашните предложения на ЕС. Тя подчерта, че Великобритания иска да види контрапредложения от съюза, за да бъде постигнат напредък в преговорите за Брекзит", "date": "2018.09.27", "title": "Тереза Мей губи подкрепа за Брекзит без споразумение, в случай че ЕС отхвърли плана \"Чекърс\""}
{"url": "https://www.dnevnik.bg/evropa/2018/09/27/3316876_ima_li_shans_bivsh_frenski_premier_da_preobrazi/", "text": "Нова страна, нова битка - бившият френски премиер Манюел Валс  обяви във вторник , че се кандидатира за кмет на Барселона, разчитайки да преобрази местния политически пейзаж. Рисковано начинание. Опитът на родения в Барселона бивш социалист да заеме общински пост след политическа кариера в друга държава ще бъде нещо изключително в Европа на това равнище. След сключването на договора от Маастрихт всеки гражданин на ЕС може да се кандидатира на местни избори в която и да е страна от общността. След провала на президентските му амбиции във Франция през 2017 г. Валс се впусна в политиката отвъд Пиренеите с нови и нови митинги и демонстрации срещу каталунските сепаратисти, направили опит през октомври да се отцепят от Испания. Подкрепа от \"Сиудаданос\" Очертава се обаче да поеме мащабно предизвикателство на 26 май, за да стане приемник на сегашния кмет на града с 1.6 милиона жители - левичарката Ада Колау, бранела някога правото на жилище като граждански активист. Манюел Валс безспорно ще бъде подкрепен от либералната партия \"Сиудаданос\", стояща начело в борбата срещу сепаратистките нагласи, която го канеше под знамената си от месеци насам. Той ангажира вече за кампанията си бивш директор на връзките с обществеността на ФК \"Барселона\" (Валс е открит фен на отбора), както и бившата \"дясна ръка\" на кмета социалист Паскуал Марагал, управлявал града от 1982 до 1997 г. и станал символ на неговия скок в съвремието, когато през 1992 г. Барселона бе домакин на олимпийски игри. При все че още не е оповестил програмата си, Валс, отгледан в Париж от баща каталунец и майка с италианско-швейцарски произход, после получил френско гражданство на 20-годишна възраст, би могъл да се представи за олицетворение на космополитна Барселона, заставайки срещу каталунския национализъм. Натрупал опит като вътрешен министър, би могъл също и да изгради кампания около борбата срещу несигурността - проблем, все по-актуален за барселонци. Но \"шансовете му да стане кмет са слаби\", смята Жорди Муньос, политолог от Барселонския университет. \"Кандидатура, която преобръща\" политическия пейзаж, коментира Жоаким Кол, историк и политически анализатор, близък до Валс, според когото политикът поема \"рисковано\", но не и \"самоубийствено\" начинание. До момента Манюел Валс не е успял да убеди двете други антисепаратистки сили - лявата Социалистическа и дясната Народна партия, да застанат на негова страна, изтъква Муньос. А според барселонския политолог Ориол Бартомеус \"той може да спечели единствено ако\" формира разширена листа, с която да изтръгне победа на 26 май и после да разчита на разцеплението, внесено сред неговите съперници. Общинските избори в Испания се базират на пропорционалната система, което налага партиите да сключват сделки след вота. Разединяваща кандидатура Фигура, внасяща разцепление във френското общество, Манюел Валс отблъсква и някои барселонци, по-специално от лагера на отцепниците, които се подиграват с това, че не познава града. \"Не зная какво търси тук. Сигурно не го искат във Франция и затова пристига в Барселона\", разпалено реагира Лаура Бозо, пенсионерка, с която АФП разговаря пред кметството в Барселона. \"Роден е тук, но не познава града\", казва жената с жълта лентичка на гърдите в подкрепа на сепаратистите, хвърлени в затвора. \"Барселона не мисли като Валс. Градът винаги е симпатизирал на левите (. . .), никой не е печелил досега с речи в защита на реда\", заявява пред АФП източник от десноцентристката PDECAT (Каталунска европейска демократична партия). \"Той е човек с престиж, получил международно признание и може да подобри имиджа на Барселона\", смята обаче Давид Сентелас, банков служител. PDECAT, изглежда, ще постави начело в листата си друг бивш социалист, историка Феран Маскарел. А другата голяма сепаратистка партия - Републиканска левица на Каталуня - издига Ернест Марагал, брат на бившия кмет Паскуал Марагал. /БТА", "date": "2018.09.27", "title": "Има ли шанс бивш френски премиер да стане кмет на Барселона"}
{"url": "https://www.dnevnik.bg/ot_vas/novini_ot_vas/2018/09/27/3317080_arheologicheski_kompleks_malka_bazilika/", "text": "Църквата била издигната в източната част на град Пловдив, до една от кулите на крепостната стена. Открита е случайно през 1988 г. при строителството на жилищен блок. През 1995 г. Малката базилика и крепостната стена са обявени за паметник на културата. Открита e за посещения през 2017 г. Археологически комплекс \"Малка базилика\" V-VI век. Обявена за сграда на 2013 г.", "date": "2018.09.27", "title": "Археологически комплекс \"Малка базилика\""}
{"url": "https://www.dnevnik.bg/evropa/2018/09/27/3317183_edrogan_zaiavi_che_iska_da_oburne_nova_stranica_v/", "text": "Ден преди да започне  посещението си в Германия,  турският президент Реджеп Тайип Ердоган заяви в коментар във в. \"Франкфуртер алгемайне цайтунг\", че иска да бъде обърната нова страница в германско-турските отношения, предаде ДПА. Той призова двете страни да натиснат бутона за рестартиране на техните отношения, които сега са в сложна ситуация. \"Наша отговорност е да придвижим напред разумно нашите отношения на основа на нашите споделени интереси, да ги придвижим напред далеч от ирационалните страхове\", казва Ердоган в публикация, озаглавена \"Очаквания от Германия\". В нея той изразява надежда, че очаква Германия да подкрепи неговата борба срещу обявената извън закона Кюрдска работническа партия ПКК, както и срещу ислямисткото движение на проповедника Гюлен, който Анкара смята за отговорен за опита за преврат през 2016 г. Ердоган предупреждава и срещу нарастването на крайнодесния екстремизъм и срещу ислямофобията в Германия и Европа. Той определя ислямофобията понякога като най-голямото препятствие в преговорите на Турция за членство в ЕС. Ердоган пристига в Берлин днес следобед. /БТА", "date": "2018.09.27", "title": "Едроган заяви, че иска да обърне нова страница в отношенията с Германия"}
{"url": "https://www.dnevnik.bg/evropa/2018/09/27/3317191_strategiiata_kum_iran_ne_moje_da_se_svejda_samo_do/", "text": "Френският президент Еманюел Макрон каза в ООН, че стратегията спрямо Иран не може да се базира само на санкции и възпиране и че е необходим дългосрочен план за разрешаване на кризата, предаде \"Ройтерс\". \"Съгласен съм с целите, определени от президента на САЩ (Доналд Тръмп), макар че имаме различия за  ядреното споразумение (с Иран),  но мисля, че е необходимо да изградим заедно една дългосрочна стратегия, която не може да се свежда само до санкции и възпиране\", каза Макрон на вчерашното заседание на Съвета за сигурност по въпроса за неразпространението на ядреното оръжие. По-рано в речта си пред Общото събрание на ООН  Тръмп заплаши с \"последствие\"  онези, които не се съобразяват с американските санкции срещу Иран, очевидно визирайки  европейските усилия да бъде спасено споразумението от 2015 г. , според което Иран трябва да прекрати ядрената си програма в замяна на разхлабване на санкциите. В изказването си вчера Макрон все пак предупреди, че е опасно да бъдат снабдявани с ракети свързани с Иран групировки като ливанската \"Хизбула\" и йеменските шиитски бунтовници хуси, защото това води до дестабилизация на региона. /БТА", "date": "2018.09.27", "title": "Стратегията към Иран не може да се свежда само до санкции и възпиране, заяви Макрон"}
{"url": "https://www.dnevnik.bg/na_put/2018/09/27/3314519_hotel_samo_za_jeni_shte_bude_otkrit_v_maiorka/", "text": "Веригата Som Hotels вече ремонтира за целта помещенията на хотел, функционирал досега под името \"Слънце и живот\". Вътрешният дизайн на помещенията е подчинен на основната идея - да се харесва и да осигурява удобства на бъдещите гости от женски пол. Сградата разполага с 39 стаи, а персоналът ще бъде също само от жени. Веригата Som обявява, че за нея са важни прозрачността, честността, равенството и културният обмен. Тя управлява други пет хотела в Майорка. Наскоро във Финландия бизнес дама откри островен курорт само за жени със същата идея - да предостави на представителките на нежния пол условия да прекарат свободното си време на спокойствие както си решат.", "date": "2018.09.27", "title": "Хотел само за жени ще бъде открит в Майорка"}
{"url": "https://www.dnevnik.bg/bulgaria/2018/09/27/3313415_1968_g_kinodiskusiiata_vuv_fizicheskiia_fakultet_i/", "text": "От \"Дневник\" се обърнаха към мене да напиша спомен за нашия \"дискусионен клуб\", който \"просъществува\" мимолетно във Физическия факултет през ранната пролет на 1968 г Признавам, че съм затруднен. Бях едно от главните действащи лица в тази история, а да пишеш за свое участие в отдавна станали събития е изпитание – неминуемо се прокрадва подличкото изкушение да се представиш в по-добра светлина и то от критериите на днешния ден – да замълчиш за някои мисли и постъпки, от които сега се чувстваш неудобно, и в същото време да се потупаш по гърдите за своето участие. Препрочитам намерените под купища хартия тогавашни мои записки и преоткривам себе си отпреди 50 години. Този 25-годишен студент по физика, който съм бил тогава, ми се оказва не съвсем познат и в същото време много интересен. Това е и трудността, пред която съм изправен – да възстановя своята цялост – да събера в едно някогашния млад човек с това, което съм днес. Ще започна малко по-отдавна. След двегодишна казарма през 1963 г. бях приет във Физическия факултет на Софийския университет. Бурни студентски години. По сесиите заедно с приятели учехме денонощно, но през семестъра не бях от най-редовните студенти. Много пъти отивах на лекции, за да се уговорим къде ще отидем да играем бридж. Имах две студентски компании. В едната най-вече се веселяхме. Повечето бяхме физици и химици, но не само. Събирахме се по домовете, където рокясвахме и танцувахме най-новите танци, гледахме заедно телевизия – все още черно-бяла, на току-що появилите се в някои домове приемници \"Опера\", играехме на бридж и канаста. През лятото ходехме на спортен плувен лагер в Равда или на Созопол. (Помните ли песента на Георги Минчев: \"Време е да кажа, стягай си багажа, тръгвай за Созопол, вече всички са там\".) През зимната ваканция взимахме срещу еднолитрова бутилка ракия ключовете на една дълга барака,  която се намираше в местността Гьолечица в Рила и в която през лятото имаше пионерски лагер (там сега има база на Физическия факултет). Още от октомври започвахме да се уговаряме как ще прекараме Новата година. В съботната вечер срещу Великден ходехме на църква – обикновено пред катедралния храм \"Александър Невски\", когато не беше обграден от милиционери, които пускаха само избрани лица с пропуски. Ходили сме и в църквата на Семинарията. На Сирни Заговезни се маскирахме по някаква тема – например: \"Цигански катун\" или \"Стара френска кръчма\". Не мога да не се похваля, че на един от тези \"балове с маски\" специалното жури от актьори в Сатиричния театър – страхотните Коста Коцев, Хиндо Касимов и Васил Попов (момиче от компанията беше близка с тях и ги беше довела), ми присъди първа награда от три бонбона. Бях се маскирал с помощта на приятели като пътуващ католически монах. Вместо расо бях облякъл един подрасник, който беше целия в кръпки и ми стигаше под коленете. Подрасникът бях предумал да ми го заеме един много възрастен свещеник, който живееше на нашата улица. Успях да го върна в младините, като му \"обясних\", че ние сме млади студенти ентусиасти, които искаме да поставим \"Ромео и Жулиета\", че баща ми е председател на кварталната ОФ организация, който ни е дал местния клуб, а пък на мене ми се е паднала ролята на брат Лоренцо (даже за всеки случай бях научил монолога на брат Лоренцо в ранното утро пред неговата килия). А старият свещеник въздъхна: \"Ех, младо, младо, и ние като бяхме млади – аз бях учител в Смолян – играхме \"Изгубена Станка\". В другата компания го давахме по-интелектуално и даже малко снобско. Събирахме се в сладкарница \"Славянка\" – на ъгъла на \"Ръкси\"/ / и \"Славянска\". Четяхме и обсъждахме, скитайки по нощните софийски улици, излизащите американски писатели, френските екзистенциалисти, британските сърдити млади хора, стихосбирките на Салваторе Куазимодо, Жак Превер, Лорка. Обсъждахме разгорещено и филмите, които гледахме. По това време в Студентския дом бяха поставили \"Плешивата певица\" на Йонеско и откъс от \"Края на играта\" на Бекет. Една вечер с един приятел отидохме да слушаме лекция на Асен Игнатов в една от аудиториите на Философския факултет. Слушахме много джаз – Армстронг, Ела, Махалия, Оскар Петерсон, квартета \"Модърн джаз\", Дюк Елингтон, Каунт Бейзи, Бяхме луднали по Рей Чарлз. Плочите купувахме от полския и чешкия културен център и от един немски магазин. Ходехме в Консерваторията, където периодично се правеха джаз джем сешъни – по цели нощи с неизменното присъствие на тандема Милчо Левиев на сцената и Радой Ралин сред публиката (тези, които познаваха Радой Ралин, знаят, че той беше запален джазмен). В 210 аудитория на Физическия факултет (сега в сградата на Химическия факултет) колегите от катедра \"Атомна физика\" бяха организирали лектория по джаз – слушахме изпълненията на страхотната уредба, която те бяха направили. На ъгъла на \"Графа\" / /и \"Шести септември\" беше Книжарницата на художниците, от където си купувахме евтини, но качествени източногермански и съветски издания с репродукции и фотоси на произведения на изкуството – от древните Египет и Гърция до Матис, Брак, Пикасо и Кандински. Започнаха да се появяват и много хубави наши издания – Бешков, Ангелушев, Жендов... Бяхме запалени кинаджии. Една пролетна вечер през 1966 г. към 12 часа, когато се бях приготвил да си лягам, на вратата се позвъни. Бяха приятели. \"Обличай се. Отиваме да сме първи на опашката пред кино \"Благоев\" за филмите на Италианската седмица\". Това беше Втората италианска филмова седмица. Отидохме в градинката пред хотел \"Рила\". Събрахме се 6-7 души. Организирахме и дежурство... На сутринта бяхме първи пред касата на киното. Няма да забравя \"Евангелието от Матей\" на Пазолини и \"Джулиета на духовете\" на Фелини. През октомври същата година бяхме закъснели да се наредим за билети за Втората френска филмова седмица. Пред Студентския дом се беше събрала огромна тълпа. Все пак успяхме някак си да си купим билети и така гледахме \"Лудият Пиеро\" на Годар и \"Войната свърши\" на Ален Рене. В Студентския дом по това време имаше много активен киноклуб. От киноклуба организираха редовно кинолектории, на които бяха представяни различни режисьори. Кулминация на тази им дейност беше двегодишния Университет по история на киното – доколкото си спомням през 1966 и 1967 г. ...Любимите ни лектори бяха Тодор (Тони) Андрейков, Александър Александров и Христо Берберов.. Те ни запознаха с най-забележителното в киното – от братя Люмиер през Чаплин, Айзенщайн, Орсън Уелс, италианския неореализъм до Фелини, Антониони и Бергман, Бунюел, Куросава, Тони Ричардсън, Франческо Рози, френската Нова вълна - Рене, Годар, Трюфо. Техните филми бяха недостъпни за разпространение пред широката публика. Бяхме под силното влияние и на полското и чехословашкото кино. Много активни бяха полският и чехословашкият културни центрове. Филмите \"Пепел и диамант\" и \"Канал\" на Анджей Вайда и \"Любовта на русокосата\" на Милош Форман получиха голяма популярност. (\"Строго охранявани влакове\" на Иржи Менцел, доколкото си спомням, го дадоха само в Чехословашкия културен център.) Възможностите да се гледат върховите постижения на световното кино в кинолекториите и филмовите седмици бяха ограничени – те не достигаха до широката публика. В многобройните киносалони на тогавашна София качествените филми се брояха на пръсти. В тях масово се прожектираха произведения в стил \"социалистически реализъм\" (главно съветски) или посредствени касови западни продукции. Радвахме се на нашите немногобройни сполучливи филми. Тогава се появиха \"На малкия остров\", \"Слънцето и сянката\" и \"Инспекторът и нощта\" на Рангел Вълчанов. Остро сатиричният \"Невероятна история\" на режисьора Владимир Янчев по сценарий на Радой Ралин беше посрещнат с възторг. През есента на 1967 г. - шедьовърът \"Привързаният балон\" на Бинка Желязкова. Пуснаха го само за няколко дни преди да го свалят с гръм и трясък с решение на Политбюро / /. Ще цитирам един пасаж: \"Събитията и героите са разкрити през призмата на песимизма и неверието в човека. Противно на историческата правда, българските селяни от периода на Втората световна война са изобразени като полудива тълпа. Филмът представлява подигравка с човека, с човешкото и националното достойнство, с историческите традиции и героичните борби на българския народ.\" Това емблематично партийно решение е озаглавено \"За някои явления на идеологическия фронт\" и представлява директива за настъпление срещу свободомислието в българската култура (ЦДА, ф.1, оп.6, а. е. 6844, л.2). Бяхме под силното влияние на Радой Ралин. Изваждам от библиотеката си купчината с негови сатирични книжки. Ето я излязлата през петдесетте години \"Строго поверително\" с предговор на великия Илия Бешков. Помня как успях да си я купя от антикварната книжарница на \"Графа\" (до тогавашното кино \"Култура\"). Вътре в нея откривам мои изрезки от вестници от 60-те години. В една от тях – от \"Стършел\", Васил Станилов пита по случай 3 март наши дейци на културата какво мислят за Освобождението на България. Радой Ралин отговаря: \"Свободата – блян непостижим! На втория ден се превръща в режим.\" Между книжките е любимата ми \"Личен контакт\", която двама приятели ми подариха в началото на 1966 г. (издадена през 1965 г. в тираж 5 000 броя, тя беше разграбена за дни). Следват две книжки \"самиздат\" с епиграми: \"Моля заповядайте\" и \"Безопасни игли\" – моят приятел Геш Радославов беше взел назаем оригинални екземпляри, преписа ги на пишеща машина и оформи художествено няколко бройки. (Много от нас преписваха на пишеща машина, а даже и на ръка цели книжки и ги разпространявахме помежду си – така наречения \"самиздат\".) А ето и книжката \"Люти чушки\", написана от Радой Ралин и нарисувана от Борис Димовски, която, както много си спомнят, предизвика грандиозен скандал. Пусната на пазара през лятото на 1968 г., тя светкавично се разграбва, докато продажбите са спрени от режима и половината от тиража (20 000 броя) е изгорен по нареждане на ЦК. Двамата автори са уволнени. Уволнени са редакторът на книжката Зина Брезинска и директорът на издателство \"Български художник Борис Ташев. С различни наказания са наказани още много хора. Обяснението за тази разправа дава във вестник \"Литературен фронт\" неговият главен редактор Богомил Райнов – според него книжката представлява \"бракосъчетание на клеветничеството с подлостта\" (бр. 48, 21.XI.1968 г.). Не мога да забравя и прекрасните сатирични киноминиатюри \"Фокус\" – прожектираха ги в салоните заедно с новинарските пропагандни кинопрегледи преди основния филм. За тяхното създаване Радой Ралин успява да обедини усилията на десетки от най-добрите ни писатели сатирици, журналисти и режисьори. Дикторският глас беше на \"шопа\" Джони Пенков. Зрителите от сърце се смееха на каламбурите и се наслаждаваха на музикалните импровизации на състава на Милчо Левиев (останал в историята на българския джаз с името \"Джаз фокус 65\", дадено му от Радой Ралин). \"Фокусите\" просъществуваха от края на 1963 г. до 1965 г., когато на практика бяха спрени заради тяхното свободомислие. /следва/", "date": "2018.09.27", "title": "1968 г.: Кинодискусията във Физическия факултет (I)"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/09/27/3317193_novata_zdravna_vnoska_shte_modernizira/", "text": "Новата здравна вноска от 12 лв., която се планира да бъде въведена, ще помогне за финансирането на нови дейности; за преустройването на някои клинични пътеки, модернизация, както и заплащането на лекарите да се подобри. Това коментира здравният министър Кирил Ананиев в ефира на Би Ти Ви. Планираните промени в здравната реформа  бяха представени вчера . \"В основата на промяната има две неща - конкуренция и засилен контрол. Всички участници ще има своята контролна функция – Националната здравна каса, пациентът, както и застрахователните дружества\", каза той. Министърът добави, че приоритет е и изграждането на национална електронна платформа за лекарствата и медицинските изделия и че ще се се проследява самото качество на лечението. \"Здравната система в момента е недофинансирана, но ние с нашето предложение правим крачка напред. Няма държава, в която всичко да е наред, въпросът е как се използват средствата\", заключи Кирил Ананиев. По думите му всички пари, които плаща пациентът като вноска, ще бъдат насочени в лична сметка, която ще има спестовен характер. Той акцентира, че когато се  постигне пълна демонополизация  на здравната каса, всички болнични и извънболнични дейности ще бъдат покрити. Засега обаче такъв вид реформа не се предлага.", "date": "2018.09.27", "title": "Новата здравна вноска ще подобри здравеопазването, заяви Кирил Ананиев"}
{"url": "https://www.dnevnik.bg/evropa/2018/09/27/3317195_italianskiiat_bjudjet_shte_vkljuchva_obeshtaniia_bazov/", "text": "Италианският министър на икономиката Джовани Триа каза, че първият бюджет на новото правителство ще включва схема за базов доход, за която настоява един от партньорите в правителството - Движение \"Пет звезди\", предаде \"Асошиейтед прес\", цитирана от БТА. Джовани Триа уточни вчера, че схемата ще помогне в управлението на социалните последици от промените в производствените процеси. Той отбеляза също така, че т.нар. граждански доход ще позволи по-ранното пенсиониране, което пък ще даде на фирмите по-млади и квалифицирани кадри, допълва \"Ройтерс\". Все още не е ясно как ще се финансират тези мерки. Триа, който не принадлежи на нито една от двете управляващи партии, е под натиск да представи проектобюджет, който да спазва ангажиментите на Италия като член на еврозоната, но също така да отговаря на обещанията, поети от двете управляващи партии преди изборите. Очаква се проектобюджетът да бъде представен днес. По време на предизборната кампания Движение \"Пет звезди\" обеща базов доход от до 780 евро на месец за бедните италианци, а Лигата поиска въвеждане на плосък данък. И двете управляващи партии са съгласни да бъде увеличен бюджетният дефицит и Италия да не се съобрази с правилото на еврозоната за бюджетен дефицит до 3 процента от брутния вътрешен продукт.", "date": "2018.09.27", "title": "Италианският бюджет ще включва обещания базов доход за бедните"}
{"url": "https://www.dnevnik.bg/bulgaria/2018/09/27/3317196_borisov_poiska_cialata_strogost_na_zakona_za/", "text": "Премиерът Бойко Борисов, който се намира в Ню Йорк за участие в общото събрание на ООН, обяви пред журналисти, че се е разпоредил да бъдат заловени нападателите на журналиста от \"Господари на ефира\" и към тях да се приложи цялата строгост на закона. Журналистът Димитър Върбанов бе нападнат и бит вчера, след като се опитал да установи дали от склад са премахнати храни с изтекъл срок на годност. Състоянието му се подобрява, макар че все още усеща известни болки, разказа самият той пред БНТ. Изследванията са показали, че сериозни травми няма. Операторът е бил изблъскан, а Димитър Върбанов е бил заключен в склада, където той е продължил да снима с телефона си. След това е бил \"изхвърлен\", вследствие на което е получил травмите си, стана известно от показанията му. Надявам се и прокурорите бързо след това да повдигнат обвинение. Това е недопустимо, коментира Борисов, се вижда във видео, разпространено от правителствената пресслужба. Аз само за кимване или намек махам депутати, към журналисти такова нещо не може да се толерира. Трябва да сме непримирими. Да се знае, че като пипнеш журналист, това следва, заключи той. Двамата извършители на нападението бяха задържани още вчера. \"Те са с мярка за неотклонение 24 часа, като работата по доказването на престъпната им дейност продължава\", съобщи старши комисар Димитър Машов от МВР – Велико Търново, цитиран от \"Нова телевизия\". Това е второ нападение срещу Върбанов, през 2010 година го бяха ударили с чук по главата. ", "date": "2018.09.27", "title": "Борисов поиска цялата строгост на закона за нападателите над журналист"}
{"url": "https://www.dnevnik.bg/photos/2018/09/27/3317197_snimka_na_denia_taifunut_trami_priblijava_iaponiia/", "text": "Нов супертайфун на име \"Трами\" се формира в Тихия океан на запад от Филипините. Снимката е направена от Международната космическа станция, а супертайфунът приближава Япония", "date": "2018.09.27", "title": "Снимка на деня: Тайфунът \"Трами\" приближава Япония"}
{"url": "https://www.dnevnik.bg/bulgaria/2018/09/27/3317204_kratki_novini_dvijenieto_po_magistrala_trakiia_krai/", "text": "Германска фондация призова Борисов да гарантира безопасността на журналистите \"Настоятелно призоваваме вашето правителство, в съответствие с международните задължения на България в областта на правата на човека, да гарантира, че репортерите, разследващи този случай, могат да продължат работата си без заплахи и заплахи и да гарантират тяхната физическа безопасност, както и на всички журналисти в България\", това пише в писмо на германската фондация \"Европейски център за преса и медийна свобода\" (ЕЦПМС) до премиера Бойко Борисов. Повод за писмото им случаят в който Димитър Стоянов от екипа на сайта за разследвания \"Биволъ\" и Атила Биро от румънския им партньор RISE Project Romania  бяха задържани от полицията в Перник  във връзка с извършвано от тях разследване за корупция с европрограми. \"Също така Ви приканваме да посочите ясно, че самите власти трябва да разследват предполагаемото нарушение, открито от Бивол и Rise Project, вместо да тормозят журналистите, които са извършили ценна обществена услуга\", пише още в писмото до Борисов. Мъж получи 2 г. затвор за оскверняване на националния флаг  Спецсъдът наложи наказание от две години затвор на Михаил Михайлов, който е обвинен за оскверняване на националния флаг и за хулиганство. През юни т.г. мъжът публикува в социалните мрежи клип, в който се вижда как недалеч от столичната Съдебна палата пали национален трибагреник, хвърля го на земята и уринира върху него. Съдебно-психиатрична експертиза показа, че Михайлов не страда от психично заболяване. Присъдата не е окончателна и може да бъде обжалвана. Атентаторът от \"Сарафово\" е дошъл с конкретна цел в България Прекият извършител на атентата на летище \"Бургас\" в Сарафово не е имал намерение да продължи пътя си - след България. В страната той е бил само с една раница. Този извод може да се направи от днешното заседание по делото, информира КлубЗ. Съдът разпита един свидетел - рецепционистка от хотел. Тя не си спомняше нищо освен беглото визуално описание на атентатора, че го е заговорила, защото изучавала френски език, а той имал такъв акцент, и че е бил само с една раница. С напредването на годините съдебното дирене става все по-трудно, защото и без да се броят десетките пострадали и свидетели от Израел, дори българските свидетели стават все по-трудни за намиране. Следващото заседание ще е на 18 октомври. При терористичния акт на 18 юли 2012 г. освен атентаторът самоубиец загинаха петима израелски граждани и българският шофьор на автобуса. Подсъдими задочно са двама ливански граждани, които шеста година се издирват от Интерпол. Борисов поиска подкрепа от еврейската общност в САЩ за визите  Премиерът Бойко Борисов обяви на среща с американската еврейска общност в Ню Йорк, че България би оценила високо подкрепата и съдействието на американските еврейски общности пред Конгреса и американската администрация за постигането на пълна визова реципрочност със САЩ. Това е станало на среща с представители на общността, съобщава праивтелствената пресслужба. Борисов подчертал, че българският и еврейският народ са изключително свързани и с годините са изградили приятелство, което е добра предпоставка за сътрудничеството на международно ниво. Взривен е банкомат в Стара Загора Устройството е в квартал \"Железник\", съобщава Би Ти Ви. Престъплението е извършено между 2:30 ч. и 3 ч. през нощта, а жителите на блоковете в съседство са чули силен гръм. Към момента от полицията отказват информация дали крадците са успели да откраднат пари и за каква сума става въпрос. Освен банкомата са пострадали и съседни търговски обекти. Вандали стреляха по трамвай и два автобуса Инцидентът стана малко след 21 ч. до метростанция \"Хан Кубрат\", съобщава Би Ти Ви. Общо четири стъкла са пукнати, пострадали хора няма. Щетите са най-малко за около 3 хил. лв. \"По-опасно е самото явление на вандализъм, което се наблюдава периодично. В последните няколко години имаме поне 30-40 счупени стъкла\", коментира пред пред медията Иво Василев от Столичния електротранспорт. Шефът на столичната полиция Ивайло Иванов заяви, че може да се направи \"обосновано предположение, че извършителят не е един. Според разследващите не става дума за стрелба, защото няма открит проектил. Дали е използвана въздушна пушка или прашка ще се установи в хода на проверката. Иванов допълни, че \"доста състав е ангажиран в разследването това престъпление. Дали става въпрос за злоумишлено действие или за детска игра ще се установи. Движението по магистрала \"Тракия\" край Пловдив остава ограничено Причината са изгорелите камиони от вчера, чието премахване продължава, съобщава \"Фокус\". Инцидентът се случи в района на 127-и км. При него пострада леко единият шофьор на камион. Движението се извършва само в едната лента в посока София. От пътна полиция призовават за повишено внимание.", "date": "2018.09.27", "title": "Кратки новини: Германска фондация призова Борисов да гарантира безопасността на журналистите"}
{"url": "https://www.dnevnik.bg/bulgaria/2018/09/27/3317206_angelkova_i_simeonov_shte_gostuvat_na_novoto_predavane/", "text": "От събота, 29 септември, по БНТ1 започва седмично телевизионно предаване, посветено на българския туризъм. Новата продукция \"Туризъм.БГ\", с водещ Мирослав Димитров, ще се излъчва всяка събота от 11:00 часа с повторения по БНТ4 за аудиторията извън пределите на страната, съобщава телевизията. Специален гост в първото издание на предаването ще бъде министърът на туризма Николина Ангелкова. Гост в студиото ще бъде и водещият на културно-информационното предаване на БНТ \"Култура.БГ\" Михаил Заимов, който е известен със страстта си към подводното гмуркане и фотографията. Това лято той се включи в доброволческата операция по предотвратяването на изтичането на мазут от потъналия преди 100 години кораб \"Мопанг\" край Созопол. Зрителите ще имат възможност да видят различен поглед към Пловдив като туристическа дестинация. \"Градът на седемте тепета\", избран за Европейска столица на културата за 2019 г., ще бъде представен не само със своето богато културно-историческо наследство, но и с изненадващите атракции, които предлага. В следващия брой на предаването \"Туризъм.БГ\" на 6 октомври гост ще бъде заместник министър-председателят по икономическата и демографската политика Валери Симеонов. Вицепремиерът и ресорният министър са в открит конфликт заради различните си виждания за това какъв туризъм трябва да развива България и какви нарушения има по Черноморието. Валери Симеонов дори сезира прокуратурата за действия на Ангелкова.", "date": "2018.09.27", "title": "Ангелкова и Симеонов ще гостуват на новото предаване за туризъм по БНТ"}
{"url": "https://www.dnevnik.bg/politika/2018/09/27/3317226_parlamentarnoto_zasedanie_se_provali_zaradi_lipsa_na/", "text": "Парламентът не успя да събере необходимия минимален кворум от 121 депутати, от 240, за да бъде проведено парламентарно заседание. При първото преброяване не беше съобщено колко народни представители са в залата, при това в 9:14 часа имаше 97 души, а при третото в 9:26 ч. - 106. Освен депутатите от БСП, които бойкотират заседанията, днес не се регистрираха и тези от ДПС. Депутатите от управляващата коалиция ГЕРБ и \"Обединени патриоти\" по списък са общо 122. Председателят на ДПС Мустафа Карадайъ коментира, че не е работа на опозицията да осигурява кворума в Народното събрание. Той уточни, че това е цитат. Фразата е произнесена преди 5 години от лидера на ГЕРБ и настоящ премиер Бойко Борисов, тогава депутат в парламента по времето на правителството на Пламен Орешарски. Всички депутати, които по неуважителни причини провалиха кворума, ще бъдат санкционирани, каза председателят на Народното събрание Цвета Караянчева. \"Изключително съм разочарована, защото мисля, че тук има отговорни хора, които са дошли да работят, а не да представят \"Визията\" си в работно време. Има много време да се представя и да се правят приемни по общините там, откъдето са депутатите\", каза още Караянчева. Тя добави, че е много разочарована, защото днес е имало изключително важни точки. \"Тези, които не са били регистрирани и са провалили кворума, няма да получат възнаграждение – 2/3 от възнаграждението за днес ще им бъде отнето. Визирам всички, които не са били в зала по неуважителни причини\", обясни Караянчева. \"Включително и тези, които бяха в зала, но не се регистрираха, ще бъдат санкционирани. Видях, че никой от БСП и ДПС, които бяха в зала, не се регистрираха\", добави председателят на парламента. \"Когато нямаш други политически аргументи, преминаваш към такъв дневен политически ред. Това е поведение, което не е съотносимо с това, за което техните избиратели са ги избрали да бъдат тук\", коментира председателят на групата на ГЕРБ в парламента Цветан Цветанов. Според него мнозинството не е успяло да събере кворум, защото има \"около 10-12 души. Те изпълняват своите ангажименти, свързани с парламентарните измерения в Европа. Но ще намалим тези командировки, за да може да имаме мнозинство и да провеждаме парламентарни заседания\", каза още Цветанов.", "date": "2018.09.27", "title": "Парламентарното заседание се провали заради липса на кворум"}
{"url": "https://www.dnevnik.bg/sport/2018/09/27/3317225_ochakva_se_proektozakonut_za_sporta_da_mine_na_vtoro/", "text": "Проектът за нов Закон за физическото възпитание и спорта (ЗФВС) мина на второ четене в парламентарната Комисия по въпросите на децата, младежта и спорта. Очаква се още в началото на следващата пленарна седмица той да бъде гласуван и от Народното събрание на второ четене, обявиха от пресслужбата на министерството на спорта. Проектозаконът  мина на първо четене в Народното събрание миналия декември . Обсъждането в комисията, на което присъстваха министърът на младежта и спорта Красен Кралев, както и голяма част от екипа му, продължи повече над четири часа. Повечето от текстовете са получили единодушна подкрепа от депутатите от парламентарните групи на ГЕРБ, \"Обединени патриоти\", \"Воля\" и ДПС, съобщават от пресслужбата. Депутатите от БСП са подкрепили и голяма част от текстовете, а много от техните предложения също са били приети.  Кралев коментирал на заседанието, че приемането на новия закон е очаквано от цялата спортна общност, защото разрешава редица неуредици в сектора.", "date": "2018.09.27", "title": "Очаква се проектозаконът за спорта да мине на второ четене в парламента следващата седмица"}
{"url": "https://www.dnevnik.bg/skorost/2018/09/27/3317232_putishtata_shte_se_proektirat_spored_intenzivnostta_na/", "text": "Новите пътища трябва да се проектират според интензивността на трафика за период от 30 години, предвижда новата Наредба за проектиране на пътища, която вече е обнародвана в \"Държавен вестник\". С нея се въвеждат завишени изисквания за отводняване на пътното платно. Целта е да се избегне събирането на вода и създаването на условия за  \"аквапланинг\" , съобщиха от пресцентъра на Министерството на регионалното развитие и благоустройството. В участъците с по-сложно движение ще се поставя осветление с цел осигуряване на по-голяма видимост и безопасност. Изискването се отнася за пътните възли на автомагистралите и скоростните пътища, както и за пътните възли и кръстовищата на първокласните пътища. Решението за прилагане на тази мярка ще се взима след технико-икономическа обосновка. Различна скорост по магистралите в зависимост от терена Наредбата ще бъде задължителна при проектирането на нова инфраструктура, както и при основен ремонт или реконструкция на съществуващата мрежа. Тя дава по-голяма свобода при определяне на проектна скорост за всеки клас път в зависимост от транспортните функции и особеностите на терена. Ако автомагистралата минава през равнина, проектната скорост ще е 140 км/ч, при хълмист терен – 130 км/ч, а при планински – 120 км/ч. При тежки теренни условия автомагистралите могат да се проектират с проектна скорост от 100 км/ч, а скоростните пътища с проектна скорост 90 км/ч. За първокласните пътища е посочена максимална допустима проектна скорост от 100 км/ч. В съобщението се отбелязва, че проектната скорост е различна от максимално допустимата скорост на движение, определена в Закона за движение по пътищата, но не може да я надвишава. Край магистралите и пътищата ще има зони за безопасност Край магистралите и пътищата ще бъдат създадени зони за безопасност. Целта е при излизане на моторното превозно средство от пътното платно да се избегнат тежките последици за шофьора и пътниците от удар в стълбове, стени, сгради и други препятствия, или последствията за трети лица, които се намират на крайпътните паркинги, площадките за отдих, пешеходните площи и др. Идеята е по възможност такива препятствия да няма, а ако не могат да се избегнат, те трябва да бъдат обезопасени. Обхватът на зоната за безопасност ще се определя в зависимост от класа на пътя и допустимата максимална скорост на движение за автомобилите, като ширината й ще е между 16 и 8 метра. Въвеждат се нови екологични изисквания Наредбата въвеждат и редица нови екологични изисквания при проектирането на пътища. В нея е записано, че пространственото развитие на тра­сето на пътя трябва да оказва възможно най-малко въздействие върху околната среда както по време на строителството, така и в процеса на неговата експлоатация. Предвижда се изграждането на мостове, тунели и виадукти, които осигуряват безпрепятствено преминаване на животните по традиционните им маршрути. В момента също се изграждат тунели за мечки, язовци, костенурки или други животни, предимно по проектите с европейско финансиране. Но мярката досега не е била изрично залегнала в наредба.", "date": "2018.09.27", "title": "Пътищата ще се проектират според интензивността на трафика за 30 г. напред"}
{"url": "https://www.dnevnik.bg/evropa/2018/09/27/3317233_policiiata_v_slovakiia_e_zadurjala_zapodozreni_v/", "text": "Полицията в Словакия е задържала един или повече заподозрени за убийството на разследващия репортер Ян Куцяк и неговата годеница, предаде \"Ройтерс\", позовавайки се на няколко словашки медии, сред които ежедневникът SME и сайтът Aktuality.sk, за който Куцяк работеше. На страницата си във \"Фейсбук\" полицията заяви, че е задържала няколко души, заподозрени за криминални престъпления, и извършва обиски в домовете им, но не посочи по кой случай. Куцяк, който  водеше разследвания  за политическата корупция в Словакия,  бе открит мъртъв  заедно с годеницата му в дома им през февруари. Убийството събуди опасения за свободата на медиите в страната, доведе до масови протести и предизвика оставката на  тогавашния премиер Роберт Фицо , на  вътрешния министър Роберт Калиняк  и на  шефа на полицията Тибор Гашпар . Приживе Куцяк разследваше връзки на словашкото правителство с италианската мафия, повдигнали съмнения за злоупотреба с европейски средства за земеделие. Репортерът бе разкрил корупционни схеми във властовите структури на страната и съобщил, че двама високопоставени служители от правителствения апарат са контактували с италианската мафиотска групировка ндрангета, посочва БТА.", "date": "2018.09.27", "title": "Полицията в Словакия е задържала заподозрени в убийството на журналиста Ян Куцяк"}
{"url": "https://www.dnevnik.bg/tehnologii/2018/09/27/3317248_poredica_na_bnt2_shte_dava_uroci_kak_da_izvlechem/", "text": "От 1 октомври БНТ2 започва да излъчва ново телевизионно предаване - \"Натисни F1\". Кратките телевизионни уроци ще запознават на популярен език зрителите с възможностите на новите технологии, съобщи телевизията. Всеки от 15-минутните епизоди ще предлага полезни съвети за това какви пароли да избираме, за да защитим своя мобилен телефон или компютър, как да повишим безопасността на безконтактната банкова карта, по какъв начин с няколко прости команди да гарантираме неприкосновеността на телефона си. Предаването ще препоръчва безплатни приложения, които помагат за избягване на градските задръствания или за ориентиране в разписанието на транспорта, ще дава съвети как може да се обработи селфи и да се създаде ефектно видео с мобилния телефон. Препоръки ще дават програмисти от софтуерни компании, преподаватели по информатика, специалисти по дигитална сигурност и влогъри. Епизодите на образователното предаване \"Натисни F1\" ще бъдат достъпни както на сайта на БНТ, така и във \"Фейсбук\" профила на предаването. Водещ на \"Натисни F1\" ще бъде влогърът Крис Захариев. Телевизията го представя като създател на канал в YouTube с над 65 000 последователи, чиито видеосюжети са събрали над 4.5 милиона гледания. Завършил е графичен дизайн в столичната профилирана гимназия за изобразителни изкуства \"Проф. Николай Райнов\", учи режисура в НАТФИЗ. Захариев е създател и на първия документален уеб сериал в България - \"Да се изгубиш нарочно\", информира телевизията.", "date": "2018.09.27", "title": "Поредица на БНТ2 ще дава уроци как да извлечем най-голяма полза от джаджите си"}
{"url": "https://www.dnevnik.bg/biznes/2018/09/27/3317271_polovinata_raboteshti_bulgari_ne_izpolzvat_chujd_ezik/", "text": "Повече от половината работещи българи – 50.5%, не знаят нито един чужд език. Това показват данни от анализ на Евростат за използването на чужди езици сред хората в трудоспособна възраст в ЕС между 25 и 64 г. Българите в тази възрастова група, които ползват поне един чужд език, са около 33%, с два езика боравят около 14%, а с три езика - около 3%, сочат данните на европейската статистика. Най-висок е делът на българите, които не ползват нито един чужд език, сред хората с основно или по-ниско образование - 83%. Около 60% от хората със средно образование не използват нито един чужд език. Тази езикова бариера е валидна и за безработните българи - 70% от тях не са учили и не ползват чужд език. Подобна е и ситуацията в българските села - 72% от трудоспособните българи там също не ползват нито един чужд език. Най-висок е делът на българите с поне един чужд език сред висшистите - близо 1 млн., както и сред тези на възраст 35-54 години. Повече от милион и половина българи, които живеят в градовете, ползват също поне един чужд език, толкова са и заетите и работещи българи с чуждоезикови познания. Освен България в ЕС има още три държави, в които основната част от населението в трудоспособна възраст не познава и не ползва чужди езици: Унгария - 42%, Румъния - 36%, и Великобритания - 35%. Най-широко разпространен и най-използван от европейците е английският език - близо 96% от говорещите чужди езици европейци го използват. На втора позиция е френският език - 26% от говорещите чужди езици в ЕС, на трето място - немският - 17%, на четвърта позиция е испанският - 13%. Най-висок е делът на хората, които знаят поне един чужд език, в Швеция - 97%, в Латвия, Дания и Литва - 96%, в Люксембург - 95%, Финландия и Малта - по 92%. Най-високо ниво на многоезичие е регистрирано в Люксембург, където близо 50% от жителите в трудоспособна възраст говорят поне три чужди езика.", "date": "2018.09.27", "title": "Половината работещи българи не знаят чужд език, отчита Евростат"}
{"url": "https://www.dnevnik.bg/photos/2018/09/27/3317205_snimka_na_denia_obuvki_za_17_mln_dolara/", "text": "В хотел в Дубай беше представена колекция от най-скъпите дамски обувки, изработени от злато и диаманти. Цената на един от моделите е 17 млн. долара, върху тях има вградени 15-каратови диаманти и 236 скъпоценни камъка", "date": "2018.09.27", "title": "Снимка на деня: Обувки за 17 млн. долара"}
{"url": "https://www.dnevnik.bg/sviat/2018/09/27/3317251_koi_e_bret_kavano_izborut_na_trump_zastignat_ot/", "text": "Хванат в капана на бурната си младост, докато бе на крачка да стане член на Върховния съд на Съединените щати, Брет Кавано е магистрат с дълбоко вкоренени консервативни ценности. В началото на месеца ни бе познат само един  Брет Кавано -  53-годишен съдия с безупречно от гледна точка на американската десница потекло и очевидно безукорен баща, отделящ внимание на семейството си. През последните 15 дни обаче се появи един друг Брет Кавано, разкрит в свидетелства за стари преживявания отпреди повече от четвърт век: един гимназист и студент купонджия с непристойно поведение към момичета от доброто вашингтонско общество. Което е по-лошо, съдията ще трябва да се защитава пред сенаторите, от които зависи дали той ще заеме едно от деветте места във Върховния съд на САЩ, от обвинение в сексуално посегателство спрямо 15-годишна девойка в началото на 80-те години, когато и той самият е бил гимназист.  Дали  младият Кавано наистина се е държал неподобаващо  за един бъдещ правист? Или това са лъжи, съчинени от демократите, които не желаят той да бъде във Върховния съд? Магистратът ще трябва тази седмица да привлече на своя страна американското обществено мнение, противопоставяйки своята дума на думата на тези, които го обвиняват. Доналд Тръмп  няма нужда да бъде убеждаван. Съдията Кавано е \"един забележителен човек\", станал жертва на операция за \"изцяло политическа\" дестабилизация, заяви той в понеделник. Кавано ще разкаже отново за брилянтната си кариера и за дейността си като съветник на президента републиканец Джордж У. Буш. Ще говори за традиционните семейни ценности и за верността си към съпругата си Ашли, с която имат две дъщери. Преди избухването на скандала такъв бе образът, който успя да изгради съдията на първото си изслушване в Сената, което трябваше да бъде последният етап, преди влизането му в храма на американското право. Той бе номиниран за върховен съдия от президента Тръмп на 9 юли. \"Върховният съд никога не трябва да бъде възприеман като политически пристрастна институция\", заяви пред конгресмените Кавано, подчертавайки абсолютната си преданост към конституцията. Тогава той изглеждаше невъзмутим въпреки обществените протести, идващи най-вече от жените, разтревожени от опасностите, на които Кавано би подложил правото на аборт. Кавано е родом от Вашингтон и от десет години работи в апелативния съд - инстанция, известна с важността на делата си и смятана за трамплин. Той започна кариерата си като помощник на съдията  Антъни Кенеди , който в края на юни изненадващо обяви, че се оттегля от Върховния съд. Брет Кавано е възпитаник на Йейлския университет. Именно в това престижно висше учебно заведение той се разголил пред състудентка по време на пиянско парти. Обвинението бе направено в неделя и е второто по рода си срещу Кавано. Впоследствие той придоби популярност през 90-те години във връзка с двата скандала през епохата на Бил Клинтън. Практикуващ католик Кавано ръководи разследването на самоубийството на приятеля на Клинтън и сътрудник на Белия дом Винс Фостър в рамките на аферата \"Уайтуотър\", свързана с инвестиции на президентската двойка в недвижимо имущество. Кавано освен това участва и в изготвянето на доклада на прокурора Кенет Стар за извънбрачните отношения на Бил Клинтън със стажантката  Моника Люински . Консервативният юрист предложи помощта си и на Джордж У. Буш по заплетения случай с преброяването на гласовете във Флорида на президентските избори през 2000 г., на които кандидатът на републиканците се изправи срещу Ал Гор. Впоследствие, разбира се, Буш го привлече сред преките си помощници при встъпването си в длъжност като президент. По-късно като съдия в апелативния съд на Вашингтон Кавано демонстрира последователността на консерватор при постановяването на решенията си. Той спечели доверието на републиканците най-вече след като се обяви срещу закона за здравна реформа \"Обамакеър\", макар и само по технически мотив. През 2012 г. съдията бе част от комисия, която отмени акт на Федералната агенция за защита на околната среда, целящ намаляване на замърсяването на въздуха в САЩ. Наскоро Кавано изрази несъгласието си с решението, позволяващо на незаконно влязла в Съединените щати непълнолетна да направи аборт. Брет Кавано е отявлен защитник на правото да се носи оръжие, практикуващ католик и участва активно в различни религиозни организации. В свободното си време той тренира отбор на млади баскетболисти. Привърженик е на бейзболния тим \"Вашингтон Нешънълс\"./ БТА", "date": "2018.09.27", "title": "Кой е Брет Кавано: изборът на Тръмп, застигнат от обвинения в насилие"}
{"url": "https://www.dnevnik.bg/sviat/2018/09/27/3317286_shest_durjavi_poiskaha_haga_da_razsledva_venecuela_za/", "text": "Шест страни от Северна и Южна Америка поискаха от Международния наказателен съд да започне разследване за престъпления срещу човечеството във Венецуела, предаде ДПА. Искането беше внесено от Аржентина, Канада, Чили, Колумбия, Парагвай и Перу. Това е първият път, в който държави внасят жалба срещу друга държава в съда в Хага, отбелязва ДПА. В искането, което беше представено на сесията на Общото събрание на ООН в Ню Йорк, се казва, че са извършени престъпления срещу човечеството след датата 12 февруари 2014 г., когато избухнаха протести срещу управлението на президента  Николас Мадуро . В искането има позоваване на доклади на върховния комисар на ООН за правата на човека, Междуамериканската комисия за правата на човека и на международни адвокати, които са съобщавали за изтезания и извънсъдебни екзекуции. Искането няма да доведе автоматично до разследване, но може да го ускори, ако МНС сметне, че такова е нужно, след като през февруари той вече започна предварителна проверка, заявиха източници в съда. Петте латиноамерикански страни сред подписалите искането  приеха венецуелци , бягащи от икономическата и политическата криза във Венецуела. Само Колумбия е приела близо 1 милион венецуелци. Мадуро посети изненадващо централата на ООН в Ню Йорк, за да участва в сесията на Общото събрание. Това случва на фона освен на обвиненията срещу него на шестте страни и на изказване на американския президент, който загатна за предприемане на категорични действия, предаде \"Асошиейтед прес\". Преди това Мадуро беше казал, че няма да дойде поради опасения за сигурността си, но сега искал да \"защити страната си\". \"Днес сме по-силни отвсякога\", каза Мадуро в изявление на борда на самолета си по време на полета от Каракас, което беше излъчено по венецуелската държавна телевизия. Изглежда малко вероятно обаче той да се засече с Тръмп въпреки изявленията на американския президент от вчерашния ден, че е готов да се срещне с Мадуро, ако това ще помогне да бъдат намалени страданията във Венецуела, отбелязва агенция \"Асошиейтед прес\". \"Готов съм да се срещна с всеки, с когото мога, по всяко време, за да спася животи, да помогна на хората\", каза Тръмп, след като беше залят от въпроси на журналисти за това дали САЩ някога биха предприели военна интервенция, за да отстранят Мадуро. На сесията на ООН венецуелският президент се срещна с руския министър на външните работи Сергей Лавров, предаде ТАСС. В началото на срещата Мадуро благодари на Лавров за подкрепата на Русия. След това разговорите преминаха при закрити врати, а след края на срещата журналистите се опитаха да зададат въпроси на венецуелския президент за резултатите от нея, но той отговаряше на всички въпроси с \"добре\". Лавров му предаде приветствия от руския президент Владимир Путин. Двамата с Мадуро обсъдиха речта на Тръмп в ООН и изтъкнаха неговото изявление за недопустимостта на намесата отвън във вътрешните работи на други страни. \"Готови сме да предоставим всеобхватна помощ за всичките ви планове\", каза пред Мадуро руският министър, цитиран от агенция \"Асошиейтед прес\". Лавров добави, че двете страни подготвят среща на междуправителствена комисия по въпросите на търговското и икономическото сътрудничество. В ООН венецуелският президент заяви и че е готов да се срещне с Доналд Тръмп и да разговаря с него по всичко, за каквото американският президент пожелае. Мадуро призова и ООН да извърши международно разследване на покушението срещу него./ БТА", "date": "2018.09.27", "title": "Шест държави поискаха Хага да разследва Венецуела за престъпления срещу човечеството"}
{"url": "https://www.dnevnik.bg/biznes/2018/09/27/3317285_brutniiat_vunshen_dulg_se_uvelichava_s_08_za_godina/", "text": "Брутният външен дълг в края на юли 2018 г. възлиза на 33.648 млрд. евро (63.7% от БВП ), което е с 250.6 млн. евро (0.8%) повече в сравнение с края на 2017 г. , съобщи Българската народна банка. Едновременно с това делът му в БВП намалява от 66.4% на 65.7%. В края на юли 2018 г. дългосрочните задължения са 25.745 млрд. евро (76.5% от брутния дълг, 48.8% от БВП), като намаляват със 123 млн. евро (0.5%) спрямо същия месец на 2017 г. Краткосрочните задължения възлизат на 7.9 млрд. евро (23.5% от брутния дълг, 15% от БВП) и нарастват с 295 млн. евро (3.9%) за година. Брутният външен дълг на сектор \"Държавно управление\" е 5.653 млрд. евро. Спрямо същия месец на миналата година той намалява с 397.8 млн. евро (6.6%). Делът му в БВП за година намалява от 12% на 10.7%.", "date": "2018.09.27", "title": "Брутният външен дълг се увеличава с 0.8% за година"}
{"url": "https://www.dnevnik.bg/sport/2018/09/27/3317250_klop_se_osumni_v_upotrebata_na_videopovtoreniiata_pri/", "text": "Мениджърът на \"Ливърпул\" Юрген Клоп остана недоволен от употребата на системата за видеоповторения по време на срещата с \"Челси\" за Купата на лигата. Според германския специалист при изравнителния гол на сините има две нарушения на правилата, които съдиите не са отбелязали въпреки използването на технологията. \"Ливърпул\" беше близо до успеха в сблъсъка, но  допусна обрат в заключителната част на двубоя  след голове на Емерсон и Еден Азар. Според Клоп преди гола на Емерсон е неправилно отсъдено нарушение на Наби Кейта срещу Виктор Моузес, а при последвалото центриране двама играчи на сините са били в положение на засада. \"Имате системата и виждате, че ситуацията е тънка. Защо използвате технологията, ако след това не вземете (правилно) решение?\", каза Клоп след двубоя. Той определи отсъжданията на съдиите в мача като дискусионни. \"Не мисля, че това е нарушение, защото той (Кейта) играе с топката и след това двамата се докосват. Такива неща се случват, често се докосват с крака и ръце. Не видях последвалата ситуация в реално време, но когато те (съдиите) използваха системата, очевидно разбрах, че отсъждането е спорно. Не мисля, че нося очила на \"Ливърпул\", но бих казал, че това е засада\". \"Има двама играчи, които са в засада. Да не забравяме, че те не докоснаха топката, но блокират моите играчи. Това означава, че влияят на ситуацията. След това друг футболист играе с глава и за мен той също е с малко в засада, но не очаквам съдиите да я видят\", допълни Клоп. Загубата от \"Челси\" сложи край на серията на \"Ливърпул\" от седем поредни победи. Двата отбора ще се изправят отново един срещу друг в събота в седмия кръг от първенството.", "date": "2018.09.27", "title": "Клоп се усъмни в употребата на видеоповторенията при загубата от \"Челси\""}
{"url": "https://www.dnevnik.bg/politika/2018/09/27/3317297_gerb_iska_ot_prezidenta_prozrachna_procedura_pri_ibzor/", "text": "Ден след като  ГЕРБ и \"Обединени патриоти\" издигнаха Красимир Влахов за кандидат за конституционен съдия от парламентарната квота,  зам.-председателят на ГЕРБ Цветан Цветанов поиска от президента Румен Радев прозрачна процедура за избора на съдия от неговата квота, каквато по думите му е процедурата в Народното събрание. Влахов е единственият кандидат и ще бъде избран от депутатите. Той ще има среща с парламентарната група на ДПС, от която ще иска подкрепа при избора. В последния момент се разбра, че Влахов няма да има конкуренция, тъй като евентуалният кандидат на БСП Янаки Стоилов се отказа да бъде издиган, понеже битката била предрешена. На 12 ноември приключва мандатът на Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Дотогава трябва да бъдат избрани четиримата нови конституционни съдии и да положат клетва на 13 ноември. Миналата седмица президентът Румен Радев отказа да коментира евентуални имена, но каза, че проучва варианти. \"За мен са важни не само високите професионални, но и високи морални качества и възможностите и умението да отстояваш своята позиция\", каза още той. Днес Цветанов каза, че не би могъл да коментира дали президентът ще предложи Янаки Стоилов, но обяви, че Корнелия Нинова се е опитала да се отърве от вътрешната си опозиция в БСП с опита си да го издигне за конституционен съдия. Коментарите за медиите бяха направена след среща между Цветанов и лидера на ДПС Мустафа Карадайъ, на която е било договорено и представянето на Красимир Влахов пред парламентарната група на движението. Двамата политици се разминаха в коментарите си за ситуацията в страната - според Цветанов имало стабилност и икономически ръст, а според Карадайъ ГЕРБ допуска популизма и национализма във властта и се е отказала от програмата за развитие на страната.", "date": "2018.09.27", "title": "ГЕРБ иска от президента прозрачна процедура при избор на конституционен съдия"}
{"url": "https://www.dnevnik.bg/sport/2018/09/27/3317307_ivailo_stoianov_shte_rukovodi_macha_mejdu_cska_i_levski/", "text": "Ивайло Стоянов ще ръководи дербито между ЦСКА и \"Левски\" в Първа лига. Негови помощници ще са Иво Колев и Петър Джугански. Мачът е в събота от 17.00 часа на \"Васил Левски\". От двата клуба предупредиха привържениците си, че  билети за двубоя ще се продават до петък, но не и в деня на срещата . Стоянов ръководи дербито през пролетта, когато \"Левски\" спечели с 2:0 в първия полуфинал за Купата на България. Този сезон той е свирил един мач на ЦСКА - при победата с 4:0 срещу \"Верея\". Реферът не е получавал наряди за срещи на \"Левски\". Стоянов, който  през 2014 г. беше избран за съдия на годината , ръководи мача между \"Ботев\" (Пловдив) и \"Лудогорец\" миналата събота. Тогава  шампионите направиха обрат от 0:2 до 3:2 като гост , а жълто-черните имаха претенции, че Клаудиу Кешеру не е бил изгонен през първото полувреме.", "date": "2018.09.27", "title": "Ивайло Стоянов ще ръководи мача между ЦСКА и \"Левски\""}
{"url": "https://www.dnevnik.bg/politika/2018/09/27/3317278_bsp_iska_da_licenzira_televiziia_bulgarska_svobodna/", "text": "БСП иска да лицензира обществена, а не партийна телевизия на име \"Българска свободна медия\", чието лого е било патентовано миналата седмица, съобщиха от \"Позитано\" 20. Документите ще бъдат внесени днес в Съвета за електронни медии (СЕМ). Под същото име е регистрирано и дружеството, начело на което е Любомир Коларов. Това е вторият опит на Корнелия Нинова да създаде телевизия на БСП, която е едно от обещанията й при надпреварата за лидерското място в партията. Миналата есен такова решение трябваше да вземе конгресът на левицата, но то бе отложено заради напрежение между ръководството и вътрешната опозиция. В  интервю за \"Дневник\"  през май Корнелия Нинова обяви: \"Има проблем със свободата на медиите. Част от проблема е, че се финансират през европейски програми от правителството и това ги прави зависими от властта. Позициите на БСП като опозиция често се неглижират от медиите. Затова се надявам от 1 октомври да тръгне телевизията на БСП\".", "date": "2018.09.27", "title": "БСП иска да лицензира телевизия \"Българска свободна медия\""}
{"url": "https://www.dnevnik.bg/biznes/2018/09/27/3317318_durjavata_shte_vuzrajda_proizvodstvoto_na_semena_v/", "text": "Процедурата за приватизацията на дружеството \"Сортови семена – Елит\" ЕАД, София ще бъде прекратена, а държавата ще опита да го развие като структура, която да разшири присъствието си на пазара на семена на зърнени култури и зеленчуци, ще увеличи заетостта в Северозападна България и ще съживи пазара на земя в района на Кнежа, където е основната му база. Това се казва в документите към законопроекта за вписване на изцяло държавната компания в забранителния списък за приватизация. Дружеството е в процедура за приватизация още от 2000 г., като между 2003 и 2006 г. като обособени части са продадени повечето му клонове в страната. Интерес към централата в София няма, а дружеството е затруднено да тегли банкови заеми за разширяване на дейността, за да не отблъсне потенциален кандидат - купувач. Едновременно с това продуктовата листа на дружеството от години включва основно семепроизводство на български сортове и хибриди селскостопански култури, които са със стратегическо значение за всяка икономика, а и формират основен дял от българския аграрен износ. Наличието на работеща държавна компания за семепроизводство ще е фактор, гарантиращ по-голяма устойчивост и стабилност на земеделското производство в страната и ще запази способността за намеса в производството и пазара на семена при необходимост, например за регулация на цените, се казва в мотивите към законопроекта. Така държавата ще може да провежда собствена политика в семепроизводството, особено при форсмажорни обстоятелства. Предвижда се съвместно с Института по зеленчукови култури – \"Марица\", Пловдив \"Сортови севена - Елит\" да наложи семена на български зеленчуци на местния и международния пазар. Специално при семената на картофите в момента пазарът е доминиран от холандска, немска и френска селекция, а делът на българските сортове е под 10 на сто. Засиленият внос допринася за увеличаване на инфекциозния фонд и появата на нови болести и неприятели, а производството на картофи в България е поставено в зависимост от вносителите на посадъчен материал, изтъкват авторите на законопроекта. Връщането на дружеството към тази дейност би намалило развитието на негативните тенденции при производството на тази култура, наблюдавани през последното десетилетие, се посочва в мотивите. С разрастването на дейността на дружеството ще се извършат инвестиции в човешкия капацитет и ще се изгради екип, който да развие и да приложи най-новите тенденции в развитието на маркетинга с цел връщане на водещата роля на \"Сортови семена - Елит\" ЕАД - гр. София. За разширяване на предлаганите услуги ще бъде сертифицирана лаборатория за анализ на семена и стокова продукция от полски култури. Ще бъдат лицензирани складове за съхранение на зърно. Ще бъде развита агроаптечна мрежа за продажба на семена, торове и препарати в страната. Ще бъде купена или наета под аренда земя в близост до производствения клон в Кнежа, е планът за развитие на държавното дружество. ", "date": "2018.09.27", "title": "Държавата ще възражда производството на семена в Северозападна България"}
{"url": "https://www.dnevnik.bg/sport/2018/09/27/3317336_madrid_shte_prieme_purvite_dva_finala_v_obnovenata/", "text": "Мадрид ще бъде домакин на първите два финала в променената надпревара за купа \"Дейвис\". Испанската столица ще приеме решителните тенис мачове през 2019 и 2020 г. Най-големият отборен турнир за мъже, който се провежда от 1900 г.,  ще се превърне в едноседмично световно първенство с участието на 18 отбора . Финалите в първия сезон след реорганизацията ще се играят в \"Каха Махика\" през ноември 2019. Година по-късно мачовете ще са в WiZink Center. От инвеститорската група \"Космос\", която се зае с промяната на турнира, обявиха, че през 2021 г. турнирът ще е в Индиън Уелс, а през 2022 г. ще се насочи към Азия. От Международната федерация по тенис (ITF) коментираха, че Мадрид е отлично място за провеждане на мачове на най-високо ниво. Надеждите на организацията са купа \"Дейвис\" да се изкачи на следващо стъпало в развитието си. Новината идва ден след като Аржентина и Великобритания получиха покани за участие във финалите през 2019 г. Инвестицията на \"Космос\", чийто основател и президент е футболистът на \"Барселона\" Жерар Пике, ще включва драстично увеличение на наградните фондове за играчите и държавите, които са членки в международната федерация. Освен това се планира финансиране на проекти на местно ниво и други програми за развитие на тениса. Тази година в последния финал в настоящия формат на надпреварата ще играят Франция и Хърватия.", "date": "2018.09.27", "title": "Мадрид ще приеме първите два финала в обновената купа \"Дейвис\""}
{"url": "https://www.dnevnik.bg/bulgaria/2018/09/27/3317332_valeri_simeonov_pohvali_tel_112_che_mu_e_pomognal_v/", "text": "За десет години от съществуването на телефон 112 приетите сигнали са над 44 милиона, от които реалните - с конкретни искания за оказване на помощ, са над 16 милиона. В последните години броят на реалните обаждания расте. На смяна един оператор приема средно над 200 сигнала. Това стана известно на честването на годишнината от създаването на националната система. На събитието присъстваха вицепремиерът Валери Симеонов, двама заместник-министри - на вътрешните работи Красимир Ципов, и на здравеопазването Бойко Пенков, началникът на система 112 Цветомир Цеков и др. \"Здраве, бърза реакция и висока отговорност\", пожела Симеонов на служителите на \"най-известния номер - 112\". Вицепремиерът подчерта, че благодарение на спешния телефон е постигнато много в борбата му с шума. През юли депутатите приеха забрана за озвучаване на открито и шумни дейности в обекти в близост до жилищни сгради между 23 и 8 часа с промени в закона за шума, инициирани от Симеонов. Обясни, че като се \"позамислил кое прави една държава високоорганизирана и показвало принадлежността ѝ към ЕС\", това било именно системата на тел. 112. Тя представлява нервната система на едно общество, защото чрез телефона са предотвратени редица престъпления и са спасени много животи, каза Симеонов. Той изтъкна, че вчера е дадено начало на здравната реформа с кръгла маса за обсъждане на вариантите за промяна. Но тя предвиждала свързаност на всички медицински центрове със спешния телефон. Вицепремиерът подчерта, че усъвършенстването на спешната помощ, полицията и пожарната зависи и от работата на служителите от тел. 112. След честването на годишнината пред журналисти Пенков обясни, че сред предстоящите промени в националната система е и абсолютно нов хардуер, при който един пост ще може да обслужва 3000 обаждания едновременно. Обясни и че ако сега се подава сигнал към тел. 112, провежда се разговор с оператор на националната система и той прехвърля сигнала към телефоните на болниците - бившия номер 150, сега това ще става в рамките на 5-10 секунди. \"Няма да се губят минути за два разговори - те ще се прехвърлят директно към диспечер на болниците, който веднага ще преценява какъв екип да прати\", обясни Пенков. Целта е да се интегрират и спешните приемни отделения на болниците, за да може екипът, който е поел случая, да връща информация до болниците, за да знаят лекарите какво да очакват и да могат да подготвят нужните специалисти. По-далечна перспектива е създаването на неотложни звена, които да бъдат интегрирани към системата и да получават веднага адреси, за да покриват нуждите на хората в населени места. Цветомир Цеков заяви, че периодът между 2015 и април 2018 г. е бил тежък, защото националната система е стояла без техническа поддръжка. Това доведе до оплаквания и от граждани, и от оператори на тел. 112, че в работата на системата има сериозни проблеми. На операторите се налагаше да записват сигналите на ръка и не виждаха номерата, съответно градовете, от които им се обаждат. Така ставаха грешки.  Вътрешният зам.-министър Красимир Ципов заяви за \"Дневник\", че още през пролетта е сключен договор с фирма, която да поддържа системата, и вече нямало проблеми с работата ѝ. Приключил е и  търгът за мобилно приложение  за спешния телефон. В момента се изчаква срокът за обжалвания на поръчката и след това ще започне изпълнението на договора с избраната фирма.", "date": "2018.09.27", "title": "Валери Симеонов похвали тел. 112, че му е помогнал в борбата с шума"}
{"url": "https://www.dnevnik.bg/bulgaria/2018/09/27/3317360_hm_v_bulgarska_fabrika_e_imalo_izvunreden_trud_no_ne_i/", "text": "Фабриката, за която се отнасят въпросите, бе одитирана през май 2018 г., а инспекцията по това време не показа никакви признаци за нарушения на законната минимална заплата. Същото важи и за компенсацията за извънреден труд. Осъзнаваме обаче, че в тази фабрика е имало извънреден труд, което води до въвеждането на съответните мерки и план за действие.\" Това заявиха от H&M пред \"Дневник\" по повод доклад на правозащитна организация, който твърди, че работниците в българска фабрика, произвеждаща дрехи за компанията, работят при недопустимо лоши условия. (Повече за него  четете тук .) В доклада на Clean Clothes Campaign се говори за фабриката \"Куш мода\", която се намира в руенското село Трънак, област Бургас. Тя е една от общо тридесетте фабрики в България, които произвеждат дрехи за H&M, но имената на други от тях не се споменават в доклада. От H&M уточняват, че въпросните фабрики не са притежание на компанията, но тя предприема мерки, които да намалят извънредния труд. Сред тях - подобряване на процеса на планиране, така че да се избегнат пикове в производството и по този начин да се оптимизират ресурсите на доставчиците. \"Редовно посещаваме фабриките, с които работим, за да се уверим, че работното време е в рамките на законовите ограничения, и да се ангажираме с местните заинтересовани страни по тази тема. Ако установим, че работните часове не са в рамките на законовите норми, си сътрудничим с ръководството на фабриката, за да регулираме проблема. Работата ни в подкрепа на развитието на стабилни индустриални отношения и диалог на работното място трябва също да даде възможност на работниците да обсъждат тези въпроси директно с ръководството\", обясняват още от компанията. \"За групата H&M е важно нашите продукти да се произвеждат при добри работни условия. Всички наши доставчици са задължени да подпишат нашия ангажимент за устойчивост и трябва да спазват националното законодателство. Важно е да знаем при какви условия се изработват продуктите ни и редовно следим за спазването на нашите изисквания. Ако открием каквито и да било нарушения, предприемаме действия и ако доставчикът не направи необходимите подобрения в съответствие със собствения си план за действие, ние в крайна сметка прекратяваме бизнес отношенията си.\"", "date": "2018.09.27", "title": "H&M: В българска фабрика е имало извънреден труд, но не и нарушения"}
{"url": "https://www.dnevnik.bg/ot_vas/novini_ot_vas/2018/09/27/3316791_ohrid_-_turizum/", "text": "В Охрид туристите са много, но е сравнително спокойно. Комбинацията от благоприятен климат и красота са го превърнали от години в туристическия център на Македония. Според много класации, Охрид е най-красивият град и перлата на Балканите.", "date": "2018.09.27", "title": "Охрид - туризъм"}
{"url": "https://www.dnevnik.bg/sport/2018/09/27/3317381_shampionskata_liga_vuvejda_videopovtoreniia_ot_2019_g/", "text": "Видеоповторенията ще бъдат използвани в Шампионската лига от сезон 2019-2020. Решението беше взето днес на заседанието на изпълнителния комитет на УЕФА, на което ще бъде избран  домакинът на европейското първенство през 2024 г. Дебютът на технологията за видеопрегледи в евротурнирите ще бъде в Суперкупата на Европа през 2019 г. Системата ще бъде използвана още в Евро 2020, в Лигата на нациите от 2021 г. и в Лига Европа от сезон 2020-2021. УЕФА обмисляше вариант за  въвеждането на видеоповторенията в Шампионската лига още този сезон . Идеята беше системата да влезе в употреба за четвъртфиналите, полуфиналите и финала на най-силния клубен турнир. Европейската централа все пак се отказа от тази опция.  \"Уверени сме, че сега разполагаме с достатъчно време, за да въведем една стабилна система\", заяви президентът на УЕФА Александър Чеферин, който в началото беше сред основните критици на системата за видеоповторения. Словенецът добави, че европейската федерация ще осигури достатъчно време за обучение на съдиите, за да се \"гарантира успешното и ефективно внедряване на VAR в най-емблематичния турнир за клубни отбори в света\".", "date": "2018.09.27", "title": "Шампионската лига въвежда видеоповторения от 2019 г."}
{"url": "https://www.dnevnik.bg/politika/2018/09/27/3317385_obshtinite_shte_mogat_da_praviat_zvena_za_sigurnost/", "text": "Създаването на нови звена за сигурност към общините, които да имат частични полицейски функции, са предвидени в поправките на закона за местното управление и местната администрация. Те трябваше да бъдат гледани на първо четене от парламента, но останаха за друг път, след като днес  не се събра кворум  в парламента. Промените са предложени от Емил Христов (ГЕРБ) и Искрен Веселинов (\"Обединени патриоти\"). Новите звена ще имат право да изискват лични документи при констатирани нарушения на общински наредби. В същото време само служители на полицията могат да проверяват или да изискват лични документи според закона за МВР. Общинските служители ще могат да изискват документи, ще се промени законът за МВР, обясни депутатът от ГЕРБ Александър Ненков. Не арести, а ограничаване на правото на придвижване В проектозакона не е предвидено новите общински служители, които ще имат униформи, да могат да задържат. Те обаче, ще могат да \"ограничат на място правото на свободно предвижване на лице, което бъде заварено да извършва нарушение или уврежда общинско имущество, или с поведението си нарушава обществения ред или излага живота си или живота на други лица на явна опасност\". В такива случаи служителите от бъдещето звено трябва да уведомят полицейските органи и да изпълняват разпорежданията до пристигането им. Служителите на новите звена трябва да бъдат обучени от полицията, преди да започнат работа. В мотивите на промените се казва, че общинските служители не могат да извършват контрол по изпълнението на местната нормативна уредба, като охрана на общинското имущество и контрола по паркирането. Те не могат да искат лични документи и не могат да спрат посегателства върху общинската собственост без съдействието на полицията, а в населените места имало недостиг на полицейски състав, особено в малките населени места. \"Общинска полиция\" била скъпа Възможността общините да създават \"Общинска полиция\" на база на договор с МВР била прекалено скъпа според вносителите на проекта за закон. Затова от тази опция са се възползвали едва 9 общини, сред които София. Според Ненков сумата за месечна издръжка на един полицай е 2600 лв. Вносителите на закона очакват новите служители да излизат по-евтини от договорите с охранителни фирми, което бе разрешено в началото на годината. В проектозакона се предвижда общините да могат да инсталират мрежа за наблюдение на пътищата и населените места и да налагат глоби за нарушения. Това щяло да даде възможност за подобряване на безопасността на движение. Новите общински звена ще се създават по желание на общините. От ГЕРБ смятат, че това няма да доведе до нарастване на администрацията, а общините ще използват вече назначени служители или ще наемат нови, ако имат щат.", "date": "2018.09.27", "title": "Общините ще могат да правят звена за сигурност, по-евтини от \"Общинска полиция\""}
{"url": "https://www.dnevnik.bg/zelen/2018/09/27/3317410_v_sofiia_zapochva_kampaniia_za_razdelno_subirane_na/", "text": "Столичната община започва пилотна кампания за разделно събиране на текстил, като вече край Женския пазар са разположени първите 3 контейнера за целта. Целта е да се подобри разделното събиране, като платовете вече ще могат да се отделят от общия отпадък и да се предават за рециклиране и повторно използване. По данни на общината всяка година заедно с общия боклук в завода за третиране на отпадъците попадат около 10 000 тона текстил. Те често биват обработвани заедно с останалите отпадъци, които не се рециклират, като крайният продукт е РДФ гориво, които се продава на циментовите заводи, където се изгаря. По план общината ще разположи общо пет контейнера за текстил, като ако резултатите са добри, ще бъдат разположени и още. Партньори на общината са организациите \"Червен кръст\" и \"Хуманита\".", "date": "2018.09.27", "title": "В София започва кампания за разделно събиране на текстил"}
{"url": "https://www.dnevnik.bg/sport/2018/09/27/3317427_sobstvenikut_na_psj_e_uvelichil_kapitala_na_kluba_s/", "text": "Базираната в Лондон компания \"Катар спортс инвестмънт\", която е собственик на  френския шампион ПСЖ , е увеличила капитала на дружеството с 316 млн. евро, съобщават френските медии. Новината идва само няколко дни след като УЕФА обяви, че подновява разследването срещу клуба от Париж за нарушаване на финансовия феърплей. ПСЖ е собственост на катарската кралска фамилия посредством  \"Катар спортс инвестмънт\"  от 2011 г. Тогава футболният клуб беше купен за 50 млн. евро. През миналата година ПСЖ купи Неймар в рекордна сделка за 222 милиона евро от \"Барселона\". След това си осигури и Килиан Мбапе за 145 милиона евро, които бяха платени на \"Монако\" през това лято. Двата рекордни трансфера доведоха до дефицит на клуба от 18.4 милиона евро. За 2017 г. ПСЖ обяви, че има загуби от 6.8 млн. евро, независимо че само година по-рано беше на печалба 8.2 млн. евро. Клубът получи 122 милиона евро от телевизионни права за Лига 1 и Шампионската лига през миналата година, което беше по-малко от предвиденото. Освен това продажбите на билети донесоха 52.3 млн. евро, или едва 11.4% от приходите. След като не може да покрие критериите за финансов феърплей, клубът получи помощ от главния си акционер с увеличаването на капитала. Според френските медии това ще покрие загубите на дружеството.", "date": "2018.09.27", "title": "Собственикът на ПСЖ е увеличил капитала на клуба с 316 млн. евро"}
{"url": "https://www.dnevnik.bg/biznes/2018/09/27/3317374_potrebitelskite_krediti_poskupvat_jilishtnite/", "text": "Потребителските кредити за гражданите поскъпват, а жилищните поевтиняват. Това се вижда от лихвената статистика за август, публикувана днес от БНБ. Като цяло лихвите по срочните депозити намаляват, показва сравнението с нивата от преди година. Средната лихва на потребителските кредити за домакинствата през август нараства за година с 0.78 процентни пункта (пр. п.) до 8.88%, а по тези в евро намалява с 0.29 пр. п. до 4.69%. Жилищните кредити в левове поевтиняват за година с 0.46 пр. п. до 3.44%, а по жилищните кредити в евро – с 0.40 пр. п. до 3.88%. Спрямо юли 2018 г. потребителските кредити в левове поскъпват с 0.12 пр. п., а по тези в евро поевтиняват с 0.05 пр. п. Лихвата по жилищните кредити в левове се вдига за месец с 0.05 пр. п., а в евро – с 0.16 пр. п. Годишният процент на разходите (ГПР) по левовите потребителски кредити за година се увеличава с 0.87 пр.п. до 11.10%, а по договорените в евро се увеличава с 0.39 пр.п. до 5.65%. Годишният процент на разходите по жилищните кредити в левове намалява спрямо август 2017 г. с 0.38 пр. п. до 3.94%, а в евро – с 0.37 пр.п. до 4.34%. Спрямо юли разходите за обслужването на левовите потребителски кредити нарастват с 0.19 пр. п., а по тези в евро – с 0.46 пр. п. При жилищните кредити в левове годишният процент на разходите нараства с 0.02 пр. п., а по тези в евро – с 0.28 пр. п. Фирмените кредити поевтиняват  През август 2018 г. средният лихвен процент по кредитите на нефинансовите предприятия до 1 млн. евро, договорени в левове, спада спрямо същия месец на 2017 г. с 0.62 пр. п. до 3.74%, а по тези, договорени в евро – с 0.60 пр. п. до 3.16%, сочи статистиката на БНБ. Средният лихвен процент по кредитите над 1 млн. евро, договорени в левове, се повишава с 0.26 пр.п. до 3.61%, а по тези, договорени в евро, намалява с 1.24 пр.п. до 2.08%. Спрямо предходния месец средната лихва по кредитите до 1 млн. евро, договорени в левове, се понижава с 0.06 пр. п., а по кредитите до 1 млн. евро, договорени в евро, нараства с 0.01 пр. п. При по-големите левови кредити средният лихвен процент спада с 0.27 пр. п., а по тези, договорени в евро – с 1.32 пр. п. Каква е динамиката при депозитите  Лихвите по срочните депозити на домакинствата намаляват през август спрямо същия месец на 2017 г. с 0.02 пр. п. до 0.18%, а по тези в евро се увеличават с 0.01 пр.п. до 0.21%. В сравнение с юли 2018 г. средният лихвен процент по срочните депозити в левове и в евро спада с 0.01 пр. п. Спрямо август 2017 г. средният лихвен процент по срочните депозити на компаниите в левове се понижава с 0.19 пр. п. до 0.15%, а по тези в евро – с 0.29 пр. п. до 0.14%.", "date": "2018.09.27", "title": "Потребителските кредити поскъпват, жилищните поевтиняват"}
{"url": "https://www.dnevnik.bg/photos/2018/09/27/3317411_fotogaleriia_svetut_e_puteshestvie/", "text": "Световният ден на туризма се чества всяка година на 27 септември. Отбелязва се от 1980 г. по повод приемането на устава на Световната организация по туризъм. Агенция \"Ройтерс\" и Red Bull публикуват кадри от различни места по света. На снимката: Лофотен, Норвегия.", "date": "2018.09.27", "title": "Фотогалерия: Светът е пътешествие"}
{"url": "https://www.dnevnik.bg/zelen/2018/09/27/3317462_obshtinite_shte_poluchat_11_mln_lv_za_merki_sreshtu/", "text": "Мерките срещу замърсяването на въздуха ще бъдат насочени в две направления. Първото ще е, че общините ще получат 1.12 млн. лв. Вторите мерки са национални и трябва да се вземат от съответните министерства. Това коментира вицепремиерът Валери Симеонов по време на представянето на проекта на Национална програма за подобряване качеството на атмосферния въздух 2018 - 2024 г., цитиран от \"Фокус\". \"Днес с помощта на Световната банка и с усилията на Министерството на околната среда и водите (МОСВ) вече имаме този документ, който е резултат от финансовата политика на правителството с цел подобряване чистотата на атмосферния въздух. Този приоритет не е издигнат само заради риска от санкции от ЕС, а е ангажимент, който сме поели към обществото\", каза Симеонов. По думите му правителството ще разчита на Националното сдружение на общините за съвместна работа. Той посочи, че правителството трябва да осигури подобряваща се околна среда за живот. \"Сериозни подобрения има, както и сериозна промяна – това мога да кажа аз, като един от най-възрастните хора в тази зала, който съм се возил в парни локомотиви, които бълваха черни облаци. Даже на брат ми едното око пострада точно от такава искра. В сравнение с тези времена – 50-60-те години, сегашното състояние на атмосферния въздух е нещо като пълна стерилност\", добави Симеонов. На събитието присъстваше и колегата му – министърът на околната среда и водите Нено Димов. Според него тази година се очаква Варна да излезе от списъка с градовете, които са с превишение на фините прахови частици. \"В нашите станции следим 10 показателя и във всички с изключение на един България е постигнала изискванията на европейското законодателство. Само с фините прахови частици имаме проблем и затова сме санкционирани\", информира Димов. Той посочи, че от 6 юни е в сила новият Закон за движение по пътищата, който регламентира връзката на полицията с пунктовете за технически преглед, които могат да извършват служебна дерегистрация. \"Вече е факт и промяна на режима, по който могат да бъдат изкупувани катализатори от вторични суровини. Всеки катализатор трябва да бъде съпровождан с документи, иначе ще се разглежда като краден. Въведена е и екотакса за МПС\", посочи Димов. Следващото направление, в което ще се работи, е битовото отопление.", "date": "2018.09.27", "title": "Oбщините ще получат 1.1 млн. лв. за мерки срещу замърсяването на въздуха"}
{"url": "https://www.dnevnik.bg/sport/2018/09/27/3317464_mejdunarodniiat_koloezdachen_sujuz_nasurchava/", "text": "Мъже и жени ще се състезават заедно в световните първенства по колоездене от 2019 г., това реши Международният колоездачен съюз (UCI) по време на конгреса си. От организацията обявиха, че по този начин насърчават  равенството между половете . UCI обяви, че ще има нов формат на провеждане на  отборните бягания по часовник . Вместо досегашните състезания с по шест колоездачи от един клубен отбор се избира нов смесен формат. Трима мъже ще карат една обиколка на трасето, а след техния финал потеглят три жени, които правят същата обиколка. Накрая времената на мъжете и жените се събират в един сумарен резултат. За пръв път новият формат на отборните часовници ще се проведе на световното първенство през 2019 г. в Йоркшир. Тогава мъжете и жените ще карат по трасе с дължина 14 км. Дотук отборните часовници са единствените състезания за клубни тимове по време на световните първенства, където състезателите представят нациите си. Настоящият формат беше въведен през 2012 г., след като между 1962 и 1994 г. се провеждаха стартове за национални отбори отделно за мъже и жени (по четирима в отбор). \"Нямам търпение да се проведе този първи старт, който ще бъде и много интересен заради този смесен формат. Ние искаме да насърчим равенството между половете, защото за нас мъжете и жените са равни спортисти\", каза президентът на UCI Давид Лапартиен. Световното първенство в Йоркшир ще се проведе между 21 и 29 септември 2019 г. и ще бъде 92-ото в историята. Част от реформите, които Лапартиен прави, откакто заема поста на президент на световното колоездене, са именно за изравняване на условията за мъжете и жените. На Конгреса на UCI беше решено още от 2020 г. в дамското колоездене да има минимален праг на заплащането, какъвто досега има само при мъжете професионалисти.", "date": "2018.09.27", "title": "Международният колоездачен съюз насърчава равенството между половете със смесени стартове от 2019 г."}
{"url": "https://www.dnevnik.bg/bulgaria/2018/09/27/3317441_dvata_zapechatani_sklada_s_negodni_hrani_vuv_veliko/", "text": "Българската агенция по безопасност на храните (БАБХ) обяви, че осъжда насилието срещу представители на медиите по повод нападението срещу репортера на \"Господари на ефира\" Димитър Върбанов. Вчера  той беше бит в склад във Велико Търново  при опит да провери дали храни с изтекъл срок на годност се преетикетират в нарушение на законодателството. Разследване на \"Господари на ефира\" от юни показа, че в склада се съхраняват 15 т негодни храни, а по думите на репортера от болницата вчера държавните органи са само регистратори на нарушението. Сега агенцията уточнява, че е издала наказателни постановления и заповед за спирането на продажбата на продуктите с изтекъл срок на годност и други нарушения, а районната прокуратура във Велико Търново води разследване на случая, в което храните са веществено доказателство. След налагане на възбраните служители на Областната дирекция по безопасност на храните Велико Търново извършват редовни проверки на обекта за спазването им, уверява агенцията. В съобщението се уточнява, че на 12 юни проверка на инспекторите от Областната дирекция по безопасност на храните, придружени от полицаи, е открила в склад храни с изтекъл или липсващ срок на годност, като за част от тях не е имало документи. В резултат близо 7 тона хранителни продукти на обща стойност 22 500 лева са поставени под възбрана и насочени за унищожаване, отчита агенцията. Издаден е акт за глоба в размер на 4000 лв. Десет дни по-късно последвала втора проверка в съседен склад, където са намерени 1.5 тона храни с изтекъл срок, оборудване и преопаковани на място продукти. И за тяхната продажба е наложена възбрана, глоба за 4500 лв., а помещението е запечатано.", "date": "2018.09.27", "title": "Двата запечатани склада с негодни храни във Велико Търново били проверявани редовно"}
{"url": "https://www.dnevnik.bg/sviat/2018/09/27/3317476_nov_medikament_namaliava_smurtta_ot_rak_na_belite/", "text": "Ново имунотерапевтично лекарство намалява риска от смърт на пациенти в среден стадий на  рак на белите дробове  с почти една трета – това показват резултатите от строго наблюдавано клинично проучване, цитирано от \"Ройтерс\". Става въпрос за медикамента Imfinzi на компанията AstraZeneca – тази седмица той бе одобрен за употреба в Европа и се продава обещаващо в САЩ засега. Анализатори от Дойче банк наричат резултатите впечатляващи и предвиждат, че лекарството ще се наложи като стандарт в лечението на пациенти,  чийто рак  не се е разпространил много. Досега само 15% от тях оцеляваха в продължение на 5 години. През май компанията обяви резултатите от свое проучване, но сега те са доказани от клиничен тест, публикуван от New England Journal of Medicine. Той обхваща пациенти с  рак на белите дробове  в трети стадий – в него туморите са над 3 см, не могат да бъдат отстранени оперативно и вече се разпространяват извън дробовете. Според него в рамките на две години 32% от пациентите, приемали Imfinzi, са все още живи в сравнение с пациенти, приемали плацебо. Предишни данни показват, че те живеят и 11 месеца повече, без болестта да прогресира. Imfinzi e първият медикамент за имунотерапатия за този  стадий на рака  и той дава шанс да се започне лечение, когато болестта все още може да бъде излекувана.", "date": "2018.09.27", "title": "Нов медикамент намалява смъртта от рак на белите дробове с 30%"}
{"url": "https://www.dnevnik.bg/evropa/evrofinansirane/oblasti/kultura/2018/09/27/3317432_knigata_i_kino_kultura_sa_novite_mesta_za_literaturni/", "text": "Пространствата за култура никога не са в повече за един град, затова през септември и октомври ще отворят врати две нови места, които ще се превърнат в дом за литературата и кинокултурата. Името  \"Книгата\"  (The Book) само говори за себе си. Пространството за \"литературни изживявания\" отваря врати днес от 20.00 ч., на адрес ул. \"Г. С. Раковски\" 193, с вход свободен за всички желаещи да го посетят. За \"символичното начало\" специални гости ще бъдат Стефан Вълдобрев и Иван Лечев, които ще представят техен акустичен сет. То ще бъде територия за среща с нови български и чуждестранни автори, представяне на книги, литературни четения и дебати, но и за различни разнообразни дейности за приятно изкарване на свободното време. Посетителите му ще могат да съчетаят четенето на любима книга с питие, да се срещат с приятели и дори да попаднат на музикален концерт, камерно сценично събитие или друга интересна проява, на която \"Книгата\" дава възможност за изява. На 12 октомври предстои откриването на новото \"Кино Култура\", което ще отдаде почит на едно от емблематичните стари кина на София, носело това име. В миналото то се е намирало между ул. \"Солунска\" и ул. \"Граф Игнатиев\", а новото му място е на ул. \"Сан Стефано\" 22. Групата \"Обичайните заподозрени\" ще открие събитието в 20.00 ч., като в репертоара си са включили песни и инструментални композиции от известни български филми. Заради мобилните си пространства киното ще даде възможност за провеждането на разнообразни събития.", "date": "2018.09.27", "title": "\"Книгата\" и \"Кино Култура\" са новите места за литературни срещи и филми в София"}
{"url": "https://www.dnevnik.bg/zelen/2018/09/27/3317471_ot_nachaloto_na_2018_g_putna_policiia_ne_e/", "text": "От началото на годината до август полицията е проверила 1450 автомобила, като от тях са спрени от движение едва 15. Седемте датчика, които отчитат нивата на вредни емисии, които превозните средства отделят в околната среда, които Столичната община купи за Пътна полиция, замерват само бензинови двигатели. Проверки на пътя не са правени, макар и това да беше идеята за купуването на устройствата. Това се разбира от отговори на Министерството на вътрешните работи по Закона за достъп до обществена информация на въпроси на \"Медиапул\". Седемте устройства, които Пътна полиция използва, бяха купени специално за целта от Столичната община за 70 хил. лева. Причината беше, че общината прие план за подобряването на качеството на въздуха в столицата, като 60% от замърсителите са именно от автомобилите. Целта беше автомобилите, които замърсяват над допустимите норми  да бъдат спирани от движение.  Проверките трябваше да се правят при регистрация на превозните средства в КАТ и на пътя. От отговорите на МВР обаче се разбира, че проверки на пътя не са правени. Според минималните изисквания в поръчката на газ-анализаторите е било записано, че те трябва да отчитат емисиите от бензинови и дизелови автомобили, пише \"Медиапул\". По информация на изданието в офертата на избрания изпълнител - \"Лабексперт\", е било записано, че устройствата работят само с бензинови превозни средства. От Столичната община не са отговорили на изпратени въпроси за избора на фирмата, както и защо не е отстранена от процедурата. От там обаче са коментирали неофициално, че не могат да влияят на работата на \"Пътна полиция\", като по искане на структурата общината им е купила и принтери.", "date": "2018.09.27", "title": "От началото на 2018 г. \"Пътна полиция\" не е проверявала на пътя кои коли замърсяват въздуха"}
{"url": "https://www.dnevnik.bg/sviat/2018/09/27/3317485_zadava_li_se_svetovna_shokoladova_kriza/", "text": "Стойността на световния пазар за шоколад продължава да поставя нови рекорди и може би до 2025 г. ще се удвои спрямо равнището от 2015 г. Консумацията е тласкана нагоре основно от ползите за здравето, приписвани на шоколада, като забавяне на стареенето,  антиоксидантно действие , намаляване на стреса, регулиране на кръвното налягане и други. И така, къде са най-големите шокохолици? Традиционно над половината от всички  произвеждани количества шоколад  се изяждат в Западна Европа и Северна Америка. Най-лакомата за шоколад страна в света е Швейцария, с над  8 килограма шоколад  на човек през 2017 г. Нови пазари за шоколада Макар развитите пазари да са на предната линия в шоколадовата страст, бъдещите възможности за растеж може би са другаде. Едната посока води към Китай и Индия, всяка от които има население от над един милиард души. Бързата урбанизация, нарастващата средна класа и промяната в потребителските вкусове провокираха нарастващ апетит за  шоколад . Индия в момента е сред най-бързо растящите  пазари на шоколад , като търсенето стабилно расте през последните години. През 2016 г. там са били изядени над 228 000 тона, което е увеличение с 50% спрямо 2011 г. Индийците си падат по всичко сладко и шоколадът стана едно от любимите им изкушения, като мнозина го възприемат като здравословен и не се сдържат да го похапват. Колкото до Китай, след икономическите реформи в началото на 80-те години шоколадът бе считан за рядък деликатес. Оттогава страната изостава по  потребление на шоколад , като средният китайски потребител изяжда средно под 1 кг годишно. Това обаче се промяна с навлизането на нови тенденции като \"културата на кафето\", което се отразява на начините, по които шоколадът бива използван и консумиран. Освен това милиони състоятелни китайци пазаруват онлайн висококачествени чуждестранни деликатеси, което кара търговски платформи като Alibaba да преосмислят бизнес моделите си, за да останат начело в играта. Производството на шоколад е в опасност Производителите на шоколад обаче са в затруднение. Какаото, деликатното растение, от чиито плодове се прави шоколадът, има нужда от влажен тропически климат и сянката на дъждовните гори, което ограничава районите, където може да бъде отглеждано. Най-подходящите региони са в Западна Африка, като само от Кот д'Ивоар и Гана идват над 50% от цялото световно производство. В резултат от глобалното затопляне обаче производството на какао в тези райони се очаква буквално да тръгне нагоре - да бъде преместено към по-висока надморска височина, за да се запазят оптималните условия за отглеждане на какаовите дървета. Достъпните земи обаче са ограничени, тъй като земеделието в много от тези райони е забранено или те могат да не са подходящи за културата. Болести и алтернативни продукти Враговете на какаовите дървета се появяват в различни форми и размери, като два от тях са болестите и вредителите. Според оценки тези напасти могат годишно да причинят загубата на 30 до 40% от общото световно производство на какао. През юни тази година Кот д'Ивоар обяви, че ще трябва да унищожи цяла какаова плантация от 100 000 хектара, заразена с опасен вирус, за да попречи на по-нататъшното му разпространение. Ще бъдат необходими поне пет години, преди в района отново да могат да бъдат засадени какаови дървета. Заради природните рискове, съчетани с ценовите колебания, фермерите, отглеждащи какао, обмислят дали да не се пренасочат към алтернативни насаждения, които са по-доходоносни и лесни за отглеждане. Индонезия, третият по големина производител на какао в света, отбелязва спад в  производството на какао  от 2010 г. заради лошите метеорологични условия и остаряването на какаовите дървета. Поради това някои фермери преминаха към производство на царевица, каучук или палмово масло. Производителите гледат в източна и южна посока  Тези общи заплахи и силното търсене от нови пазари изпращат ясен сигнал до големите производители на какао. Гана, вторият по големина доставчик на какао в света, гледа на Азия и най-вече на Китай като следващата \"голяма работа\". За да увеличи годишното си производство на какао, Гана се опитва да си осигури кредит от 1.5 милиарда долара от китайската Eximbank. Сътрудничеството има подкрепата на правителствата от двете страни, като взаимният интерес е очевиден, отразен в потенциала на китайския пазар за шоколад. Други \"горещи дестинации\" са Близкият изток и Африка. Обединените арабски емирства и Саудитска Арабия са лидери в консумацията на шоколад на глава от населението, надминавайки значително средното равнище за региона. Потребителите на тези пазари възприемат шоколада като символ на богатство, което засилва търсенето на луксозни марки. Производителите на шоколад отчитат добро представяне и в Алжир, макар и благодарение на различна причина. Според Euromonitor алжирците гледат на шоколада като на енергиен стимулатор, което води до процъфтяване на индивидуалното потребление, особено сред младите хора, докато правенето на шоколадови подаръци е по-слабо застъпено. Реално ли е устойчивото производство на шоколад? Най-големите производители на шоколад активно участват в инициативи за устойчивост като Rainforest Alliance, UTZ и Fairtrade. Американският концерн Mars Wrigley Confectionary, водещият световен производител на сладки изкушения по чисти продажби през 2017 г., отдели 1 милиард долара, за да подпомогне създаването на по-топлоустойчиви какаови насаждения. Освен това през 2009 г. Mars бе първият голям производител на шоколадови изделия, който обеща до 2020 г. да използва 100% сертифицирано какао. Примерът му бе последван от неговите конкуренти Hershey's, Ferrero и Lindt. Mondelez International иска цялото какао, което използва, да е произведено по устойчив начин. Milka е последната от марките му, която се присъедини към кампанията Cocoa Life, започната през 2012 г. с цел да засили позициите на фермерите, отглеждащи какао. Макар тези инициативи да са страхотен скок напред, основните участници в производствената верига признават, че те не са достатъчни, за да бъдат изведени фермерите от бедността, което е сред основните проблеми. Пример е Кот д'Ивоар, водещата страна - производител на какао в света. Фермер, отглеждащ какао с UTZ сертификат, ще спечели само 84-134 евро (99-158 долара), или само с около 16%, повече годишно от производителите, които нямат сертификат. Появяват се и други проблеми, като например ограниченият обхват на сертификацията. За да се възползват максимално от процеса, фермерите трябва да са членове на кооперативи. В случая на Кот д'Ивоар в момента само около 30% от фермерите членуват в кооперативи. Друго затруднение е да се гарантира, че в цялата производствена верига не е използван детски труд - нещо, което е практически невъзможно за контрол. Производителите на какао в Африка имат собствени планове, обявявайки инициатива, подобна на ОПЕК. Те искат да имат по-голямо влияние върху световните цени на какаото чрез по-добро координиране между страните на производствените равнища и политиката на продажби. Това може да защити по-добре малките фермери, които са уязвими от ценовите колебания на световния пазар. Макар твърденията за задаващ се \"шококалипсис\" засега може би да са преувеличени, рисковете са реални и трябва да им обърнем внимание. Източник на оптимизъм е наблюдението, че основните участници в процеса на производството на шоколад са единодушни за необходимостта да направят собствен принос. Остава да се види дали това ще бъде достатъчно, за да се подсигури бъдещето на шоколада. /БТА", "date": "2018.09.27", "title": "Задава ли се световна шоколадова криза"}
{"url": "https://www.dnevnik.bg/skorost/2018/09/27/3317510_novo_zveno_v_koeto_shte_rabotiat_921_dushi_shte/", "text": "Към пътната агенция ще бъде създадено Национално тол-управление, което ще се занимава изцяло с всекидневната оперативна дейност, свързана с новия начин за плащане за ползването на пътищата. В него ще работят 921 души, съобщи новият министър на регионалното развитие Петя Аврамова на работна среща в Банско. Тя допълва, че около 240 служители ще се занимават с осигуряване на оперативните високотехнологични дейности на тол-системата, а близо 680 ще са служители с контролни функции на терен по пътищата, се казва в изпратено до медиите съобщение от МРРБ. На работната среща, посветена на управлението и оперирането на тол-системите в Европа, Петя Аврамова е съобщила, че има напредък по отношение на необходимата законова база за работата на системата. \" Промените в Закона за пътищата  вече са приети от парламента, което означава, че работата може да продължи с ускорени темпове към следващите ключови етапи. Предстои допълване на цялата необходима законова база, която регламентира въвеждането на тол-таксуване в България в съответствие с приоритетите и съгласно всички регламенти и изисквания на Европейския съюз и добрите практики в тази сфера\", допълва министърът. Петя Аврамова обеща всички новости да бъдат достатъчно добре разяснени на крайните потребители, за да не изпитат никакви затруднения. Според нея най-голямото предизвикателство е определянето на таксите и обхвата на пътищата. Регионалният министър заяви, че ще изисква тарифирането да бъде изчислено така, че да бъде разходооправдано и социално приемливо, като позволи България максимално да се възползва от географското си положение и да реализира максимален приход от транзитния трафик. Петя Аврамова припомни, че от 1 януари 2019 г. влиза в сила първият етап от новото тарифиране -  въвеждане на електронна винетка .  Министърът отбеляза, че електронните винетки ще са на същите цени като хартиените стикери, като ще бъде въведена и уикенд винетка за хората, които рядко използват републиканската пътна мрежа. Тол-таксуването за тежкотоварните автомобили над 3.5 т трябва да започне от 16 август следващата година.", "date": "2018.09.27", "title": "Ново звено, в което ще работят 921 души, ще обслужва тол-системата"}
{"url": "https://www.dnevnik.bg/sport/2018/09/27/3317415_elitni_sustezateli_ot_chujbina_shte_uchastvat_v/", "text": "Десетки елитни състезатели са заявили участие в Софийския маратон, съобщиха организаторите. В надпреварата, която ще се проведе на 14 октомври, се  очаква да се включат над 4000 души . С най-силен личен резултат от записаните досега е Доди Фейера Гемеда, който постигна 2.09:42 часа на маратона в Донгюн (Китай) през 2016 г. В последните пет години етиопецът има осем слизания под 2.15 ч. Сред подалите заявка е и  миналогодишният победител с рекорд на трасето Бармао Кипроно от Етиопия . Кенийските надежди за успех води Абел Роб, който записа две втори места в маратоните в Стара Загора и Варна. Заедно със София двете надпревари оформят  българската верига \"Бягането - начин на живот\" . От тази година  организаторите направиха джакпота от 20 хиляди лева по-достъпен за спечелване . Надпреварата за голямата награда при мъжете и жените водят съответно Ахмет Насеф и Рут Матебо, които спечелиха маратоните в Стара Загора и Варна. Елитната група в София допълват кенийците Марк Риотич и Киплагат Кипчирчир (2.12 ч.), Жан Симуквека от Руанда и мароканецът Нуйни Редуан (2.14 ч.). Състезанието в София кандидатства за \"Бронзово ниво\" в ранглистата на най-изявените световни маратони. По този повод за пръв път делегат на Международната федерация по лека атлетика ще инспектира трасето и ще оцени организацията. Регистрацията за \"WIZ AIR София маратон\" продължава до 7 октомври. Наградният фонд е 60 000 лева, като шампионите ще получат по 8000 лева. Парични награди ще има за всички до шестото място на 21 км и на 10.5 км.", "date": "2018.09.27", "title": "Елитни състезатели от чужбина ще участват в маратона в София"}
{"url": "https://www.dnevnik.bg/skorost/2018/09/27/3317520_ambiciiata_na_putnata_agenciia_e_sa_prikljuchi/", "text": "Продължават ремонтите по магистралите \"Тракия\" и \"Хемус\", като целта ни е те да приключат преди зимния период, каза председателят на управителния съвет на Агенция \"Пътна инфраструктура\" инж. Светослав Глосов, цитиран от радио \"Фокус\" - Пирин. Той поясни, че през лятото не е можело да се работи заради натоварения трафик и сега е най-подходящият момент. Инженер Глосов поясни, че в момента и по двете основно магистрали - \"Тракия\" и \"Хемус\", има по четири места със стеснения заради ремонти. \"Подменят се на места конструктивни елементи, като това са виадукти, които се нуждаеха от тези ремонти и не бяха доста дълго ремонтирани\", поясни той. \"До зимния сезон се надяваме да отворим цялата магистрала \"Хемус\" с изключение на тунела \"Витиня\", в лява страна в посока София. Този тунел има конструктивни проблеми в самата тръба. Оказа се, че лявата тръба има проблеми и поне една година ще продължат ремонтите на тунела\", каза още Глосов. Светослав Глосов подчерта, че ремонтът на мостовите съоръжения ще продължи и през следващата година, като голяма част от тях са по магистралите. \"Тези съоръжения са обследвани и е приоритизиран ред, по който трябва да бъдат ремонтирани, за да се подобри тяхното състояние\", беше неговият коментар.", "date": "2018.09.27", "title": "Амбицията на пътната агенция е да приключи ремонтите по магистралите преди зимата"}
{"url": "https://www.dnevnik.bg/bulgaria/2018/09/27/3317513_antikorupcionnata_komisiia_blagodari_na_mediite_che/", "text": "Комисията за противодействие на корупцията и за отнемане на незаконно придобитото имущество (КПКОНПИ) благодари на медиите за оповестената информация, че тя се опитва да открие бившия финансов министър Симеон Дянков. Вчера от комисията обявиха, че го издирват,  за да обясни доходите си и да докаже брака си . Причината - започнала в началото на 2017 г. проверка заради повдигнато на Дянков обвинение  за приватизация  на по-ниска от пазарната цена на държавната една трета от акциите на енергийния оператор ЕВН. Бившият министър е декларирал пред комисията готовност да сътрудничи с каквото е необходимо. \"Очаква се до края на деня Дянков да проведе разговори с инспектори на комисията\", се казва в съобщението на антикорупционния орган, където се обяснява още, че българските регистри не позволяват изготвянето на цялостен финансов профил на проверявания, тъй като той и съпругата му имат доходи в чужбина, които няма как да бъдат изследвани без негово съдействие. Вчера стана известно, че съдът е запорирал имуществото и на бившия министър на енергетиката  Трайчо Трайков , който също е обвинен по делото ЕВН. Сделката беше сключена, когато Трайков беше министър. Делото, по което обвиняеми са и съиздателят на \"Дневник\" и \"Капитал\" Иво Прокопиев, и още трима души,  беше върнато на прокуратурата  от специализирания съд за доразследване с аргумента, че обвинителният акт е неясен. Дянков получи обвинение в началото на тази година. Първоначално прокуратурата обяви, че бившият вицепремиер не може да бъде открит, за да бъде призован, и  от обвинението заплашиха, че той може да бъде обявен за издирване.  Още същият ден обаче Дянков се свърза с прокуратурата.", "date": "2018.09.27", "title": "Антикорупционната комисия благодари на медиите, че Дянков се е свързал с нея"}
{"url": "https://www.dnevnik.bg/evropa/2018/09/27/3317542_evrodeputatiti_odobriha_spirane_na_70_mln_evro_ot/", "text": "Бюджетната комисия на Европейския парламент гласува да спре изплащането на 70 милиона евро предприсъединителна помощ за Турция, след като евродепутатите решиха, че Анкара не е подобрила условията, свързани с върховенството на закона, предаде EurActiv. С 27 гласа \"за\" и един \"против\" комисията прие чернова на доклад, с който средствата да бъдат преразпределени към програми за миграцията. На среща на върха през октомври 2017 г. ЕС реши, че на фона на влошаването на ситуацията с човешките права и върховенството на закона предприсъединителните фондове за Турция трябва да бъдат преориентирани и да се харчи повече за гражданското общество и по-малко за режима на турския президент Реджеп Ердоган. През ноември европарламентът и Европейският съвет решиха, че 70 милиона евро ще бъдат оставени в резерв в очакване на \"значителни, достатъчни подобрения\" на върховенството на закона, демокрацията, човешките права и свободата на медиите в Турция. Според изявление на бюджетната комисия в годишния си доклад, публикуван на 17 април 2018 г., Европейската комисия е заключила, че Турция значително се отдалечава от Европейския съюз, а определените през ноември условия са били игнорирани. Ако по време на пленарно заседание Европейският парламент потвърди решението на комисията, се очаква ЕС да последва препоръката на еврокомисията да използва парите в подкрепа на Европейския инструмент за съседство. Гласуването се очаква да се проведе на 3 октомври в Страсбург.", "date": "2018.09.27", "title": "Евродепутати одобриха спиране на 70 млн. евро от помощта за Турция"}
{"url": "https://www.dnevnik.bg/politika/2018/09/27/3317532_obshtestvenata_televiziia_na_bsp_shte_hvali_drugarite/", "text": "БСП иска лиценз за телевизия, чиято амбиция е да бъде \"не партийна, а обществена, истинска, свободна\". Това обяви лидерът на партията Корнелия Нинова, която днес внесе документи за  регистрация на телевизия \"Българска свободна телевизия\"  в Съвета за електронни медии (СЕМ). \"Вярваме, че в нея ще може да се изразява свободно мнение без страх, да се представят истината и фактите такива, каквито са - без цензура. Искаме да помогнем на свободата на словото\", обяви Нинова. \"Критикува се нещо, когато някой е недоволен. Ако има нещо, ще си го кажем на партийни форуми, а няма да занимаваме цялата българска общественост с вътрешнопартийните ни проблеми. Ние искаме да отразяваме онова, което нашите другари правят в цяла България. Надяваме се да ни изпращат интересни материали от цяла България. Такава постановка никой не е поставил - да се критикува. Напротив, ще хвалим\", обяви директорът на телевизията Любомир Коларов. Девизът на телевизията е \"Бъди свободен\", а програмата ще бъде 24 часа и ще се разпространява по кабел и сателит. Ще се залага основно на новинарски емисии и публицистика. Желанието на БСП, която е отделила 2 млн. лв. за финансирането й, е телевизията да тръгне от 1 декември и да се помещава в халетата на бившия хладилен завод. Председателят на СЕМ София Владимирова обясни, че ако документите са изрядни, лиценз ще бъде издаден до две седмици.", "date": "2018.09.27", "title": "\"Обществената\" телевизия на БСП ще хвали другарите"}
{"url": "https://www.dnevnik.bg/evropa/2018/09/27/3317558_sud_v_polsha_naredi_premierut_da_se_izvini_publichno/", "text": "Полски съд разпореди вчера премиерът Матеуш Моравецки в срок от 48 часа да се извини публично за произнесени на предизборен митинг неверни твърдения по адрес на предишните управляващи, предаде \"Ройтерс\". Според решението на апелативния съд изявлението трябва да бъде разпространено до утре вечер по две телевизии - националната TVP и частната TVN. В него Моравецки е длъжен да признае, че казаното от него на 15 септември т.г. не е вярно. На въпросния митинг за местните избори през октомври премиерът е казал, че правителството на \"Право и справедливост\" (ПиС) е похарчило за година и половина за пътна инфраструктура повече пари, отколкото предишните правителства на \"Гражданска платформа\" (ГП) и Полската селска партия през двата си четиригодишни мандата. ГП, която сега е в опозиция, подаде жалба в съда и призова премиера да подаде оставка. Според политолога от Варшавския университет Анна Матерска-Сосновска съдебното решение е важен момент от предизборната кампания, но е трудно да се каже дали ще предизвика обрат в нея. Според експерта премиерът иска да привлече гласовете на центристките и неопределили се избиратели, но в тази ситуация това трудно може да стане. На национално равнище подкрепата за ПиС е 40 на сто, но е възможно опозицията да се обедини на местно ниво. Изборите за органите на местното самоуправление ще са тест за  изборите за Европейски парламент  и за Сейм догодина в Полша, отбелязва \"Ройтерс\". Съветник на Матеуш Моравецки съобщи днес, че премиерът се готви да изпълни разпореждането на съда и да признае, че не е казал истината в коментарите си за инфраструктурните програми на настоящото и предишните правителства, съобщи \"Асошиейтед прес\". /БТА", "date": "2018.09.27", "title": "Съд в Полша нареди премиерът да се извини публично за неверни твърдения на предизборен митинг"}
{"url": "https://www.dnevnik.bg/gradska_sreda/2018/09/27/3317536_bez_da_ima_definiciia_za_domashen_shum_v_zakona_sofiia/", "text": "Столичният общински съвет прие днес наредба за обществения ред, с която се забранява създаването на домашен шум в часовете между 22:00 и 08:00, както и между 14 и 16 часа в неработни дни. Проблемът е, че в Закона за шума няма дефиниция за това какво точно е \"шум\", каква е разликата със \"звук\", като създаването на ясна дефиниция за това е възложена на общинските съвети. \"Ние не можем да дописваме закона. Това е една от слабостите му и кметът на София е поискала от депутатите да решат този проблем\", коментира пред \"Дневник\" общинският съветник и председател на комисията по обществен ред Иван Илиев. \"Практиката на санкциониране ще се запази, като за това ще се разчита на \"експертната оценка на контролния орган\" - полицията, както и един свидетел - съсед\", допълни още Илиев. Липсата на ясна дефиниция обаче дава възможност за обжалване на издадените наказателни постановления в съда. По думите на общинския съветник съдебните решения са в двете посоки - понякога оценката на полицията е достатъчна, а в други случаи актовете биват отменяни. По думите му проблемът за другите видове шум на обществени места - от транспорт и строителство, е решен в Наредба №6 за показателите на шум в околната среда. За спазването на нормите в заведенията пък отговаря Регионалната здравна инспекция. Новата общинска наредба  въвежда ограничение за шум в часовия диапазон между 22 и 8 сутринта. Същевременно  в приетия на първо четене от парламента Закон за шума  ограничението е за часовете между 23 и 8 часа. По думите на Илиев до окончателното приемане на закона от депутатите ще се прилага наредбата на общината. \"Ако след това има разлика, ще се прилага Законът за шума\", каза той. В наредбата се въвеждат и забрани за редица дейности, извършвани на обществени места. Сред тях са паленето на огън на обществени места без разрешение, миенето на стъкла на автомобили и всякакви видове развлекателна дейност на пътните платна, къпането във фонтани и градски водоеми без разрешението на стопанисващите ги, късането и рязането на цветя. Скейтбордистите, велосипедистите и каращите ролкови кънки повече няма да могат да използват общинската паркови мебели - пейки, парапети, фонтани, за каскади.", "date": "2018.09.27", "title": "Без да има дефиниция за домашен шум в закона, София го ограничи с наредба"}
{"url": "https://www.dnevnik.bg/bulgaria/2018/09/27/3317487_agenti_na_prikritie_vlizat_vuv_firmi_i_svobodni/", "text": "Тайни агенти на Държавна агенция за национална сигурност (ДАНС) да бъдат внедрявани във фирми и институции без знанието на собствениците и ръководителите. Тази промяна в Правилника за прилагане на Закона за ДАНС, за чиято подготовка  информира \"Дневник\"  през май, е вече приета от Министерския съвет, съобщи днес специализираният сайт \"News.lex.bg. Разликата от първоначалния проект на промените е само тази, че са извадени адвокатите от свободните професии, под чието прикритие могат да бъдат внедрявани агентите. Окончателният вариант на разпоредбата гласи:  . Всички други свободни професии - нотариус, оценител, счетоводител, консултант, одитор, IT-специалист, художник, музикант - остават във възможността да бъдат използвани като агенти на прикритие на ДАНС. Най-важното изменение е, че Действащата до момента разпоредба гласи, че \"служителите на агенцията се назначават на прикритие по служебно или по трудово правоотношение от съответния ръководител на държавен орган, съответно от управителния орган на организацията или юридическото лице, по искане на председателя /на ДАНС - бел. ред./ при спазване разпоредбите на Закона за държавния служител, Кодекса на труда или съответния специален закон\". С промяната разпоредбата е опростена, не предвижда никакви условия и гласи:  Досегашният регламент предписваше шефът на ДАНС да отправи искане за съдействие до ръководителя на дадената фирма или ведомство, който пък има един месец, за да посочи какви са специфичните изисквания, условията и редът за назначаване на служителя на прикритие на определена длъжност. След което двамата съгласуват мерките за организиране на прикриването. Това уведомяване и съгласуване е изцяло премахнато. Промените означават, че във фирма, институция, въобще във всяко юридическо лице ДАНС по своя преценка може да изпрати човек търсещ работа, който да бъде назначен на съответната позиция, а реално да шпионира съобразно поставената му задача. Фирмите - малки и големи - ще станат крайно подозрителни и ще се наложи да изграждат съответна проучваща мрежа на кандидатите за работа, предполагат хора от бизнеса, които посрещат с недоумение промените. От шпиониране вече не е защитена нито една сфера, включително медиите, които работят и чрез източници и имат по закон правото да ги пазят в тайна. Собственици на фирми се опасяват, че ДАНС вместо да има изпраща тайни служители, може да вербува вече назначени от работодателя специалисти. Коментарите им се основават на това, че агенцията е по-трудоемко да подготвя агенти в различни специалности, отколкото да вербува. Радикалните промени са мотивирани с националната сигурност и повишените в световен мащаб заплахи от терористични атаки, което изисква \"своевременно придобиване на информация\". Очаква се утре измененията да бъдат публикувани в \"Държавен вестник\".", "date": "2018.09.27", "title": "Агенти на прикритие влизат във фирми без знание на собственика"}
{"url": "https://www.dnevnik.bg/sport/2018/09/27/3317549_ronaldo_poluchi_edin_mach_nakazanie_i_shte_moje_da/", "text": "Нападателят на \"Ювентус\" Кристиано Роналдо получи само един мач наказание за  червения си картон срещу \"Валенсия\" в първия кръг от груповата фаза на Шампионската лига. Това ще позволи на 33-годишния португалец да се изправи срещу бившия си отбор \"Манчестър юнайтед\". Италианският шампион ще гостува на стадион \"Олд трафорд\" на 23 октомври. Роналдо беше изгонен още в 30-ата минута на европейския си дебют с екипа на \"старата госпожа\". Той получи доста спорен червен картон, след като сложи ръката си върху главата на защитника на \"Валенсия\" Жейсон Мурийо. Петкратният носител на \"Златната топка\" беше заплашен от три мача наказание. Дисциплинарната комисия на УЕФА обаче реши днес да наложи минималната санкция от една среща. Роналдо ще изтърпи наказанието си при домакинството срещу \"Йънг бойс\" на 2 октомври. Това беше първият червен картон, който португалецът получава в Шампионската лига. Мачът срещу \"Валенсия\" беше 154-ият му в най-силния клубен турнир, което му отрежда второто място във вечната класация след  Икер Касияс, който е със 168.", "date": "2018.09.27", "title": "Роналдо получи един мач наказание и ще може да играе с \"Юнайтед\""}
{"url": "https://www.dnevnik.bg/sport/2018/09/27/3317547_germaniia_shte_e_domakin_na_evro_2024/", "text": "Германия ще бъде домакин на европейското първенство по футбол през 2024 г. Страната спечели правото да организира шампионата в конкуренцията на Турция. Германия ще приеме европейско първенство за втори път след 1988 г. Досега само три държави са били домакини на турнира повече от веднъж - Италия през 1968 и 1980 г., Белгия през 1972 и 2000 г. и Франция през 1960, 1984 и 2016 г. Германия и Турция бяха единствените два кандидата за Евро 2024 г. Гласуването, в което участваха 16-те членове на изпълнителния комитет на УЕФА, се състоя днес на заседание в Нион. Германската кандидатура спечели с 12:4 гласа. Германия ще организира турнира с десет стадиона в десет града - в Берлин, Мюнхен, Лайпциг, Хамбург, Дортмунд, Гелзенкирхен, Кьолн, Дюселдорф, Франкфурт и Щутгарт. Всеки от тях отговаря на стандартите на УЕФА за европейско първенство. Съществуващата инфраструктура, по-големият капацитет на стадионите и по-малките разстояние между градовете бяха сред ключовите фактори, които натежаха при избора на Германия. Турция също заяви десет стадиона, седем от които напълно готови към момента. Отделно при кандидатурата си страната беше заявила план да инвестира 17 милиарда евро в пътна инфраструктура. Скорошното обезценяване на турската лира обаче се оказа сериозен минус пред УЕФА заради опасността от евентуална финансова нестабилност в страната. Негативите за германската кандидатура бяха  скандалът с купуване на гласове  на членове на УЕФА при избора на страната за домакин на световното през 2026 г., както и  обвиненията в расизъм към Германския футболен съюз  покрай отказването на Месут Йозил от националния отбор. Сред решаващите фактори за победата на Германия бяха още блестящата организация на световното през 2006 г., както и новото изискване на УЕФА държавите кандидати да отговарят на специални изисквания за защита на човешките права според принципите на ООН. Eвро 2024 ще е четвъртият голям футболен форум, който ще се проведе на германска земя, след световните първенства през 1974 и 2006 г. и европейското през 1988 г. \"Имаме невероятни стадиони, имаме фенове, които обичат футбола, и преди всичко имаме хора, които обичат да празнуват с други европейци. Ще организираме огромно футболно парти в Германия\", каза посланикът на германската кандидатура Филип Лам.", "date": "2018.09.27", "title": "Германия ще е домакин на Евро 2024"}
{"url": "https://www.dnevnik.bg/ot_vas/novini_ot_vas/2018/09/27/3317309_diplomaticheski_avtomobil_v_seriia_ot_narusheniia/", "text": "Дипломатически автомобил на руското посолство прави няколко нарушения в рамките на няколко месеца, за които граждани сигнализират през платформата  . От посолството изпращат извинение за всяко от нарушенията. Повече по конкретния случай  . Извинение: Здравейте, От името на Посолството бихме искали да помолим за извинение. Един от сътрудниците ни е бързал за среща между министрите на спорта на нашите страни, връщайки се от друго мероприятие, и до Гранд хотела е нямало места за паркиране. Извънредно е – няма да прави повече така, обещал е. Пожелаваме Ви приятен ден. С уважение, Пресслужба на Посолството", "date": "2018.09.27", "title": "Дипломатически автомобил в серия от нарушения"}
{"url": "https://www.dnevnik.bg/bulgaria/2018/09/27/3317584_sudut_e_zaporiral_turgovski_dialove_i_bankovi_smetki/", "text": "Съдът е запорирал банкови сметки и търговски дялове на семейство Арабаджиеви, защото в официалните регистри Ветко Арабаджиев не фигурира като собственик на недвижими имоти и автомобили. Съпругата му Маринела Арабаджиева също не притежава автомобил, но има имоти на свое име, над четири от които е наложен запор. Това съобщи пресцентърът на спецпрокуратурата след приключването на няколко различни съдебни процеса за запори на семейството, което все още се издирва от Интерпол. Запорираните дялове на Арабаджиева са в 5 търговски дружества и са на стойност от 165 хил. лв. Тези на съпруга ѝ са за 114 хил. лв., разпределени в две фирми. Съдебни заповеди за запор са издадени за 12 банкови сметки на Ветко и Маринела Арабаджиеви в различни трезори. \"Точната сума на запорираните средства ще бъде уточнена след представянето на официални данни от всички банкови институции\", се казва в съобщението на прокуратурата. Двамата са обвинени за участие в организирана престъпна група за данъчни престъпления и пране на пари. Запорите са наложени като мярка за обезпечаване на предвидените наказания конфискации и глоби по повдигнатите им обвинения, както и за разноските по делото. В края на август бе проведена акция срещу Арабаджиеви, бяха открити по твърдение на прокуратурата 10 млн. лв. кеш в кутии. Арестуван бе синът му Вълчо и счетоводителите Кирилова и Караянева. Спецсъдът промени мярката им за неотклонение в парична гаранция. По-късно Апелативният спецсъд ги върна в ареста. Миналата седмица зам. главният прокурор и доскорошен шеф на спецобвинението Иван Гешев заяви, че е запорирано цялото имущество на собственика на хотелиерски вериги и семейството му, което се води на тях като физически лица. Гешев обаче не уточни размера на запорите. Вчера шефът на Комисията по предотвратяване на корупцията и отнемане на незаконно придобитото имущество (КПКОНПИ) Пламен Георгиев  заяви, че тяхната проверка на имуществото на Арабаджиеви продължава. Той обясни, че прокуратурата може да наложи запор веднага след като има повдигнато обвинение срещу някого, а комисията - само при установено несъответствие между доходи и имущество. ", "date": "2018.09.27", "title": "Съдът е запорирал търговски дялове и банкови сметки на Арабаджиев, защото няма имоти и коли"}
{"url": "https://www.dnevnik.bg/sviat/2018/09/27/3317628_shefut_na_obshtestvenata_televiziia_v_avstraliia/", "text": "Директорът на обществената телевизия на Австралия (ABC) подаде оставка след обвинения, че се поддава на натиск от правителството. \"Целта ми бе да се грижа за интересите на корпорацията. Очевидно за никого не е добре да се опитва да си върши работата в тази буря, така че исках да разхлабя клапаните\", заяви Джъстин Милн от ABC. Той обяви решението си дни след като ABC уволни управителния директор Мишел Гътри заради проблеми със стила ѝ на ръководене. Телевизията се финансира от правителството, но е независима. Изтекли в медиите имейли на Милн обаче предполагат, че може да се появят проблеми с финансирането, ако ABC не премахне високопоставена журналистка, разгневила кабинета с материалите си за корпоративните данъци. \"Гледат ни като един дол дренки. Просто е. Разкарай я\", пише Милн в писмо, публикувано от в. \"Сидни морнинг хералд\". Консервативният кабинет в Австралия е в противоречие с телевизията, която възприема като лява. Отношенията им се обтегнаха тази година още повече, след като финансирането ѝ бе намалено.", "date": "2018.09.27", "title": "Шефът на обществената телевизия в Австралия напуска заради спор за независимостта"}
{"url": "https://www.dnevnik.bg/video/novinite_na_bnt/2018/09/27/3317638_video_drugite_novini/", "text": "Нови видове ще носят името на Боян Петров От гаража до целия свят - Google на 20 \"Един безумен ден\" отваря премиерната страница в Народния театър Танцът на \"Диор\" - Седмицата на модата в Париж Започва фестивалът \"Пиано екстраваганца\" Още червени точки за шоколада", "date": "2018.09.27", "title": "Видео: Другите новини"}
{"url": "https://www.dnevnik.bg/sviat/2018/09/27/3317782_mitnicheskite_vlasti_v_es_sa_konfiskuvali_falshivi/", "text": "Митническите власти в Европейския съюз са конфискували миналата година по границите на ЕС 31 млн. фалшиви продукта с пазарна стойност от 580 млн. евро, съобщи днес Европейската комисия, цитирана БТА. 43 процента от тези стоки са \"продукти за всекидневна употреба, които фалшифицирането прави потенциално опасни\", като санитарни продукти, лекарства, играчки и електроуреди. Най-често се фалшифицират хранителни продукти (24 на сто от общо конфискуваните), следвани от играчки (11 процента), цигари (9 на сто) и дрехи (7 процента). Китай остава основната държава, където се произвеждат фалшиви стоки, по-конкретно мобилни телефони, различни тонери и дискове. Турция е страната, където се произвеждат най-много фалшиви дрехи, предназначени за пазара на ЕС, докато Индия е основният източник на фалшиви лекарства.", "date": "2018.09.27", "title": "Митническите власти в ЕС са конфискували фалшиви стоки за 580 млн. евро през 2017 г."}
{"url": "https://www.dnevnik.bg/sport/2018/09/27/3317783_slaviia_trugna_uspeshno_kum_zashtitata_na_kupata/", "text": "Носителят на Купата на България \"Славия\" започна успешно защитата на отличието. Белите спечелиха с 2:0 гостуването си на \"Пирин\". Головете срещу втородивизионния отбор вкараха Цветелин Чунчуков и Георги Йомов. \"Пирин\" започна добре и имаше възможности да поведе. Още в третата минута след грешка на белите играч на домакините излезе срещу Георги Петков, но вратарят спаси. По-късно стражът се намеси добре за втори път. В 22-ата минута Ашковски беше изведен напред и опита да прехвърли Ангелски, който успя да отклони топката и тя падна върху гредата. Седем по-късно след центриране отляво Чунчуков с глава даде преднина на \"Славия\". След ова белите бяха по-активни и имаха повече възможности за гол. \"Славия\" удвои в 60-ата минута, когато организира хубава атака по лявото крило. Велковски подаде пред вратата, където Йомов се възползва и отблизо засече. В последните минути \"Пирин\" потърси намаляване на изоставането си, а гостите имаха шансове при бързи атаки, но до нови голове не се стигна. \"Славия\" очаква привличането на Илиян Мицански.", "date": "2018.09.27", "title": "\"Славия\" тръгна успешно към защитата на купата"}
{"url": "https://www.dnevnik.bg/sport/2018/09/27/3317788_bulgarskite_koloezdachi_ne_zavurshiha_v_obshtiia_start/", "text": "Българските колоездачи Венцислав Венков и Гавраил Стефанов не успяха да завършат в общия старт при юношите до 19 години на  световното първенство в Инсбрук, Австрия . Единствените представители на България в шампионата се отказаха заради преумора при навлизане във финалните обиколки. За Венков, който е само на 18 години, това беше второ поредно участие на световно първенство. Той се класира трети в националния шампионат на България през месец юни. Стефанов, който е шампион в общия старт при юношите и втори в часовника, направи дебют на световно. Венков пръв изпита затруднения при навлизането в изкачването Гнаденвалд (2.6 км със среден наклон 10.5%), а Стефанов се задържа по-дълго в основната група. Все пак преди последните 46 километра, които бяха две обиколки около Инсбрук, българските колоездачи се отказаха. България няма други представители на шампионата, като стартовете при девойките, младежите до 23 г., жените и мъжете са без български колоездачи. Титлата при юношите до 19 години спечели белгиецът Ремко Евенпул. Шампионът от индивидуалния часовник и европейски шампион в двата старта от тази година, се представи по изумителен начин. Около 70 километра преди финала Евенпул беше въвлечен в падане на изкачването Гнаденвалд, като трябваше да чака повече от две минути за смяна на задна капла. Той успя сам да догони основната група по-късно и при навлизане във финалните обиколки в Инсбрук се откъсна с представителя на Германия Мариус Майерхофер. Белгиецът остана сам за последните 19 километра, като Майерхофер не отговори на темпото му и стигна до финала. На 1.25 минути след Евенпул финишира германецът, а трети се класира представителят на Италия Алесандро Фанчелу. Евенпул е първият колоездач, който печели своеобразен дубъл при юношите с победа в общия старт и часовника. От следващата година едва 18-годишният белгиец ще бъде част от елитния отбор \"Куикстеп\" и ще се състезава в световния тур.", "date": "2018.09.27", "title": "Българските колоездачи не завършиха в общия старт при юношите на световното първенство"}
{"url": "https://www.dnevnik.bg/bulgaria/2018/09/27/3317789_vuzrastna_jena_e_dala_blizo_50_hil_lv_na_telefonni/", "text": "Полицията във Велико Търново разследва телефонна измама, при която възрастна жена от Хасково е дала 48 900 лева, съобщава БНР. Пострадалата е на 75 години. Тя е подала сигнала във великотърновската полиция четири месеца след измамата. Жената е пътувала до града няколко пъти, за да оставя парите на различни места, които ѝ били посочени от телефонните измамници. Директорът на областната дирекция на МВР във Велико Търново Димитър Машов обясни, че възрастната жена е мислила, че помага на полицията.", "date": "2018.09.27", "title": "Възрастна жена е дала близо 50 хил. лв. на телефонни измамници"}
{"url": "https://www.dnevnik.bg/politika/2018/09/27/3317790_televiziiata_na_bsp_shte_e_oshte_edin_instrument_za/", "text": "Само няколко часа, след като лидерът на БСП Корнелия  Нинова внесе документи за регистрация на телевизия \"Българска свободна телевизия\"  в Съвета за електронни медии (СЕМ), председателят на парламентарната група на ГЕРБ Цветан Цветанов обяви, че това \"ще е още един инструмент за популяризиране на техните лъжи\". Изказването му дойде по време на представянето на ръководствата на районните структури на партията в София, съобщиха от пресцентъра на управляващата политическа сила. \"БСП ежедневно търсят само конфронтацията и не се интересуват от нищо друго, освен от това да съсипят страната. Тяхната нова телевизия ще бъде телевизия на лъжата\", каза още Цветанов. Той за пореден път отправи критики към президента Румен Радев и го обвини, че заедно с БСП се \"опитват да съсипят държавата\". По думите му левицата и държавният глава са едно цяло. Според него на предстоящите догодина европейски избори БСП ще заложи на антиевропейско говорене с надежда за предсрочни избори.", "date": "2018.09.27", "title": "Телевизията на БСП ще е още един инструмент за техните лъжи, смята Цветанов"}
{"url": "https://www.dnevnik.bg/bulgaria/2018/09/27/3317791_jertvite_na_katastrofata_krai_svoge_se_uvelichiha_s/", "text": "Жертвите на катастрофата край Своге се увеличиха и вече са 18. От \"Пирогов\" потвърдиха пред \"Фокус\", че една от пострадалите жени, настанени в болницата, е починала. Причина за смъртта ѝ са изключително тежките наранявания, които е получила при катастрофата. Пътният инцидент стана на входа на Своге, като автобусът излезе от пътното платно и падна в 20-метрова пропаст. Заради катастрофата трима министри подадоха оставки по искане на министър-председателя. Транспортният, вътрешният и регионалният министри Ивайло Московски, Валентин Радев и Николай Нанков напуснаха постовете си, като бяха заменени съответно от Росен Желязков, Младен Маринов и Петя Аврамова. Оставките им доведоха до критики от един от коалиционните партньори на ГЕРБ - Валери Симеонов, чиято партия излезе с декларация против едноличния стил на управление на Борисов. В крайна сметка обаче до трусове при управляващите не се стигна.", "date": "2018.09.27", "title": "Жертвите на катастрофата край Своге се увеличиха с още една"}
{"url": "https://www.dnevnik.bg/sviat/2018/09/27/3317808_holandskata_policiia_e_predotvratila_teroristichen/", "text": "Холандската полиция е предотвратила \"голям терористичен атентат по време на голямо събитие\" в страната. Това се разбра от изявление на местната прокуратура, цитирано от БТА. Седем души са били арестувани днес по подозрения, че са планирали атака с автоматични оръжия и колани с експлозиви. Трима от заподозрените вече са били задържани по-рано, след като се опитали да се присъединят към екстремисти в чужбина. Сред тях е лидерът на групата - 34-годишен иракчанин, признат миналата година за виновен по обвинения, че е пътувал зад граница, за да се влее в редиците на групировката \"Ислямска държава\". Заподозрените искали да се сдобият с автомати \"Калашников\", пистолети, ръчни гранати, колани с експлозиви и материали за няколко коли бомби. Холандската полиция била уведомена първоначално от разузнаването, че лидерът на групата планирал нападение срещу \"голямо събитие в Холандия, на което би имало много жертви\". Заподозрените планирали да атакуват въпросното събитие с колани с експлозиви и автомати и да детонират кола бомба на друго място. Разследването с цел установяване на набелязаните мишени продължава. Арестите бяха извършени близо месец след като холандската полиция простреля и задържа афганистанец, който рани с нож двама американски туристи на централната гара в Амстердам.", "date": "2018.09.27", "title": "Холандската полиция е предотвратила терористичен атентат, седем души са задържани"}
{"url": "https://www.dnevnik.bg/photos/2018/09/27/3317224_fotogaleriia_svetovnite_snimki_na_denia_-_27_septemvri/", "text": "Лоран Леви-Строс и Греъм Бел, експерти в организацията за културно наследство \"Европа Ностра\", и Марио Аймерих, който пък е технически консултант на Института на европейската инвестиционна банка, разгледаха паметника на Бузлуджа. Паметникът от комунистическата епоха е сред най-застрашените обекти на културното наследство в България.", "date": "2018.09.27", "title": "Фотогалерия: Световните снимки на деня - 27 септември 2018 г."}
{"url": "https://www.dnevnik.bg/sport/2018/09/27/3317822_polsha_izmukna_chista_pobeda_sreshtu_surbiia_na/", "text": "Шампионът Полша постигна важна победа в първия си мач от финалната шестица на световното първенство. В Торино воденият от Витал Хайнен отбор се наложи с 3:0 (28:26, 28:26, 25:22) срещу Сърбия. Мачът беше много вълнуващ и оспорван. Сърбите се нуждаеха от един гейм, за да се класират за полуфиналите и в първите две части бяха на крачка да го постигнат, но не се възползваха. Решаващ за подреждането в групата ще бъде последният мач от програмата - в петък домакинът Италия среща Полша. \"Скуадра адзура\" се нуждае от победа с 3:0 при това с голяма точкова разлика заради  тежката си загуба от Сърбия преди ден . От другата група полуфиналистите вече са определени. САЩ постигна деветата си победа от девет мача за 3:0 срещу Русия и си осигури място в следващата фаза. С две загуби \"сборная\" напуска надпреварата. В петък САЩ и Браилия ще определят кой ще е победител в групата. Поляците направиха повече блокади (8 срещу 5) и повече асове (6 срещу 4), но и по-малко грешки (25 срещу 30). Трима играчи на шампионите завършиха с двуцифрен точков актив - Бартош Курек (15), Михал Кубяк (14) и Биениек Матеуш (12). За Сърбия Урош Ковачевич игра добре и стана най-резултатен с 14, а Александър Атанасиевич добави 11. Първият гейм беше оспорван, като сърбите натрупаха добра преднина за 16:13. След 20-ата точка обаче поляците изравниха и се възползваха от грешките на сервис на съперника, за да направят обрат. Във втория картината се повтори. Отново колебания в отбора на Никола Гърбич в решителните моменти позволиха на поляците да спасят няколко геймбола, след което да увеличат преднината си в мача. Полша взе инициативата в третата част и поведе със 17:14. И в този гейм се получи равенство около 20-ата точка, но отново шампионите съумяха да бъдат по-добри в ключовите разигравания.", "date": "2018.09.27", "title": "Полша измъкна чиста победа срещу Сърбия на световното по волейбол"}
{"url": "https://www.dnevnik.bg/sport/2018/09/27/3317807_domuschiev_temata_za_finansite_ne_stoi_na_dneven_red/", "text": "Собственикът на \"Лудогорец\" Кирил Домусчиев заяви, че темата за финансовото състояние на клуба не стои на дневен ред поне за сезон 2018-19. По думите му продажбата на двама играчи няма общо с неизпълнението на целта за влизането в групите на Шампионската лига. Това лято  \"Лудогорец\" продаде Игор Пластун  и  Върджил Мисиджан . \"Не ни е самоцел (да продаваме играчи). Обикновено продаваме на лято\", каза Домусчиев в \"Дома на футбола\" по \"Диема спорт\". И уточни, че стратегията на клуба е да продава един или двама футболисти годишно за много пари. Освен това каза, че и в групите на Лига Европа приходите за отборите са добри. Собственикът на шампионите посочи, че привличането на Антон Недялков не е било с цел да се отправя предизвикателство към ръководството на \"ЦСКА-София\". \"От две години искахме да го вземем\". Очакванията на Домусчиев са конкуренцията в първенството да бъде доста по-голяма този сезон. Според него има три четири отбора, които спокойно могат да се борят за титлата. На въпрос кои са основните съперници на \"Лудогорец\", той отговори: \"Бившият \"Литекс\", \"Левски\" и \"Берое\".", "date": "2018.09.27", "title": "Домусчиев: Темата за финансите не стои на дневен ред пред \"Лудогорец\" за 2018-19 г."}
