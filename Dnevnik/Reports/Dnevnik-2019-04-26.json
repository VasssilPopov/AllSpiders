{"url": "https://www.dnevnik.bg/sport/2019/04/26/3426112_livurpul_ostava_v_spora_za_titlata_sled_razgrom_na/", "text": "Ливърпул\" остава в битката за титлата във Висшата лига след разгром на своя стадион \"Анфийлд\". Тимът на Юрген Клоп се разправи с 5:0 срещу вече изпадналия \"Хъдърсфийлд\". По два гола за червените вкараха Мохамед Салах и Садио Мане, а Наби Кейта добави едно попадение за успеха. Два кръга преди края на шампионата \"Ливърпул\" излезе временно начело с 91 точки и хвърли ръкавицата към \"Манчестър сити\". \"Гражданите\" изостават с две точки преди гостуването си на \"Бърнли\" в неделя. \"Ливърпул\" беше осезаемо по-добрият отбор през целия мач, като \"Хъдърсфийлд\" не оказа съпротива. Двубоят започна кошмарно за гостите, които изоставаха в резултата след само 14 секунди. Домакините се възползваха от грешка в защитата, като Салах изведе Кейта. Халфът отбеляза най-бързото попадение на мърсисайдци в историята на Висшата лига. В 23-ата минута \"Ливърпул\" се сдоби с два гола преднина, след като Мане засече с глава центриране на Анди Робъртсън. В добавеното време на първата част Салах се разписа също. Египтянинът получи извеждащо подаване и отбеляза с красив прехвърлящ удар. \"Хъдърсфийлд\" показа зъби пред втората час, но имаше проблеми в завършващата фаза. Втори гол с глава на Мане продължи головото шоу в 66-ата минута. Впоследствие крилото на \"Ливърпул\" можеше да отбележи хеттрик с голове след удар с глава, но стреля в гредата. Салах завърши голеадата в 83-ата минута. Египтянинът вкара в опразнената врата след остро подаване на Джордън Хендерсън отляво. До края водещият реализатор във Висшата лига можеше да оформи своя хеттрик, но направи пропуски.", "date": "2019.04.26", "title": "\"Ливърпул\" остава в спора за титлата след разгром на \"Анфийлд\""}
{"url": "https://www.dnevnik.bg/sviat/2019/04/26/3426023_kaliforniia_ne_e_prosto_ikonomicheski_dvigatel_na_sasht/", "text": "Има сериозни причини един американски щат да остави зад себе си големи държави като Франция и Италия и да изпревари британската икономика миналата година, пише Матю Уинклър в анализ на агенция \"Блумбърг\". На Калифорния се пада дял от една осма от населението на САЩ, което наброява 327.7 милиона души. Това е една трета от жителите на Япония, половината от населението на Германия и под две трети - на Великобритания. Калифорния обаче има по-голяма икономическа мощ от всички тези държави. Почти по всеки критерий за растеж Златният щат е несравним сред развитите икономики - нарастване на населението, увеличаване на брутния вътрешен продукт (БВП), по-ниска безработица, повишаване на личните доходи, инвестиции в иновациите и богатство, създадено от акции и облигации. Малко от 34-те страни - членки на Организацията за икономическо сътрудничество и развитие (ОИСР), са се доближили до 3-те процента среден икономически растеж на Калифорния през последните пет години. За сравнение - средният показател за 50-те американски щата е над 2.2%, а за 19-те държави от еврозоната - 2.4%. Една такава жизненост изстрелва най-многолюдния американски щат на пето място в класацията на икономиките по света след САЩ, Китай, Япония и Германия. Калифорния изпревари Великобритания две години след като тя гласува да напусне Европейския съюз, навличайки си икономически трудности, включително обезценяването на лирата. След възстановяването на САЩ от финансовата криза от 2008 година Калифорния изпревари икономиките на държави с по-голямо население като Бразилия и Франция. Обезценяването на британската валута ускори тази тенденция. В САЩ, където критиците никога не се уморяват да обвиняват щата, че подбива бизнеса с множество данъци и регулации, БВП на Калифорния е с 60% по-голям от БВП на щат номер две в класацията - Тексас. Никоя държава от Г-7 не може да бие годишния икономически растеж на Калифорния от 3% през последния период, за който има сравними статистики според данни, събрани от \"Блумбърг\". Въпреки засушаванията, наводненията, горските пожари, епичните задръствания и високите до небето цени на живота, на които се дължи най-високият дял на бедните в цялата страна, населението на Калифорния се е увеличило с 19.3% през последните 20 години - най-много сред петте най-големи икономики и с 1% повече от САЩ като цяло, сочат данни, събрани от \"Блумбърг\" и американската статистическа служба. За сравнение - населението на Китай е нараснало с 9.8%, докато на Япония и Германия е намаляло съответно с 0.3% и с 2%. Фактът, че Калифорния е американският щат с най-голямо и етнически разнообразно население, помага да се обясни защо тя има най-добрия пазар на труда, като безработицата е намаляла до 4.2% от 12.1% в края на 2009 година според данни, събрани от \"Блумбърг\". Спадът от 7.9% е по-висок от средния за САЩ през този период - 6.1% - и прави пониженията на същия показател в Китай (0.5%), Япония (2.8%) и Германия (3.1%) да изглеждат нищожни. Просперитетът на Калифорния се дължи до голяма степен на нейната привлекателност за компании от целия свят, търсещи иновации, по-специално в технологичния и здравния сектор. 17% от 5440-те корпоративни офиса в американския щат са за изследователска и развойна дейност, показва статистика на \"Блумбърг\". Този дял е по-висок, отколкото в САЩ като цяло (10%), Китай (13%), Япония (11%) и Германия (16%). Калифорния е единствена по рода си \"златна мина\" за хората, инвестиращи в акции и облигации. През изминалите 12 месеца облигациите, емитирани от щатското правителство, са имали възвращаемост от 4.7%. Тя дори достига 6.5%, след като бъде взета предвид данъчната отстъпка, и лесно бие 3.9-те процента средна възвращаемост за американските облигации. Аналогичният държавен дълг на Китай, Япония и Германия е донесъл загуби съответно от 0.3%, 2.9% и 5.5% през същия период според индекс на \"Блумбърг\". През последното десетилетие търгуваните на борсата компании в Калифорния са донесли печалба от 420%. За сравнение - американският индекс S&P 500 е нараснал с 239%, китайският CSI 300 - с 57%, японският TOPIX - със 70%, а германският DAX - със 121%. Калифорнийските акции освен това са се представили по-добре от тези от въпросните четири държави за 5-годишен, 3-годишен, двегодишен и едногодишен период. За да не си помисли някой, че това представяне на Златния щат се дължи само на технологиите, енергийните компании от Калифорния са се представили с 26% по-добре от индекс Russell 3000; комуникационните фирми - с 23%, промишлеността - с 11%, а потребителският сектор - със 7%, според данни, събрани от \"Блумбърг\". И ако някой се чуди защо корпоративна Калифорния се радва на толкова по-добри отношения с инвеститорите, отколкото други американски щати и държавите по света, той ще открие отговора в по-високите печалби. Приходите на над 800 търгувани на борсата компании в Калифорния са се увеличили с 23% през последната година, биейки 14-те процента за останалата част от САЩ, Китай (19%), Япония (10%) и Германия (3%). Когато калифорнийските компании са имали 57 долара брутна печалба от продажби за 100 долара, те са изпреварили средния за Съединените щати резултат от 49 долара, 35-те долара в Китай и 39-те долара в Япония и Германия. Какво е направила корпоративна Калифорния с високите си печалби? Тя е създала повече работни места, увеличавайки своите служители с 15% - два пъти повече в сравнение с корпоративна Америка като цяло, близо два пъти повече от 8-те процента в Китай, над седем пъти повече от Япония (2%) и почти четири пъти повече от Германия (4%).", "date": "2019.04.26", "title": "Калифорния не е просто икономически двигател на САЩ"}
{"url": "https://www.dnevnik.bg/sport/2019/04/26/3426016_solskiar_ochakva_pogba_da_ostane_v_junaited/", "text": "Мениджърът на \"Манчестър юнайтед\" Оле Гунар Солскяр е уверен, че Пол Погба ще остане в отбора. 26-годишният французин има договор с клуба до лятото на 2021 г., като е свързван с трансфер в \"Реал\" (Мадрид). \"Мисля, че той (Погба) ще бъде тук през следващия сезон. Пол върши фантастична работа за нас и е лидер в съблекалнята. Не мога да гарантирам, но мисля, че ще остане\", каза Солскяр преди домакинството на \"Челси\" в неделя. Мачът е директен сблъсък за място в първите четири, като и двата отбора показват колебания в последните си мачове. С три загуби в последните си четири мача \"Юнайтед\" е шести с 64 точки, докато \"Челси\" е на четвъртото място с три повече. От идването на Солскяр през декември Погба подобри значително представянето си и вкара редица важни голове. През този сезон световният шампион има 13 попадения и пет асистенции в 32 мача във Висшата лига. Полузащитникът попадна в  отбора на сезона  в английското първенство. Погба е единственият футболист в състава, който не играе в \"Манчестър сити\" или \"Ливърпул\".", "date": "2019.04.26", "title": "Солскяр очаква Погба да остане в \"Юнайтед\""}
{"url": "https://www.dnevnik.bg/ot_vas/novini_ot_vas/2019/04/26/3425999_katolicheskiiat_hram/", "text": "Това е третият по големина католически храм в България. Пред катедралата е статуята на папа Йоан XXIII, осветена от папа Йоан Павел II при посещението му през 2002 г.", "date": "2019.04.26", "title": "Католическият храм"}
{"url": "https://www.dnevnik.bg/analizi/2019/04/26/3426029_ek_ot_poslednite_20_ili_30_godini_veche_niama_da/", "text": "Книгата изразява несъгласието ми с хората, които приемат Европейския съюз за даденост. Не казвам, че ЕС ще се разпадне. Но Европейският съюз, който познаваме от последните 20 или 30 години, вече няма да съществува. Дали това е песимистично мислене? Не бих казал, защото през последните десетилетия ЕС много се промени. Аз споря с онези, които са убедени, че нищо не може да се случи, че настоящата криза е нещо нормално и Европейският съюз ще оцелее тъй или иначе. Не, тази криза е много по-радикална криза от всяка друга, която сме виждали преди. Аз принадлежа към източноевропейското поколение от 1989 г. Дотогава \"Европа\" означаваше \"Западна Европа\". С други думи, утопията от 1989 г. беше утопия на нормалността: искахме да бъдем нормални, а нормалността означаваше да живеем като западноевропейци. За нас преходът се базираше върху идеята, че трябва да се имитира  Западът . Някои от кризите, които виждаме сега в Източна Европа, са всъщност отприщен бунт срещу тази имитация. Част от проблема, който се наблюдава в Унгария или Полша, е завръщането към традицията. Също като у второто поколение мигранти, които изведнъж започват да размишляват за своята идентичност. Точно това се случва в много източноевропейски държави. Да, това е много важно. Представете си утопията на комунизма през 30-те и 40-те години: вие се опитвате да изградите общество, което никога не е съществувало. Нещо напълно абстрактно, утопия, която съществува единствено на хартия. Но именно по тази причина тя се оказа толкова жилава. Парадоксалното е, че след края на комунизма източноевропейците започнаха да имитират едно западно общество, което обаче много се промени през последните 30 години. Представете си един консервативен поляк. През 1985 г. той е мечтаел за Западна Европа и за това как ние, източноевропейците, трябва да бъдем \"нормални\". От негова гледна точка \"нормално\" означава - за разлика от комунистическите страни - че църквата се уважава. По-късно обаче той открива, че този \"Запад\", който имитира, всъщност е скептично настроен към църквата - точно обратното на това, което въпросният поляк смята \"нормално\". По странен начин Източна Европа стана жертва на една почти шизофренична идея за нормалност. Тоест пита се: Къде е днешната утопия? Помислете си за \"жълтите жилетки\" във Франция: те облякоха жълтите жилетки, за да бъдат видени. Те олицетворят онези многобройни хора, които по принцип не се чувстват представени в обществения живот. Те са убедени, че решенията, взимани в Брюксел, не отразяват реалните им проблеми. В известен смисъл \"жълтите жилетки\" представляват всички хора извън големите градове, които смятат, че правителствата и Европейската комисия не ги разбират. Тези хора не се страхуват от края на света. Но се страхуват от края на месеца. Друга група са тези, които аз наричам \"нечутите\". Те са много видими и предимно млади. Вземете например протестиращите срещу климатичните изменения. Тяхното послание е: вероятно ние сме малцинство, но искаме да бъдем изслушани, защото се нуждаем от политики за нашето бъдеще след 30 години, не само за три години. Третата група е тази на имигрантите. За разлика от останалите те не искат да бъдат толкова видими. Докато \"жълтите жилетки\" страдат, защото никой не ги вижда, имигрантите имат усещането, че всеки ги гледа - а те просто искат да бъдат оставени на мира за известно време. Тоест имаме си работа с три съвсем различни политически изисквания. И аз не бях никак щастлив, че Великобритания напуска Европейския съюз. Днес обаче се питам: дали Европейският съюз изобщо ще може да оцелее, ако Обединеното кралство реши да се върне? Това не е риторичен въпрос, защото ако Великобритания наистина реши да се върне, тя вече ще е друга страна, не онази, която искаше да напусне ЕС. Днес това е едно много поляризирано и разгневено общество. Великобритания изпитва едно унижение, което винаги трябва да имаме предвид в анализа. Понастоящем нито една голяма политическа партия в ЕС не се застъпва за напускането на ЕС или на общата валута. Следователно Брекзитът първо дестабилизира Европейския съюз, а след това го стабилизира на определено равнище. В Германия  най-зле охраняваната граница  е границата между традиционните политически партии и радикалните партии. Хората я прекрачват и в двете посоки: не само от основните партии към популистките, но и обратното. Това нарастващо объркване, този страх от бъдещето отразява и още нещо: манталитета на едно застаряващо общество. Германският светоглед в момента напомня за мисленето на пенсионерите с техните пенсионни фондове. Влизаме в период, в който Европа вероятно ще поеме някои рискове, за да успее. Германия изглежда много стабилна и успешна, но в същото време сякаш не е склонна да поема тези рискове. Остава да се види дали тази съпротива срещу риска е съвместима с идеята за германско лидерство в Европейския съюз.", "date": "2019.04.26", "title": "ЕС от последните 20 или 30 години вече няма да съществува"}
{"url": "https://www.dnevnik.bg/politika/2019/04/26/3426033_mestan_obiavi_che_e_nevinen_za_katastrofata_i_shte/", "text": "Лютви Местан за пореден път обяви, че е невинен за  катастрофата на 14 април , при която загина бебе на 6 месеца. Днес той направи изявление пред журналисти, не отговори на въпроси, но обяви, че ще заведе дело за квалифицирана клевета срещу прокуратурата. Поводът е  изявление на говорителя на главния прокурор Румяна Арнаудова  по-рано през седмицата, че той има наказателно постановление, акт и 13 фиша за превишена скорост. Местан определи изказването за скандално и преднамерено. Пред журналистите лидерът на ДОСТ каза, че няма нито едно нарушение на пътя и за да го докаже ще иска КАТ да му предостави всички фишове и глоби от 2013 година насам. Според него нарушенията на пътя, за които прокуратурата съобщава, са направени от други хора, шофирали автомобилите на ДПС, по времето когато той е бил начело на движението. По повод катастрофата Лютви Местан каза, че иска единствено честно и обективно разследване, което да установи истината за катастрофата. \"До днес избрах мълчанието като израз на съпреживяване на огромната мъка на родителите, роднините и близките на загиналото бебе. Аз или трябваше да мълча, или да кажа истини за отговорността на бащата, водач на автомобила, който удари колата, която управлявах. Но аз знам, че няма по-страшна истина от тази, която те прави виновен за смъртта на собственото ти дете. Затова мълчах\", заяви Лютви Местан. Той допълни, че лъжите са набрали такава скорост \"под специалния надзор на прокуратурата\", че не може да стана съучастник в добре планиран сценарий за изграждане на образа на злодея, убиец на дете, само защото това би обслужило някои политически интереси. Лютви Местан обяви, че неговата кола е била в дясната лента на движение в посока Кърджали, когато е била ударена от другия автомобил, който не е бил в своята лента, пресякал е непрекъсната линия и очертан с маркировка остров. Той посочи, че за него истината е ясна и излага само факти, като не коментира скоростта и липсата на спирачен път от страна на другата кола. Лютви Местан изрази надежда, че лицата, които ще правят експертизите по катастрофата, ще свършат работата си и няма да бъдат подлагани на натиск. .Още в деня на катастрофата се появиха свидетели, който обявиха, че Местан е спрял на знака \"Стоп\", преди да излезе на главния път, но ударилият се в него автомобил се е движил твърде бързо и той е нямало как да го види. Лидерът на ДОСТ пак обърна внимание, че щетите по неговия автомобил са отпред, като при челен удар, а не отляво, каквито би трябвало да са, ако е отнел предимство, както твърди прокуратурата. Към момента Лютви Местан е подсъдим за причиняване на смърт по непредпазливост. След като след решения на съда  бяха върнати книжката на Местан  и  паричната му гаранция беше отменена , в сряда главният прокурор обяви, че  неговото дело ще е под специалния надзор на прокуратурата . Буквално часове след това беше издадено ново постановление за отнемане на книжката му. Също в сряда обаче Кърджалийският окръжен съд отмени забраната на Местан да напуска страната. Катастрофата с Лютви Местан стана броени дни преди началото на предизборната кампания за изборите за евродепутати. На тях лидерът на ДОСТ се надяваше да спечели гласове в районите със смесено население с идеята си да организира  подписка за признаване на турско малцинство в България . Това му решение обаче накара  главният прокурор Сотир Цацаров да разпореди проверка  на дейността на политическата сила.", "date": "2019.04.26", "title": "Местан обяви, че е невинен за катастрофата и ще съди прокуратурата за клевета"}
{"url": "https://www.dnevnik.bg/sviat/2019/04/26/3426035_mariia_butina_e_osudena_v_sasht_na_18_meseca_zatvor/", "text": "Рускинята Мария Бутина бе осъдена днес във Вашингтон на 18 месеца лишаване от свобода, след като през декември призна, че е заговорничила с представител на руската държава да проникне в средите на мощно оръжейно лоби в САЩ и да повлияе на консервативни дейци и републиканци. Същото наказание поиска прокуратурата, а защитата ѝ настояваше на 9 месеца - колкото тя излежа в ареста. Бутина помоли също съдът да прояви снизхождение и да ѝ позволи да се върне в Русия. След като излежи присъдата си тя ще бъде експулсирана в Русия. Обвинението доказа, че 30-годишната Бутина не се е регистрирала като чуждестранен агент (статут на представители или лобисти на друг идържави), докато е действала под ръководството на бившия сенатор и зам.-председател на централната банка на Русия Александър Торшин. Той не е обвинен, но е сред санкционираните през април 2018 г. руснаци. Тя е участвала в \"амбициозна\" конспирация и \"напълно е осъзнавала, че част от дейността ѝ се докладва на по-широк кръг от руското управление\". \"Бутина не е била шпионин в традиционния смисъл. Те не е обучен служител на разузнаването, но въпреки това действията ѝ са от името на руско официално лице и в полза на Руската федерация. Тези действия са можели потенциално да ощетят националната сигурност на САЩ\", пише в обвинението на прокуратурата. Москва обвини САЩ, че е принудила Бутина да направи фалшиви признание по \"абсолютно смехотворни обвинения\".", "date": "2019.04.26", "title": "Мария Бутина е осъдена в САЩ на 18 месеца затвор като руски агент"}
{"url": "https://www.dnevnik.bg/ot_vas/novini_ot_vas/2019/04/26/3426037_palata_sveta_sofiia/", "text": "Сградта е строена в периода 1923-1929г с уникалните по онова време девет етажа, четири входа, партер, тавани под покривния корниз.", "date": "2019.04.26", "title": "Палата Света София"}
{"url": "https://www.dnevnik.bg/sviat/2019/04/26/3426045_trump_tolkova_sum_mlad_che_chak_ne_moga_da_go_poviarvam/", "text": "Президентът на САЩ Доналд Тръмп подчерта днес, че на 72 години се чувства млад и изпълнен с живот, предадоха световните агенции, цитирани от БТА. Той направи това изказване ден след като бившият американски вицепрезидент Джо Байдън обяви, че се включва на 76 години в надпреварата за президентската номинация на Демократическата партия на САЩ за изборите догодина. \"Чувствам се като младеж. Толкова съм млад, че чак не мога да го повярвам\", каза Тръмп пред репортери в Белия дом, които го попитаха дали възрастта би могла да е пречка в надпреварата за Белия дом. \"Аз съм най-младият. Аз съм един млад мъж, изпълнен с живот\", допълни той. После Тръмп се усмихна и каза, че не е сигурен дали същото може да се каже и за Байдън. \"Гледам Джо и не знам как стоят нещата при него\", каза Тръмп. Той обаче допълни, че никога няма да каже, че някой е прекалено стар, за да участва в президентската надпревара. Тръмп ревизира вижданията си за ваксинирането Също днес президентът на САЩ изтъкна важността на ваксинирането в момент, в който епидемия от морбили е обхванала и САЩ, предаде \"Франс прес\". \"Хората трябва да се ваксинират. Това е много важно\", каза Тръмп. В миналото той изрази съмнения за сигурността на ваксините и намекна, че някои от тях биха могли да предизвикат проблеми от спектъра на аутизма. Тези твърдения бяха опровергани от медицинските власти на базата на много изследвания. Така например през септември 2014 г. Тръмп написа в Туитър \"Не съм против ваксинирането на вашите деца, против даването на масивна доза ваксина съм. Разпределете ваксините върху продължителен период и аутизмът ще бъде намален!\". Други подобни туитове той написа в периода 2012-215 г. Епидемията от морбили в САЩ е най-сериозната от 2000 г. насам, отбелязва \"Франс прес\". Бяха регистрирани 695 случая от 1 януари досега. Заболяването не е довело до смърт засега. Епидемията в САЩ се е съсредоточила в райони, в които има много неваксинирани деца, по-специално някои квартали на Ню Йорк и близо до Детройт. Според американските федерални здравни власти в повечето случаи заразата е била \"внесена\" от чужди страни, като Израел и Украйна Тръмп обяви ръстът на икономиката за невероятен Доналд Тръмп приветства днес невероятната, по думите му, цифра от 3.2% за икономическия растеж на страната през първото тримесечие, която значително превишава прогнозите на анализаторите, предаде \"Франс прес\". Това е невероятна цифра, заяви Тръмп от военната база Андрюс, близо до Вашингтон, преди да излети за Индиана. \"Имаме фантастичен растеж и много ниска инфлация. Икономиката ни е в много добро състояние\", допълни Тръмп. Малко по-рано днес министерството на търговията на САЩ отчете, че икономиката на САЩ е нараснала със стабилните 3,2 на сто през първото тримесечие спрямо същия период година по-рано. Този резултат е много по-добър от очаквания за увеличение на брутния вътрешен продукт с 1.9 на сто след отчетените 2.2% през четвъртото тримесечие. Нарастването на БВП е най-обхватният показател на здравето на икономиката. При все това близо половината от увеличението се дължи на фактори, които няма да продължат да действат още дълго. Това са големият скок на запасите на компаниите и силното свиване на търговския дефицит, отбеляза Асошиейтед прес. Така или иначе увеличението на БВП на САЩ превишава целта от 3 процента, определена от Тръмп и е доказателство, че икономическата му програма работи. Тръмп разчита на силната икономиката в кампанията си за спечелването на втори мандат, отбелязва АП.", "date": "2019.04.26", "title": "Тръмп: Толкова съм млад, че чак не мога да го повярвам"}
{"url": "https://www.dnevnik.bg/evropa/2019/04/26/3426034_makron_predloji_da_budat_izkljucheni_strani_ot_shengen/", "text": "Границите в Европа - националните и външните на ЕС - трябва да се контролират и защитават по-добре, а Шенгенското споразумение да се реформира и, ако трябва, няколко държави да отпаднат от него. Това заяви в необичайно дълга пресконференция късно в четвъртък президентът Еманюел Макрон. Нациите съществуват и благодарение на своите граници, но за да бъдем открити, трябват ясни предели, нужни са правила, за да приютиш някого ти е нужен дом, а той се нуждае от граници, обясни той. \"Решихме да имаме общи граници, създадохме Шенгенското споразумение, но то повече не работи\", каза Макрон. От изказването се разбра, че идеята му е от зоната за пътуване без паспортен контрол между 26 държави да отпаднат онези, които не участват в преразпределянето на мигранти. Европа трябва да преразгледа амбициите си за взаимодействие и развитие с партньорите в Африка и с всички, които е нужно, за да избегнем масова миграция, препоръча той. \"Но в тази Европа има и обосновано право за предоставяне защита на бежанците и тази отговорност е съпроводена със солидарност. Именно на тази основа трябва да се реформира Шенген.\" Запитан за позицията си за т.нар. политически ислям, президентът отвърна, че ще бъде безкомпромисен към проповядващи тази стратегия във Франция, която се опитва да откъсне части от обществото от държавата. \"В наши дни когато говорим за секуларизъм, става дума за оформяне на кланове, на затворени групи в някои от нашите квартали, говорим за хора, които в името на религията преследват политически проект, който иска да се откъсне от нашата република.\" Макрон допълни, че ще настоява за по-строг контрол над това как се финансират подобни организации.", "date": "2019.04.26", "title": "Макрон предложи да бъдат изключени страни от Шенген"}
{"url": "https://www.dnevnik.bg/zelen/2019/04/26/3426031_zashtiten_vid_divi_bojuri_izchezvat_zaradi_razorani/", "text": "Граждани и регионалната екоинспекция са участвали вчера в проверка на граждански сигнал за разорани терени с теснолист божур край Божурище. Въпреки че увредените цветя са на 10 метра извън границите на защитената местност \"Теснолистен божур\", Законът за биоразнообразието изисква този вид да бъде опазван навсякъде в природата, уточняват природозащитници. За момента разораването на находището не е преустановено. Проверката  Вчера по сигнал на Десислава Алексова, член на Асоциацията на парковете и жител на Божурище, Регионалната инспекция към екоминистерството извършва проверка на място, в която участва и д-р Йордан Кошев, главен асистен в отдел \"Екосистемни изследвания, екологичен риск и консервационна биология\" на Института по биоразнообразие и екосистемни изследвания към БАН. Според  публикация в специализирана ботаническа група  във Фейсбук на д-р Кошев, \"Вероятно всички ние имаме последна възможност да се любуваме и снимаме теснолистен божур (Paeonia tenuifolia) в непосредствена близост до София (до гр. Божурище).\" Алексова  сигнализира днес  отново, че регионалната инспекция на Министерството по околната среда и водите не е констатирала нарушение при проверката и вероятно находището на защитеното цвете ще бъде окончателно унищожено, поради липса на управленски мерки. \"Компромисното решение, което би имало временен ефект и което те избраха, е да разговарят с арендатора и да го убедят да подпише констативен протокол, че ще преустанови обработката на 2 м. от новата оран, граничеща с полянките, за да може поне малкото оцелели грудки, които бяха разорани и са поникнали да оцелеят. При най-голямата полянка обаче, където уврежданията са най-мащабни, новата оран е с ширина доста надвишаваща двата метра,\" обяснява Алексова. За нея трайното решение би било да се разшири територията на съществуващата защитена местност, за да обхване и това находище. Също така от регионалната екоинспекция би трябвало да глобят арендатора за неправомерно разоран общински път, а като превантивни мерки да монтират информационни табла и да организират разяснителна кампания за защитения див божур. За момента гражданите не са получили копие от протокола от проверката и очакват доказателства за реакцията на Регионалната инспекция по околна среда и води-София. Теснолистият божур, който е защитен от Приложение 3 на Закона за биологичното разнообразие, има статут \"застрашен\" у нас. Според Червената книга на България отрицателно действащи фактори, срещу които именно трябва да го защитят законите, са ограниченото му разпространение и слабото възобновяване, както и \"разораването на пасищата и свръхексплоатацията им в близост до населените места.\" По-големи негови находища има в Добруджа, а находищата му в Софийско не бяха потвърждавани от десетилетия, докато благодарение на граждани и учени не бяха събрани данни за  обявяване на нова защитена местност през 2017г . Преди две години находището край Божурище бе защитено чрез обявяване на защитената местност \"Теснолистен божур\", но сегашното разораване е на терен, който за момента не е в площта, коятосе опазва там по силата на Закона за защитените територии (ЗЗТ). Фактът, че същият вид е обект на защита и от ЗБР, обаче изисква той да се опазва, независимо къде расте. За \"Дневник\" Андрей Ралев от Сдружение за дива природа \"Балкани\" уточнява че \"Чл. 40 от Закон за биологичното разнообразие гласи, че за растителните видове от приложение № 3 се забраняват брането, събирането, отрязването, изкореняването или друг начин на унищожаване на екземпляри в техните естествени области на разпространение. Дори и да растат в частни имоти, собствениците трябва да ги опазват.\"", "date": "2019.04.26", "title": "Защитен вид диви божури изчезват заради разорани ниви край Божурище"}
{"url": "https://www.dnevnik.bg/sport/2019/04/26/3426049_tenisut_na_masa_se_podgotvia_za_cvetno_budeshte_sled/", "text": "Топчета и ракети в различни от традиционните цветове. Така най-вероятно изглежда бъдещето за тениса на маса. Сегашните правила позволяват използването на ракети с гуми в червено и черно и топчета в бял цвят. На годишната среща на Международната федерация по тенис на маса (ITTF) обаче са били обсъдени \"интересни предложения\", с които да се промени визуалния облик и атрактивността на спорта, съобщава insidethegames.biz Според директора на спортната организация Стив Дейнтън идеята е новостите да влязат в сила след олимпийските игри в Токио през 2020 г. Той заяви, че вероятно единият цвят на ракетата ще се запази в черно, а цветът на сегашната \"червена страна\" може да варира. \"Може да бъдат приети много цветове, стига да няма проблем с цвета на топчето и отражението. Все още има някои строги правила, които касаят отражението и яркостта\", каза Дейтън. Сред обсъжданите промени е топчетата да са в жълто. Предстоят тестове, които да установят как новият цвят влияе на състезателите и телевизионното излъчване.", "date": "2019.04.26", "title": "Тенисът на маса се подготвя за цветно бъдеще след Токио 2020"}
{"url": "https://www.dnevnik.bg/sport/2019/04/26/3426053_zaguba_na_ludogorec_vuv_varna_vurna_intrigata_v_purva/", "text": "Лудогорец\" направи грешна стъпка по пътя към осма поредна титла в Първа лига. Тимът от Разград допусна загуба с 1:2 при гостуването си на доиграващия сезона \"Черно море\". В герой за тима от Варна се превърна капитанът Георги Илиев, който отбеляза две красиви попадения. Той реализира от пряк свободен удар през първата част, а в началото на второто полувреме се разписа със странична ножица. Голът за \"Лудогорец\" отбеляза Драгош Григоре. Поражението на \"Лудогорец\" върна интригата за титлата в първенството, като разликата с ЦСКА остава пет точки. Червените ще имат възможност да се доближат на две от водача при успех при гостуването си на \"Ботев\" (Пловдив) в понеделник. \"Лудогорец\" изигра слаб мач, като възпитаниците на Стоев действаха нервно. \"Черно море\" беше отборът, който имаше по-опасните положения. В 20-ата минута Илиев даде преднина на тима от Варна след красив удар от фаул. Домакините имаха добри положения, като опасността за \"Лудогорец\" идваше след центрирания. Тимът от Разград успя бързо да се върне в мача, като изравни резултата с първия си точен удар в двубоя. В 34-ата минута Григоре засече с глава центриране на Вандерсон. До края на първата част Илиев стреля опасно по земя. Капитанът на \"Черно море\" отново беше в центъра на събитията в 52-ата минута, когато с ножичен удар върна преднината на тима си. Аристоте Ндонгала можеше да убие интригата в мача в средата на втората част, но стреля неточно пред опразнената врата. Крилото не се възползва от грешка на вратаря Ренан и свалена топка от Виктор Генев. В опит да обърне развоя на мача Стоев пусна в игра Джоди Лукоки, Серкан Юсеин и Клаудиу Кешеру, като Марселиньо се ядоса при напускането на терена. Промените не дадоха желания резултат въпреки натиска на \"Лудогорец\". В 94-ата гол на тима от Разград беше отменен заради засада. ", "date": "2019.04.26", "title": "Загуба на \"Лудогорец\" във Варна върна интригата в Първа лига"}
{"url": "https://www.dnevnik.bg/analizi/2019/04/26/3426056_komunisticheskiiat_rejim_v_nrb_skriva_avariiata_v/", "text": "Ръководството на БКП начело с Тодор Живков скрива от българското общество аварията в съветската АЕЦ в Чернобил през 1986 г. Престъпното мълчание довежда до това, че хората, поставени в информационно затъмнение, не могат да предприемат елементарни мерки за своята и на семействата и животните си защита. В същото време след аварията Пето управление на ДС – Управление за безопасност и охрана (УБО), се грижи подобаващо за комунистическата върхушка като в специална лаборатория проверява храната и напитките, предназначени на висшето партийно ръководство, които разнася в домовете им в защитени от радиация контейнери. Под натиск от Москва официално съобщение за аварията е направена с няколко дни закъснение, когато вече радиационният облак е минал над територията на България. Тодор Живков, който е генерален секретар на ЦК на БКП и председател на Държавния съвет, престъпно мълчи. След аварията замълчава и тогавашният министър-председател Георги Атанасов. През 1990 г. Главната прокуратура завежда дело за бездействието на комунистическото управление след атомната авария. Живков обаче не е сред обвиняемите. През 1993 г. Върховния съд признава за виновни и осъжда по делото \"Чернобил\" бившия вицепремиер Григор Стоичков и Чавдар Шиндаров, бивш главен санитарен инспектор, на по две години лишаване от свобода за неспазване на нормите за радиационна защита, като с това са допуснали опасност за населението в България при аварията на съветската атомна електроцентрала през 1986 г.", "date": "2019.04.26", "title": "Комунистическият режим в НРБ скрива аварията в Чернобил"}
{"url": "https://www.dnevnik.bg/sviat/2019/04/26/3426060_trump_izteglia_sasht_ot_svetoven_dogovor_za/", "text": "Президентът на САЩ Доналд Тръмп обяви, че страната му оттегля подписа си под договор от 2013 г., с който се регулира световната търговия с обикновени оръжия. Това стана на изказването му пред годишната конференция на консервативната Национална асоциация на притежателите на огнестрелни оръжия (NRA) в Индианаполис сред бурни аплодисменти. Договорът бе подписан от президента Барак Обама, но така и не е ратифициран от Сената във Вашингтон. Оттегляме подписа си и скоро в ООН ще получат уведомително писмо за това, допълни Тръмп. NRA и други консервативни организации в САЩ отдавна са против този договор, засягащ годишна търговия за около 70 млрд. долара. Страната е най-големият износител в света на такова оръжие и една от целите на договора е те да не попадат в ръцете на брутални режими, потъпкващи правата на човека. Общото събрание на ООН одобри договора през април 2013 г. с огромно мнозинство и с участието на САЩ. Аби Максман, президент на неправителствената организация Oxfam America, заяви, че \"сега САЩ ще се хванат за ръцете с Иран, Северна Корея и Сирия, които не са подписали този исторически договор, имащ за основна цел да защити невинни хора от смъртоносни оръжия\". Над 100 държави вече се присъединиха към договора, а други 29 са го подписали, но не са станали формално страна по него.", "date": "2019.04.26", "title": "Тръмп изтегля САЩ от световен договор за търговията с оръжия"}
{"url": "https://www.dnevnik.bg/bulgaria/2019/04/26/3424380_razpeti_petuk_e/", "text": " Днес е Велики, или Разпети петък - денят, в който е разпнат Божият син Иисус Христос, за да стане изкупителна жертва за греховете на човечеството. На Велики петък Иисус е погребан в каменен саркофаг в пещера, пред която е поставен огромен камък, а входа се пази от охрана. На този ден в храмовете се извършва неговото опело. На утринната служба се четат дванадесет откъса от Евангелието, които разказват за страстите (от църковнославянски - страданията) на Исус Христос. По време на богослужението вярващите държат в ръце запалени свещи, символ на величието на Спасителя по време на страданията му и духовното бодърстване на християните. Не случайно именно в този ден от Страстната седмица постът е особено строг: църквата повелява тогава да не се яде и да не се пие нищо, дори вода. На Велики петък, когато Спасителят умира, през деня не се служи Света литургия. Изнася се Христовата плащеница, в която тялото му е било завито след свалянето от кръста. Преди началото на службата в средата на храма се издига \"гробът\" Христов, украсен с цветя, а на престола се поставя плащеницата - парче плат, на което е извезан образът на положения в гроба Спасител. Песнопенията са посветени на страданията и смъртта Христови. В наши дни плащеницата обикновено се поставя на маса и православните християни минават под нея. За църковния ритуал това действие има стойност на поклон пред гроба Господен, а за народната традиция - на надежда за здраве. Вечерта се извършва Опелото Христово, на което се съпреживява смъртта му.", "date": "2019.04.26", "title": "Разпети петък е"}
{"url": "https://www.dnevnik.bg/analizi/2019/04/26/3425819_v_sofiia_na_rojdeniia_den_na_hitler/", "text": "На 21 април в София бе създаден крайнодесният съюз \"Крепост Европа\". Българският национален съюз (БНС) беше домакин на срещата в столицата, събрала радикално-десни формации от Франция, Германия, Унгария, Чехия и Полша. Лидерът на БНС Звездомир Андронов отрече събитието да е проведено в чест на 130-тата годишнина от рождението на Адолф Хитлер (20 април 1889 г.). Но през 2011 г. съпредседателят на БНС \"Еделвайс\" Асен Кръстев беше осъден за проповядване на фашистка идеология и расова дискриминация. През 2009 г. той закачи нацисткото знаме на 60-метров комин на фабрика в Пазарджик. Целите и \"идеите\", които преследва \"Крепост Европа\", опровергават г-н Андронов. Те разкриват радикално-десните корени на учредената организация. \"Крепост Европа\" \"иска да ликвидира влиянието на марксизма, ционисткото лоби, масонството, левите партии и организации, и джихадистките групи\", каза Андронов в предаването на bTV \"Лице в лице\". БНС са наследници на ген. Христо Луков и легионерите, на тези, които са се борили за \"национална и социална България\", заяви лидерът на формацията. Разбира се, БНС сигурно има и неколцина симпатизанти. Те биха казали навярно, че зад посочените възгледи не надничат злокобните призраци на антисемитизма и ислямофобията. Но нека погледнем под лупа някои от най-любопитните термини, с които е изпъстрена реториката на г-н Андронов. За лидера на БНС, \"в дома България\" циганите, турците, евреите, арменците и т.н. са \"гости\", а етническите българи – \"господари\". И с невъоръжено око се вижда, че тези смущаващи \"прозрения\" се родеят с нацисткия мит за свръхчовеците и низшите раси. На сайта на БНС, в раздела основни понятия, където по своеобразен начин се обяснява понятието \"нация\", четем следния заплашителен текст: \"един човек е част от нацията, само когато нацията го признава за част от нея. Чрез действията си, човек може да се самоотдели от нацията\". Историята на термина \"крепост Европа\" е многозначителна. Той се появява през 19 в. във връзка с Наполеоновите войни, като изразът \"Festung Europa\" вероятно е използван за първи път от германския писател Йохан Щефан Шютце. През първите години на Втората световна война понятието заема важно място в нацистката пропаганда, чийто идеолог е Йозеф Гьобелс. С термина се описват окупираните от нацистка Германия и нейните съюзници територии в Европа. В най-ново време за \"крепост Европа\" (\"Fortress Europe\", \"forteresse Europe\" и т.н.) се говори в контекста на анти-имигрантските настроения на континента. Откриваме го в реториката на популистките радикално-десни формации като германската Пегида, които призовават за превръщането на европейския дом в твърдина срещу нашествениците-мигранти. В края на януари 2016 г. членове на Пегида учредиха ислямофобско движение със същото име – \"Крепост Европа\". Но понятието използват дори овластени политици от традиционни консервативни партии, които се опитват да яхнат анти-имигрантската реторика и настроения, като вътрешната министърка на Австрия Йохана Микл-Лайтнер и баварския министър-председател Маркус Зьодер (ХСС). Възраждането на червено-кафявите идеи е глобално явление. В Русия наскоро бе отчетена рекордна носталгия по управлението и личността на Сталин. Според \"Левада-център\" положителните оценки (\"възхищение\", \"уважение\" и \"симпатия\") към него са най-високите от 2001 г. досега. Броят на тези, които посочват, че \"уважават\" тоталитарния лидер на СССР, се е увеличил най-много – с 12 процентни пункта през последната година. На фона на примерите от Германия и Русия нека погледнем в собствения си политически двор. Българският \"Орбан в пола\", лидерката на БСП г-жа Нинова, наскоро се обяви в защита на \"консервативния социализъм\". Не случайно г-н Андронов провокативно нарече идеологията на БСП \"фашистка\". Всъщност, коректния термин сякаш би бил \"националсоциалистическа\". И така, \"всеки, който не е българин е \"гостенин\"\", твърди лидерът на БНС. Тогава да попитаме: прабългарите, например, \"гости\" ли са били на славяните? А какво да кажем за откритието, публикувано в сп. \"Nature Ecology&Evolution\", според което уникалният паметник Стоунхендж е бил построен от \"мигранти\". Те дошли на Британските острови преди около 6 хиляди години от част от Беломорския регион, която днес се намира в Турция. Тези \"пришълци\" изместили \"местното население\". \"Мигрантите\" били само поточе от огромната човешка вълнà, идваща от Анадола, която \"донесла\" в Европа земеделието. Ясно е, че термини като \"крепост Европа\", \"господари\", \"слуги\" и човеконенавистната идеология, която коварно наднича зад тях, не издържат на елементарната логическа и историко-фактологична проверка. И, за да не бъда разбран погрешно, разбира се, че Европа не бива да отваря своите порти за терористи и каквито и да било престъпници. Но миграцията не е еднозначно явление. Тя може да има и позитивни аспекти. И, ако ми позволите едно кратко лирично отклонение, в крайна сметка, всички на този свят сме мигранти, всички сме направени от звезден прах Добре е, че българското Министерство на външните работи (МВнР) осъди новосъздадения съюз \"Крепост Европа\". Но този патос звучи леко фалшиво. Предизборно. Защото става дума за същия този кабинет \"Борисов\" 3, който роди скандалите с нацистките снимки. Кабинет, чийто вече бивш вицепремиер и майстор провокатор Валери Симеонов беше сложен начело на Националния съвет за сътрудничество по етническите и интеграционните въпроси. Кабинет с все още действащ друг вицепремиер, Красимир Каракачанов, който положи огромни усилия да възстанови рейтинга си, поставяйки на масата \"циганския въпрос\". И предложи концепция на интеграция на \"циганите\", съдържаща спорни мерки като ограничаване на раждаемостта. \"За капак\", активисти на ВМРО и БНС участват рамо до рамо в организирането на ежегодния \"Луковмарш\". Заради всички тези доста съмнителни прояви на управляващите сме длъжни да попитаме: А дали пък МВнР не заклейми БНС и \"Крепост Европа\" само от опортюнизъм, \"защото така трябва\"? Дали това не беше порция великденско лицемерие?", "date": "2019.04.26", "title": "В София, на рождения ден на Хитлер"}
{"url": "https://www.dnevnik.bg/bulgaria/2019/04/26/3425814_praznicite_zapochvat_sus_slunchevo_vreme/", "text": "Слънчево и топло ще е през първият от почивните дни покрай Великден. Минимални температури сутринта ще са между 6 и 11°, а максималните ще са между 23 и 28. По хладно ще е по Черноморието - 15-17°. Прогнозата на Националния институт по метеорология и хидрология е за преобладаващо слънчево време. След обяд над Западна и Централна България ще се развие купеста и купесто-дъждовна облачност. На места в планинските райони ще превали краткотраен дъжд, придружен с гръмотевици. Ще духа слаб до умерен югоизточен вятър. В събота минималните температури ще са една идея по-високи, а максималните ще са без промяна. На повече места ще вали, като по-сериозни ще са количествата в Западна България. Единствено по Черноморието дъжд не се очаква.", "date": "2019.04.26", "title": "Празниците започват със слънчево време"}
{"url": "https://www.dnevnik.bg/sport/2019/04/26/3425885_tri_stupki_predi_finala_livurpul_produljava_misiia_97/", "text": "Лудата надпревара за титлата във Висшата лига навлиза в заключителната си фаза. Без повече дербита на хоризонта, \"Манчестър сити\" и \"Ливърпул\" ще изиграят още по три мача по пътя към определяне на шампиона. Червените приемат тази вечер изпадналия вече \"Хъдърсфийлд\". След като  спечели два много важни и трудни мача  (срещу \"Тотнъм\" и \"Манчестър юнайтед\"), \"Сити\" изскочи на върха с точка преднина. Така \"Ливърпул\" е поставен пред изпитанието да продължава да преследва мечтата си, но без право на грешки. При спечелване на мача на \"Анфийлд\" тази вечер отборът на Юрген Клоп ще вземе седмата си поредна победа и ще събере 91 точки. Това ще е с пет повече от най-доброто постижение на \"Ливърпул\" във Висшата лига и ще е повече, отколкото са събирали 20 от шампионите във Висшата лига след 1992 г., посочва \"Ройтерс\". Ако мърсисайдци вземат и трите си оставащи мача, ще събират 97 точки, колкото не е имал никой друг отбор в историята с изключение на \"Манчестър сити\" от рекордния си сезон преди година. Дори така обаче това може да е недостатъчно за \"Ливърпул\" за първа титла от 1990 г., ако \"гражданите\" също спечелят двубоите си до края. След триумфа в градското дерби с \"Юнайтед\" мениджърът на \"Сити\"  Хосеп Гуардиола заяви , че и двата отбора заслужават да са шампиони. \"Невероятно е. Все още трябва да спечелим и трите си оставащи мача, като започнем с този в неделя. \"Да, и двата обора заслужаваме титлата, но това няма как да се случи. Ще бъдем в битката до самия край\", каза Клоп. \"Ако спечелим следващите си два мача, това ще означава, че титлата ще бъде решена в последния кръг, което е нещо много специално. Точно върху това се концентрираме\", добави германецът.", "date": "2019.04.26", "title": "Три стъпки преди финала: \"Ливърпул\" продължава мисия \"97\" с надежда"}
{"url": "https://www.dnevnik.bg/politika/2019/04/26/3425629_kampaniiata_za_evroizborite_kompromati_vmesto_koncerti/", "text": "ГЕРБ ще се хвали, БСП ще се опитва да вади \"скандални разкрития\" за злоупотреби на управляващата партия, ВМРО ще се бори с \"третия пол\", а две кандидатки – Евгения Банева и Десислава Иванчева ще водят кампанията си от ареста. До европейските избори на 26 май няма да има много концерти, но се очертава обилно количество компромати. Въпреки обещанията от повечето политически формации, които имат шансове за европредставителство, за позитивна кампания, очакванията са за остро противоборство. Основната причина е соченото от социолозите леко предимство на БСП пред ГЕРБ. Успех на левицата на 26 май би засилил желанието й да предизвика  предсрочни парламентарни избори . За управляващата партия първото място би означавало закрепване на загубеното доверие след серията апартаментни скандали. Кампанията започва днес, месец преди датата за гласуване, но повечето участници са решили да не правят политика на Разпети петък. ГЕРБ ще посочват колко са направили Много преди да е дадено официалното начало на предизборната агитация, политици от ГЕРБ обикалят страната с националната си инициатива \"Европа в нашия дом\". Първата такава сбирка беше още на 11 февруари във Велико Търново. На поредица от срещи водещи фигури от партията и правителството представят развитието на различните населени места в съответния регион и как европейската солидарност е допринесла за това. Освен това партийните активисти следват дадените от Борисов  насоки да  рекламират успехите на управлението и да реагират на атаките от политическите противници. \"Европейските\" срещи ще бъдат основна част от кампанията. Централното и най-голямото предизборно събитие на ГЕРБ ще е представянето на водещия кандидат на ЕНП Манфред Вебер на 19 май в столичната \"Арена Армеец\". На събитието ще бъдат представени и кандидатите на ГЕРБ за членове на Европейския парламент. Все още не са планирани концерти на предизборните събития. БСП търси компромати БСП ще използва митинга на Деня на труда - 1 май, за да открие предизборните си изяви. Очаква се в София да пристигнат хора от цялата страна, които да поискат \"Справедливост сега\" - мотото на кампанията. Иначе партията е в кампания от средата на февруари, когато депутатите от \"БСП за България\" напуснаха пленарните заседания на Народното събрание. Кандидатите за евродепутати вече обикалят из страната, за да представят т.нар. Визия за Европа. Търсят се скандали при управлението на ГЕРБ, които да бъдат разкрити. Водачът на листата Елена Йончева не спира атаките към управляващите. ДПС - позитивно ДПС също няма да прави официално откриване на кампанията - за начало на агитацията се смята представянето на кандидатската листа тази седмица. След празниците предстои политици от движението и кандидатите за евродепутати да тръгнат на традиционните обиколки из страната, като акцент ще бъдат районите, в които партията е силна. Обещанието е за позитивна кампания, без скандали и компромати. Депутати от ДПС коментираха неофициално пред \"Дневник\", че не знаят дали Делян Пеевски ще се включи в обиколките. Самоопределящият се като \"успял млад човек\" депутат, който не стъпва в българския парламент, е на второ място в листата. След миналите евроизбори той се отказа от място в Европейския парламент, но този път в ДПС се говори, че се очаква да замине за Брюксел. От  Алианса на либералите и демократите за Европа (АЛДЕ) , където членува ДПС, са отказали на EurActiv коментар за кандидатирането на Пеевски. ВМРО - стотици срещи, без провокации В очакване да събере националистическите гласове ВМРО започва кампанията си в неделя, на Великден. Тя предвижда 20 концерта на народния певец Илия Луков и срещи с граждани, разказа шефът на предизборния щаб Юлиян Ангелов, който е втори в листата. Основният капитал на кампанията ни е евродепутатът Ангел Джамбазки, каза друг депутат. На срещите се говори какво е свършил Джамбазки за 5 г. в европарламента и излагане на предизборните тези на ВМРО. Те са ограничаване на миграцията, защита на националните интереси, срещу \"двойните стандарти\" и \"подмяната на традиционните ценностите\". Основната теза на кампанията е \"Европа на отечествата\". Предвидените срещи са стотици. Ангелов каза, че няма да се влиза в оплюване на други партии и коалиционните партньори от \"Обединени патриоти\", дори при провокация. \"Демократична България\" с дигитална кампания Освен на традиционната предизборна кампания \"лице в лице\" с обиколка на кандидатите в цялата страна и кампания на улицата, от \"Демократична България\" ще заложат и на много активна дигитална кампания. Акцент ще бъде и набирането на застъпници за изборните секции. Освен това ще бъде издаден специален вестник и сайт за европейските избори. \"Демократична България\" ще информира избирателите за правата им, включително с интерактивна карта за секциите в чужбина, и онлайн съдържание. \"Демократична България\" има мобилно приложение за информиране и мобилизиране на членове и симпатизанти.", "date": "2019.04.26", "title": "Кампанията за евроизборите: компромати вместо концерти"}
{"url": "https://www.dnevnik.bg/bulgaria/2019/04/26/3423672_predizvestie_za_lovech_-_roman_za_trima_konclageristi/", "text": " / Романът е по истинските истории на младежи, въдворени с цел назидание в трудовия лагер в Ловеч. Мерките срещу \"хулиганите\" се взимат след събитията около Унгарското въстание през 1956 г., когато студентско шествие провокира хиляди хора да излязат на улицата и да се противопоставят на социалистическия режим в страната. Оттогава започва стриктно следене на българската младеж. Специална поправка в закона позволява изпращането им в лагери, стига да да имат навършени 18 години. Така тримата главни герои намират общата си съдба в лагера \"Слънчев бряг\" до Ловеч, а в целия разказ се преплита историята и смъртта на музиканта Александър Николов с прякора Сашо Сладура. \"Това е роман. Той стъпва на историческите книги, на документалистиката, на книгите на Христо Христов, но също така и на автентичните разкази от сборниците\", разказа за \"Дневник\" авторът Васил Даскалов. Романът ще бъде в две части, като в първата се представят ключовите събития по залавянето и въдворяването на главните герои. Втората част, която се очаква да излезе догодина, описва преживяното и ужаса в ловешкия концлагер. Като причина да раздели книгата на две, Даскалов посочва, че читателите трябва да бъдат наясно защо тези хора са били изпратени там - \"не искам читателите да останат в неяснота и да си кажат, че щом младежите са в лагера, значи има защо\". Преди две години Даскалов попада на интервю в интернет със заглавие \"Въдворен за носене на тесни панталони\". Провокиран от него, той решава да се запознае по-обстойно със социалистическия период в България. Докоснат е \"чисто човешки - като гражданин, като писател\" и така се появява и идеята за романа - \"Когато започнах по-обстойно да изследвам всички тези мемоарни разкази, които са много тежки за четене, особено събрани един след друг, разбрах че не става въпрос просто за една неправда, а за нещо много по-страшно\". Преди не е знаел много за наложения режим в България. Когато Даскалов е юноша през 90-е години, изразява мнение пред своята леля, че през социализма хората са живели по-спокойно. На тази реплика тя отвръща: \"Че кое му е било спокойното - някой да влезе в къщата ти и да отведе тебе или баща ти\". \"Тогава не я разбрах\", казва авторът. Книгата започва с деветосептемврийския преврат в България през 1944 г., като акцентът пада върху първата провела се негласна чистка, обещана на Георги Димитров от секретаря на ЦК на БКП Трайчо Костов, който по-късно също става жертва на режима. Преминава през първите убити и пострадали и съпътстващите събития. Тримата главни герои са лагеристите Боян Кръстев, Борис Гигов и Божидар Витанов, всеки със своята история. \"Този геноцид е в мирно време. Това не е време на война, където всеки може да вземе оръжие и да се защити. Това не е сломяване на въоръжена съпротива, защото няма нито въоръжаване, нито съпротива. Аз мисля, че това е било безкрайно жалко. За мен беше важно да го направя като писател, като гражданин, като човек, който това го поразява. Тук не говорим за преследване на чужда раса, чужда нация. Не, че това може да се оправдае, но това е геноцид на българи срещу българи\"", "date": "2019.04.26", "title": "\"Предизвестие за Ловеч\" - роман за трима концлагеристи"}
{"url": "https://www.dnevnik.bg/sviat/2019/04/26/3425631_kak_surbiia_stana_nebezopasna_za_jurnalistite/", "text": "Анжела Миливоевич: \"Репортери без граници\" са прави да окачествят Сърбия като опасна за журналистите. Това отразява точно ситуацията в страната. Бих добавила, че журналистиката в Сърбия е освен това и нежелана. Има два основни проблема. Единият от тях е, че журналистите често биват атакувани. Най-екстремният случай досега бе, когато подпалиха къщата на местен белградски журналист. Другият проблем е, че журналистите винаги са игнорирани или заклеймявани като врагове всеки път, когато пишат критично за правителството. Различното е, че сегашното правителство е много по-агресивно. То не се страхува да организира кампании срещу журналисти, да публикува снимки на редактори в жълтата преса, наричайки ги нежелани хора, които мразят президента. Струва ми се, че обществото възприема нас, журналистите като натрапници, като нещо, което в идеалния случай не би трябвало да го има. Поради това, че общественият оператор е собственост на държавата и е зависим от нея финансово и по всякакъв друг начин. Освен това и други национални телевизии застават на страната на правителството, като напълно пренебрегват всяка информация, която не е полезна за управляващите. В Сърбия съществуват две реалности: тази, представена от доминиращите медии, и истинската, за която информират портали и няколко независими издания. Тази информация обаче не достига до голяма аудитория. Година след година институциите все повече се затварят и отказват да предоставят информация. Те не ни контролират, но саботират нашата работа. Другият постоянен подход е като просто не говорят с нас. Има цяла група политици, които никога не искат да дават изявления пред така наречените \"нежелани медии\". Преди няколко години уебсайтът ни беше хакнат и една статия беше премахната. Малко след това забелязахме, че някакви хора ни следяха в продължение на няколко дни и съобщихме на полицията. За щастие досега не се е случвало да ни нападат физически, но непрекъснато сме обект на атаки от страна на големите медии, които ни наричат обществени врагове. Последното видео от преди няколко дни беше доста смущаващо за всички нас. То ясно характеризира Георгиев като човек, който е нежелан и лош от гледна точка на правителството, което според мен е непростимо. Те ни нападат, наричайки ни наркомани или - както в случая със Саня - казват, че сме предали сръбския народ, заради това, че пишем за албански жени. Последните атаки предизвикаха сериозни реакции, но тези неща продължават да се случват. Смятам, че това е недопустимо. Доколкото знам, никой от правителството досега не се е дистанцирал от този случай. Западните страни даряват много пари в подкрепа на независимите медии в Сърбия. В същото време западните лидери не са склонни да повдигат въпроса за свободата на медиите пред сръбското правителство, което се представя за проевропейско. Каква би трябвало според Вас да е подкрепата от страна на политиците от ЕС? Западните политици биха могли да видят какво реално се случва в Сърбия, вместо да се вглеждат само в точките от Договора за присъединяване на Сърбия към ЕС или в законите, които са приети, но не се изпълняват. На практика законите в Сърбия не действат и не се прилагат за всички. Има желани и нежелани групи и не бива да продължаваме да си затваряме очите за факта, че журналистите постоянно се цензурират. Очакваме недвусмислена подкрепа, която да изисква от нашите политици и правителството да третират медиите по друг начин. Западните държави подкрепят с дарения независимите медии, но от политическа гледна точка няма смисъл това, след като ако гражданите не могат да ни чуят. А те не могат, защото големите медии са под контрол. Продължаваме да се движим в затворен кръг, но един ден този кръг ще изчезне.", "date": "2019.04.26", "title": "Как Сърбия стана \"небезопасна\" за журналистите"}
{"url": "https://www.dnevnik.bg/sviat/2019/04/26/3425734_kitaiskiiat_proekt_na_veka_se_izpravia_pred_izpitanie/", "text": "Съживяване на търговските пътища между Азия и Европа, създаване на нови в Близкия изток, Африка и  Южна Америка  - обявената през 2013 г. инициатива на Китай дълго бе определяна като \"проекта на века\". Тридневен форум в Пекин с десетки лидери от цял свят трябва да насочи вниманието към бъдещите възможности и да го отклони от критиките, натрупали се към проекта \"Един пояс, един път\" заради \"дълговия капан\", в който въвлича участващите страни и основния бенефициент от него - Китай. В действителност проектът не е в най-добрите си години. Пекин настоява, че той по никакъв начин не е геополитически инструмент, а средство за сътрудничество. Очаква се в потвърждение на това да бъдат подписани меморандуми множество представители на чужди правителства. На срещата ще има и високопоставени делегации от три европейски държави - Швейцария, Италия и Австрия. От последните две ще участват премиерите, Джузепе Конте и Себастиан Курц. Великобритания изпраща министър - финансовият Филип Хамънд, Германия пък ще е представена от икономическия Петер Алтмайер. Там ще е и руският президент Владимир Путин. Лидерите, включващи се в срещата, са общо 37. Турция и Индия обаче няма да изпратят никаква делегация, а тази на Съединените щати се очаква да е на ниско ниво. Средство за престиж Според изследователя Томас Едер от института \"Меркатор\" за китайски изследвания, цитиран от в. \"Гардиън\", проектът е средство за увеличаване на престижа на китайските власти и \"всяко правителство, което подпише меморандум, всеки правителствен ръководител, участващ в голяма среща на \"Един пояс, един път\" в Пекин\", помага за тази цел. Първите събития от тридневния форум бяха вчера, а днес е речта на президента Си Цзинпин, в която той се очаква да опита да успокои критиците. Междувременно Пекин прави опити да създаде ясни правила кои проекти могат да бъдат част от инициативата, за да не се превръщат неуспелите във финансово и икономическо бреме за участващите държави. До момента общо 170 споразумения със 125 държави са подписани за осъществяване на проекта и с тях се обявяват китайски инвестиции за над 90 млрд. долара. Освен по-голямата важност на проекта за Китай поставящите го под въпрос забелязват, че голяма част от енергийната инфраструктура, също изградена като част от него, включва въглищни централи. Ден преди речта на Си представители на германския бизнес предупредиха, че Новият път на коприната не би трябвало да е \"еднопосочен\", а са нужни международно сътрудничество и обща европейска позиция за инициативата. Тя също така \"трябва да е прозрачна и отворена за всички\", предаде агенция ДПА. Това е позиция, изразявана и преди от френския президент Еманюел Макрон и други европейски представители. Същевременно германският бизнес е готов да съдейства и допринесе за инициативата, ако тя ще осъществява съгласно \"международни стандарти\", продължава съобщението.", "date": "2019.04.26", "title": "Китайският \"проект на века\" се изправя пред изпитание"}
{"url": "https://www.dnevnik.bg/sviat/2019/04/26/3425767_miriam_koiato_na_39_godini_e_rodila_44_deca/", "text": "Мириам Набатанзи родила близнаци година, след като била омъжена на 12-годишна възраст. Последвали още пет чифта близнаци, заедно с четири раждания на тризнаци и пет - на четиризнаци. Преди 3 години 39-годишната угандийка била изоставена от съпруга си и сега сама трябва да се грижи за общо 38 деца. Това е бил просто поредният проблем в живота на Набатанзи, живееща днес в четири препълнени с обитатели къщички от бетонни блокчета и покрив от ръждясала ламарина в село Касаво на 50 км северно от Кампала. Наоколо има само полета с кафе. След първите няколко раждания на близнаци жената отишла на лекар, който ѝ обяснил, че има необичайно големи яйчници. След което я посъветвал да не взема противозачатъчни хапчета, защото може да си създаде повече проблеми. И така серията от деца продължила. Африка е известна като континентът с най-многобройни есемейства. В Уганда се падат средно по 5.6 деца на жена, което е един от най-високите африкански показатели. Данни на Световната банка показват, че това е и два пъти над средните за света 2.4 деца. Но дори по мащабите на угандийското семейство това на Набатанзи е крайност. При последната ѝ бременност преди две години и половина е имало проблеми. Това били шестите близнаци, но при раждането едното бебе умряло. Това е шестото дете, което Мириам изгубила. След това съпругът ѝ, който и без това честа отсъствал за продължително време, я изоставил. Днес в семейството всички го проклинат, а Набатанзи говори за него с ругатни. \"Израснала съм със сълзи на очи. Мъжът ми ми причини много страдание\", споделя тя в разговор за \"Ройтерс\" в дома ѝ. \"Цялото ми време преминава в грижи за децата и изкарване на малко пари\", допълва тя, докато очите ѝ се просълзяват. Мириам отчаяно се нуждае от пари и приема всякаква работа - фризьор, украсяване на тържества, събиране и продажба на метал за вторични суровини, варене на джин, продажба на лековити билки... Изкараното отива за храна, доктори, облекло и училищни такси. На олющената стена в дома ѝ са окачени портретите на някои от децата ѝ с училищни униформи от деня на завършването. Иван Кубика, 23-годишният ѝ син и най-голям от децата, е трябвало да спре да ходи на училище, когато парите свършили. \"Мама е затрупана от проблеми, работата я съсипва и помагаме, доколкото можем, в готвенето и прането. Но цялото бреме за семейството пак е на нейните плещи.\" Трагедия стои зад желанието на Набатанзи да има голямо семейство. Три дни, след като се родила, майка ѝ я изоставила. Бащата трябвало да се оправя с бебе и още 5 деца. Баща ѝ се жени повторно, но мащехата убила петте доведени деца, като смесила храната им с натрошено стъкло. Набатанзи се отървала, само защото в този ден гостувала на роднина. \"Тогава бях на 7 години, твърде малка, за да разбирам какво всъщност означава смъртта. Роднини ми разказаха какво се е случило\", споделя тя днес. Мириам израства с мечта да има 6 деца, за да възроди по някакъв начин съсипаното си семейство. Но отглеждането на 38 вече е постоянно предизвикателство. Дузина от децата спят на легла с метални рамки и тънки дюшеци в тясна мърлява стая. В другите стаи късметлиите спят на матраци, а останалите - директно на мръсния под. Порасналите помагат в грижите за малките и всеки се включва при готвенето. Рядко се случва да има месо или риба, а според Набатанзи за еднодневно готвене им трябват около 25 кг царевично брашно. Табличка, закована на стената на кухнята, описва кой какви задължения има. \"В събота всички работим заедно\", напомня надпис на нея. След такъв тежък живот досега най-голямото желание на Набатанзи е децата ѝ да са щастливи. \"Много малка бях, когато трябваше да поема отговорности на възрастен. Мисля, че откакто съм се родила, не съм изпитвала радост\".", "date": "2019.04.26", "title": "Мириам, която на 39 години е родила 44 деца"}
{"url": "https://www.dnevnik.bg/detski_dnevnik/2019/04/26/3425892_s_decata_po_praznicite_26-29_april/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . Този път редовната ни рубрика носи заглавието \"С децата по празниците\" и събира събития от всичките почивни дни на децата. За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Петък, 26 април - Ателието на \"Био игри\" \" В света на скорпионите\"  от 11 часа ще даде отговори на въпросите: Всички ли скорпиони са отровни? Как ловят своята плячка? Какви видове има? Деца от 6 до 12 години са поканени в \"Техномеджикленд\" на експедиция с карта. Ще учат през директен опит, ще разкриват загадки и ще се забавляват. Всяко дете ще си изработи спомен. Това ателие насърчава работата в екип и логическото мислене. 11-12.30 ч.- смесена група/ 6-12 год. - От конската опашка до трибагреник, българското знаме е не само един от основните символи на държавата, но и емблема на сила, храброст и величие. Детският научен център \"Музейко\" кани от 13 и 16 часа деца над 7 години и техните родители да направят от хартия някои от българските знамена. ще се проведе в културно-развлекателен комплекс \"Морско казино\". Ще се представят над 50 майстори на ръчно изработени сувенири и стоки за бита, лакомства. За най-малките гости ще има детски кът, танци, работилнички и много изненади. Събота, 27 април  Международният танцов фестивал \"Изкуството на танца\" се провежда от 18.30 ч. в Националния дворец на децата. В този концерта ще вземат участие само победителите от всички танцови стилове, заели първо място. - Деца и родители ще могат да се насладят на кратка, но много зареждаща йога практика с инструктор от екипа на детския научен център \"Музейко\". Препоръчително е посетителите да отидат от 12, 13.30 или 15.30 часа в удобно и ластично облекло. Важно е участниците да са пред залата 5 минути по-рано. ще се проведе в културно-развлекателен комплекс \"Морско казино\". Ще се представят над 50 майстори на ръчно изработени сувенири и стоки за бита, лакомства. За най-малките гости ще има детски кът, танци, работилнички и много изненади.  - Празникът на фолклорното изкуство \"Като жива вода\" събира изпълнители от цяла Североизточна България. Два дни те ще се изявяват на сцената в местността \"Горски кладенец\".  Великденски събор с богата детска програма ще се проведе в парка на града. - Фестивалът на детската песен \"Затното петле\" чака своите посетители в читалище \"Развитие- 1892″. Деца на възраст до 14 години са поканени да участват, като е задължително песните да се изпълняват на български език. До фестивала се допускат изпълнители: солисти, дуети, триа и квартети, които не са печелили голямата награда \"Златното петле\" в предишни издания на конкурса. - Фестивал в центъра на града ще покаже килими и сувенири в шарките на чипровските килими. - Музикаленият фестивал ARTE makes Music ще събере млади изпълнители. Неделя, 28 април - е подготвила Софийската филхармония за децата от 11 часа. Изпълненията ще са на Детския филхармоничен хор и вокален ансамбъл \"Славяни\".  - Празникът на фолклорното изкуство \"Като жива вода\" събира изпълнители от цяла Североизточна България. Два дни те ще се изявяват на сцената в местността \"Горски кладенец\". - Фестивал в центъра на града ще покаже килими и сувенири в шарките на чипровските килими. ще се проведе в културно-развлекателен комплекс \"Морско казино\". Ще се представят над 50 майстори на ръчно изработени сувенири и стоки за бита, лакомства. За най-малките гости ще има детски кът, танци, работилнички и много изненади.  - Кукерски карнавал показва костюми, а за финал има хоро и надсвирване между музикантите. За децата от 16 часа има прожекция на анимационен филм в големия салон на читалище \"Западнородопски лъч-1906\", а от 18.30 часа - фолклорен концерт.  Великденски събор с богата детска програма ще се проведе в парка на града.  Във фестивала \"Живата история\" ще вземат участие военноисторически клубове от цялата страна. Събитието е посветено на годишнината от избухването на Априлското въстание. В градския парк ще бъдат показани основите на военното изкуство и военните традиции, ще бъдат демонстрирани различни военни униформи, оборудване, въоръжение и снаряжение от различни периоди на историята на България – от Средновековието до края на XIX и първата половина на XX век.", "date": "2019.04.26", "title": "С децата по празниците (26-29 април)"}
{"url": "https://www.dnevnik.bg/sport/2019/04/26/3425888_video_dakar_otvaria_treta_glava_v_istoriiata_si_s_nad/", "text": "Рали \"Дакар\" отваря нова глава в историята си, като  се мести в Саудитска Арабия от 2020 г . Организаторите представиха маршрута за състезанието. Надпреварата започва на 5 януари и ще включи 12 етапа и над 9000 км. В основата на трасето са пясъчни дюни. В началните етапи обаче пилотите ще срещнат планински участъци и трасе, наподобяващо тези от Световния рали шампионат (WRC). Директорът на ралито Давид Кастера заяви, че най-голямата страна в региона дава на практика безкрайни възможности при определянето на маршрута. Според информациите договорът между организаторите и Саудитска Арабия е за пет години. Не се изключва възможността занапред в домакинството да се включат и други държави.", "date": "2019.04.26", "title": "Видео: \"Дакар\" отваря трета глава в историята си с над 9000 км в Саудитска Арабия"}
{"url": "https://www.dnevnik.bg/skorost/2019/04/26/3425919_kolona_s_duljina_6_kilometra_se_e_obrazuvala_na_hemus/", "text": "Колони от автомобили, с дължина няколко километра, се образуваха днес от сутринта на магистралите \"Хемус\" и \"Тракия\". Екипи на Пътна полиция на място регулираха трафика, но това не помогна много. Тапите не са изненада предвид фактът, че днес е пикът на пътуванията покрай Великденските празници и Гергьовден, които мнозина ще слеят. Другата потенциално критична дата е 6 май, когато е последният почивен ден. Дължината на колоната на \"Хемус\" варираше между 1 и 10 километра, като започваше при стеснението заради ремонта на тунел \"Витиня\", а на моменти стигаше до пътен възел \"Жерково\".. На \"Хемус\" има общо шест места със стеснение, заради ремонти. Задръстванията станаха факт, въпреки че излизащите от София ползват две ленти, а тези към столицата - една. В един момент от полицията спряха да пускат камиони към \"Хемус\", но и това не помогна. От \"Пътна полиция\" препоръчаха по възможност да се използват обходни маршрути. Пътуващите към Враца, Монтана, Видин и населени места в тези области, могат да заменят \"Хемус\" с прохода Петрохан или пътя през Искърското дефиле. На \"Тракия\" колоната в един момент беше дълга 15 километра, като ядрото и се оказа край Пазарджик. Причината е ремонт на мост при 89 километър. В началото на ремонта от Агенция \"Пътна инфраструктура\" предложиха няколко обходни маршрута. Трябва да се има предвид обаче, че те са доста дълги - около 50 километра, като се използват и третокласни пътища, които не са в особено добро състояние. За пътуващите от София към Пловдив отбиването е при пътен възел \"Церово\" на \"Тракия\" по пътя Виноградец - Карабунар - Злокучене – Септември, след което се хваща пътя Лозен - Звъничево - Пазарджик - Мало Конаре - Говедаре - с. Цалапица, като връщането на магистралата става при пътен възел \"Цалапица\". За пътуващите от Пловдив към София отклоняването става при пътен възел \"Церово\" на \"Тракия\" и се минава по обратния маршрут, като връщането на аутобана става при пътен възел \"Цалапица\". Друг вариант е след излизането от пътен възел \"Церово\" и движението по пътя Виноградец – Карабунар, да се продължи по пътя Бошуля - Пазарджик, след това се минава по шосето Пазарджик - Мало Конаре - Говедаре и се излиза на пътен възел \"Цалапица\". И тук пътуващите към София следват обратният маршрут. Друг вариант за пътуващите към Пловдив е от пътен възел \"Калугерово\" на \"Тракия\" да се хване пътя Динката - Драгор, след което Пазарджик - Мало Конаре - Говедаре и през село Цалапица да се излезе до пътен възел \"Цалапица\". За София се минават пътните възли и селата в обратен ред. При всички случаи полезно е преди потегляне да въведете маршрута си в навигация с данни за трафика като Google Maps или Waze, или някое подобно приложение. Колони и на \"Струма\" в Благоевградско По обяд колони се образуваха и на магистрала \"Струма\" преди пътен възел \"Бараково\". Тапи и на пунктовете с Гърция и Турция Огромни задръствания имаше и на двата основни пункта по границата с Турция (Капитан Андреево) и Гърция (Промахон). По -сериозна беше ситуацията на ГКПП \"Капъкуле\", тъй като там имаше срив на компютърната информационна система на турските митници, съобщиха от външно министерство. Образуваха се опашки от изчакващи автомобили и автобуси. Малко преди 13 часа проблемът беше решен. Сериозен беше и трафикът на Дунав мост, но потокът е към България.", "date": "2019.04.26", "title": "Километрични задръствания белязаха голямото пътуване за празниците (обобщение)"}
{"url": "https://www.dnevnik.bg/ot_vas/novini_ot_vas/2019/04/26/3425836_perunikite/", "text": "Полудъждовен ден над София, в края на м. април.", "date": "2019.04.26", "title": "Перуниките"}
{"url": "https://www.dnevnik.bg/detski_dnevnik/2019/04/26/3424716_edna_sutrin_kucheto_kiko_se_subujda_vurhu_oblak/", "text": "Новата книга на авторката на поредицата \"Приключенията на мотовете\" Радостина Николова  \"Кико без крила\"  (изд. \"Мармот\") е вече по книжарниците. Това е първата картинна книга на детската писателка, а илюстрациите са на Матея Аркова. \"Кико без крила\" е седмата книга на Радостина Николова след 5 издания от света на мотовете, публикувани между 2013 и 2015 г., и насочената към малко по-големи деца \"Моите красиви рога\", която излезе през 2016 г. Писателката е сред най-любимите на малките читатели у нас през последните години, като е двукратен носител на наградата \"Бисерче вълшебно\". \"Историята на Кико започва преди година, когато в телефонен разговор детска учителка разказва на Радостина как при обсъждането на последната й книга \"Моите красиви рога\" едно дете е възкликнало \"А пък моето куче има крила!\". \"Тази споделена реплика отключи появата на един герой – палав, инатлив, остроумен, по детски спонтанен и най-вече предан. Ето така, съвсем като в детска книга, Кико влезе в моя свят\", обяснява Николова. Според авторката \"Кико без крила\" е нежна история за приятелството, която е подходяща както за по-малките (3-7 години), така и за по-големи читатели (над 7 години). Като всяка картинна книга, тя си служи с един по-овладян и сбит език, който да остави на въображението на детето да открие своя индивидуален прочит. \"Кико дойде и размаха опашка в един мрачен ден, допря нос до мен и ме помоли да нарисувам енергичния му нрав и симпатичен облик. Но може би той иска да ни каже, че всичко е наред, дори да не изглежда така - просто трябва да бъдеш себе си и ще стигнеш до правилното решение\", разказва за \"запознанството\" си с летящото куче художничката Матея Аркова. Тя допълва текста на Радостина Николова с над 20 илюстрации, за да се получи чудесно разказана история за приятелството и преодоляването на загубата.", "date": "2019.04.26", "title": "Една сутрин кучето Кико се събужда върху... облак"}
{"url": "https://www.dnevnik.bg/sport/2019/04/26/3425890_bulgarin_shte_igrae_v_elektronnata_shampionska_liga/", "text": "България може и да няма участник в тазгодишната Шампионска лига, но може да се похвали с такъв в първия ѝ сезон в електронните спортове. Иван Чуров, чието прозвище е Night Watch, е един от най-добрите български играчи на FIFA. Той ще мери сили с професионалисти от цял свят на започващия днес турнир в Манчестър. Чуров от малък е запален по футболния симулатор. С уменията си на виртуалния терен печели престижни състезания, както и договор с английския шампион \"Манчестър сити\". Чуйте историята за пробива му в световния елит в петия епизод на  аудио подкаста \"Виктория\"  (можете да се абонирате в  SoundCloud ,  Apple Podcasts  и  Spotify ). Преди време Георгиев \"изпита\" българските спортни медии, като се представи за футболист на \"Нюкасъл\". Как и защо го направи -  четете тук .", "date": "2019.04.26", "title": "Иван Чуров - талантът, който стигна до различната Шампионска лига"}
{"url": "https://www.dnevnik.bg/sviat/2019/04/26/3425924_kitaiskiiat_prezident_obiavi_suzdavaneto_na_nova/", "text": "Целта на инициативата \"Един пояс, един път\" е взаимоизгодно сътрудничество между страните и изграждане на нова платформа за международна търговия, както и създаването на възможности за развитие на Китай, подчерта китайският президент Си Дзинпин в реч на откриването на втория форум за международно сътрудничество \"Един пояс, един път\" за разширяване на международните търговски връзки, предаде \"Ройтерс\", цитирана от БТА. Следващата стъпка във възстановяването на стария Път на коприната е да се насочи инициативата към развитие с акцент на зелената инфраструктура и финансите, подчерта китайският президент. Популяризираната от Си инициатива предизвиква спорове, като някои страни партньорки се оплакват от високата цена на проектите. Китай неведнъж е казвал, че няма да се опитва да обвързва никоя страна с дългове и има само добри намерения. Западът вижда в проекта разширяване на китайското влияние Според западни правителства \"Един пояс, един път\" е начин за разпространяване на китайското влияние в чужбина, като се натоварят бедни страни с непосилни дългове. \"Всичко трябва да бъде извършено по напълно прозрачен начин и да проявяваме нулева толерантност към корупцията\", подчерта Си Дзинпин пред 37 държавни и правителствени ръководители, предаде \"Франс прес\". Китайският лидер обеща да премахне субсидиите, които водят до неравностойна конкуренция. Това е ключово искане на САЩ, които обвиняват Пекин в подкрепа на държавните предприятия. Освен това Си обеща да увеличи китайския внос, да не понижава курса на юана във вреда на други страни и да забрани да се изисква от чуждестранни предприятия да предават технологии на Китай. Обещанията на Пекин Пекин ще вземе мерки за защита на интелектуалната собственост и ще развива оптимални механизми в областта на международното законодателство, ще се стреми към сключване на споразумения за свободна търговия с още повече страни и към засилване на международното взаимодействие в областта на митническото регулиране, предаде ТАСС. Китайският президент добави, че развитието на инфраструктурата ще бъде ключов фактор и Пекин ще бъде готов да положи съвместни усилия за изграждане на взаимосвързана инфраструктурна система. Проектите от инициативата \"Един пояс, един път\" ще получат активна финансова подкрепа чрез кредити и предоставяне на средства от целеви фондове. Международната реакция Съвместното изпълнение на инициативата на китайското правителство \"Един пояс, един път\" напълно съответства на принципите на устойчивото развитие на света. Това заяви днес на церемонията по откриването на работната програма на едноименния форум в Пекин генералният секретар на ООН Антониу Гутериш, цитиран от ТАСС. Светът има полза от инициативата \"Един пояс, един път\". Изпълнението й ще допринесе да бъдат постигнати целите за устойчиво развитие, каза той. По думите му в момента \"най-малко 75 процента от инфраструктурата, от която светът ще има нужда към 2050 година, все още не е построена\". Инициативата освен това създава пространство за екологично развитие на света, каза Гутериш. Необходими са не само физически пътища и мостове, за да се свържат пазарите и хората. Необходими са също така мостове и пътища, които да ни преведат от неустойчива, сива икономика на изкопаемите горива към екологична, зелена икономика на бъдещето на въглеводородите, подчерта ръководителят на ООН. За постигане на целите за устойчиво развитие са необходими най-малко 1 трлн. долара за инфраструктурни инвестиции в развиващите се страни, допълни той. Инициативата \"Един пояс, един път\" ще помогне за привличане на капитал. Тя подчертава значимостта на икономическия растеж, който да е инклузивен, устойчив, постоянен, подчерта Гутериш. Путин срещу нелегитимните санкции Международната общност трябва да изработи отговор на проявите на протекционизма, част от които са едностранните нелегитимни санкции, заобикалящи Съвета за сигурност на ООН, или, още по-лошо - търговските войни, заяви руският президент Владимир Путин на церемонията. По думите на Путин освен това \"Един пояс, един път\" се съчетава идеално с целите на Евразийския икономически съюз, начело на който е Русия. Коментарът му може да допринесе за успокояване на опасенията за възможно напрежение между Москва и Китай, особено в Централна Азия, която е традиционна руска сфера на влияние, отбелязва АП. Евразийският икономически съюз обединява Русия, Армения, Беларус, Казахстан и Киргизстан в общ пазар, който се стреми да отстрани бариерите пред свободното движение на стоки, услуги, капитали и труд. Премиерът на Пакистан Имран Хан предложи в рамките на инициативата да бъде създаден многостранен фонд за борба с бедността. Необходимо е да бъде създаден фонд за борба с бедността, който да съдейства на страните в усилията им за изкореняване на бедността и недохранването, каза Хан. Той отбеляза значителните успехи, които Китай е постигнал през последните години в тази насока - през последните 30 години от бедност да бъдат изведени около 800 милиона души. Хан отбеляза значителния напредък, постигнат по проекта за икономически коридор \"Китай - Пакистан\" като ключов елемент от инициативата. Пекин е обещал на финансово затруднената страна над 60 млрд. долара кредити и инвестиции за пътища, пристанища, електроцентрали и промишлени зони, допълва АП. Малайзия и Китай с проект за 48 млрд. долара В рамките на форума Малайзия и Китай се договориха за изпълнение на голям инфарструктурен проект в Куала Лумпур на стойност 48 млрд. долара. Очаква се проектът да бъде разработен на територията на бивше летище, където да бъде изграден голям транспортен терминал, който същевременно да стане част от високоскоростната жп линия Куала Лумпур - Сингапур. Планира се и построяване на жилищен комплекс за 10 000 апартамента, парк и търговски центрове. Пекин освен това ще закупи от Малайзия 1.9 млн. тона палмово масло на стойност близо 1 млрд. долара за период от пет години. Участието на Египет в \"Един пояс, един път\" ще позволи зоната на Суецкия канал да бъде превърната във важен логистичен и търговски център, каза в Пекин египетският президент Абдел Фатах ас Сиси.", "date": "2019.04.26", "title": "Китайският президент обяви създаването на нова платформа за международна търговия"}
{"url": "https://www.dnevnik.bg/sviat/2019/04/26/3425926_kmetut_na_nju_iork_obmislia_zabrana_na_novite_stukleni/", "text": "Кметът на Ню Йорк Бил де Блазио планира да въведе закон, забраняващ строителството на нови стъклени небостъргачи като част от усилията да намали парниковите емисии на града с 30 процента, предаде \"Асошиейтед прес\". При представянето на екологичната програма \"Ново зелено споразумение\" по-рано тази седмица кметът демократ каза, че всички небостъргачи със стъклена фасада са изключително неефективни, тъй като през стъклото се губи много енергия. Той допълни, че сградите са най-големият източник на парникови газове в Ню Йорк. Де Блазио посочи, че законът ще изисква съществуващите стъклени сгради да бъдат променени така, че да отговарят на по-строгите изисквания за въглеродните емисии. Ако компания иска да строи голям небостъргач, може да използва колкото иска стъкло, ако направи всичко необходимо за намаляване на емисиите, посочи Де Блазио. По думите му обаче издигането на сгради, които \"вредят на нашата планета и заплашват нашето бъдеще\", няма да бъде разрешено в Ню Йорк. Де Блазио планира също така всички дейности на града да бъдат захранвани с електроенергия от чисти източници, задължително органично рециклиране, както и градът постепенно да спре да купува пластмасови прибори за хранене за еднократна употреба и преработено месо.", "date": "2019.04.26", "title": "Кметът на Ню Йорк обмисля забрана на новите стъклени небостъргачи"}
{"url": "https://www.dnevnik.bg/razvlechenie/2019/04/26/3425607_fotogaleriia_galapremierata_na_otmustitelite_kraiat_v/", "text": "След 22 филма поредицата \"Отмъстителите\" отбелязва своя край и от днес вече официално е по екраните на кината в България.", "date": "2019.04.26", "title": "Фотогалерия: Галапремиерата на \"Отмъстителите: Краят\" в София"}
{"url": "https://www.dnevnik.bg/sviat/2019/04/26/3425928_shefut_na_policiiata_na_shri_lanka_podade_ostavka_sled/", "text": "Шефът на полицията на Шри Ланка подаде оставка след извършените навръх Великден атентати, отнели живота на 253 души, съобщи днес президентът Маитрипала Сирисена. Пуджитх Джаясундара е вторият високопоставен държавен служител, който напуска поста си заради неспособността на властите да предотвратят масовото убийство. Вчера вечерта бе отстранен най-високопоставеният чиновник в министерството на отбраната. Шриланкийският екстремист Захран Хашим е извършил самоубийственото нападение в луксозния хотел \"Шангри-ла\" в Коломбо с още едно камикадзе, съобщи още президентът. Хашим се появява във видео, публикувано от джихадистката групировка \"Ислямска държава\", поела отговорност за кървавата атака. Във видеото той води церемония по полагането на клетва за вярност от седем мъже на лидера на \"Ислямска държава\" Абу Бакр ал Багдади. Мюсюлманите в страната бяха призовани да се молят днес у дома и да не се посещават джамии или църкви, тъй като държавната служба за сигурност предупреди за опасност от атентати с коли бомби, предаде \"Ройтерс\". ", "date": "2019.04.26", "title": "Шефът на полицията на Шри Ланка подаде оставка след атентатите"}
{"url": "https://www.dnevnik.bg/bulgaria/2019/04/26/3425961_otrovena_s_pesticidi_voda_izprati_dvama_dushi_v/", "text": "Двама души, които са пили от отровена с пестициди вода в Генерал Тошево, са приети в Спешното отделение на болницата в Добрич. Те са получили кожни обриви, по-късно са изписани за домашно лечение, предаде БНР. Окръжната прокуратура в Добрич е започнала досъдебно производство срещу неизвестен извършител заради отравянето на водата в квартал \"Пастир\" на града. Според първоначалните данни до проблема се е стигнало при доливане на вода в цистерна с пестициди. Поради ниското налягане на водата се е стигнало да засмукване на течност от цистерната, която е попаднала във водопреносната мрежа. Взети са нови проби от Регионалната здравна инспекция в Добрич от замърсената с пестициди вода. На 300 домакинства е забранено ползването на вода за битови и стопански нужди. Днес от ВиК дружеството се очаква да бъде доставена водоноска. Водата се е оказала замърсена, след като вчера е направен ремонт на водопреносната мрежа. За момента водата е спряна, защото не е годна за пиене, миене и къпане.", "date": "2019.04.26", "title": "Отровена с пестициди вода изпрати двама души в болница в Генерал Тошево"}
{"url": "https://www.dnevnik.bg/na_put/2019/04/25/3421334_fotoistoriia_putuvane_sus_zakuska/", "text": "Дестинация: Храна\" е специална поредица в \"Дневник\", която свързва две преживявания - пътуванията и вкусовете, които откривате когато сте на път. Не само на храни, но и на напитки.", "date": "2019.04.26", "title": "Фотоистория: Пътуване със закуска"}
{"url": "https://www.dnevnik.bg/evropa/2019/04/27/3425475_devet_ljubopitni_momenta_ot_osmiia_mandat_na/", "text": "Сексистки коментари по време на сесия на Европейския парламент, сбиване, разпит на Марк Зукърбърг, гневни забележки от страна на Жан-Клод Юнкер. Медийният партньор на EurActiv  Euroefe  припомня няколко любопитни момента от осмия мандат на Европейския парламент. В центъра на вниманието: Комисар Канете На 1 октомври 2014 г. Европейският парламент бе на косъм да блокира номинацията на испанския еврокомисар за климата и енергетиката. Магел Ариас Канете трябваше да се извини за сексистки коментари и да разясни въпроси около евентуален конфликт на интереси заради миналото му в петролния сектор. За да го направи, той бе принуден да продаде дяловете, които имаше в две петролни компании. Неговата съпруга, синът му и деверът му все още са акционери или дори членове на въпросните компании. Една кавга, която не завърши добре На 6 октомври 2016 г. евродепутатът Стивън Улфи, който тогава бе фаворит за ръководния пост в Партията за независимост на Обединеното кралство (ЮКИП), бе приет в болница в Страсбург след  сбиване по време на партийна среща  в кулоарите на пленарното заседание на Европейския парламент. Снимката на Улфи, лежащ в безсъзнание на пода на Парламента, бързо стана популярна в интернет. Сексистки коментари През март 2017 г. полският евродепутат Януш Корвин-Мике защити разликите в заплащането между мъжете и жените по време на пленарно заседание, обосновавайки се с думите, че \"жените са по-слаби, по-малки и по-слабо интелигентни\". Той бе санкциониран преди да напусне поста си. Сбогом на \"родителите\" на Европа На 1 юли 2017 г. световни лидери като израелският премиер Бенямин Нетаняху, руският премиер Дмитрий Медведев и бившият президент на САЩ Бил Клинтън пристигнаха в Страсбург, за да отдадат почит на бившия германски лидер  Хелмут Кол , ключова фигура за европейската интеграция. Той почина няколко дена преди Симон Вейл, първия председател на Европейския парламент и символ на европейския феминизъм и антисемитизма. Гневът на Юнкер Присъствието на едва 30 от всички 751 евродепутати в Европейския парламент по време на реч на малтийския премиер Джоузеф Мускат на 4 юли 2017 г. накара председателя на Европейската комисия Жан-Клод Юнкер да  отправи остри критики  към Европарламента. \"Ако господин Мускат, премиер на Малта, бе госпожа Меркел или господин Макрон, залата щеше да е пълна. Европейският парламент е отвратителен, много жалък\", каза Юнкер. Извиненията на Зукърбърг В реч на 22 май главният изпълнителен директор на \"Фейсбук\" Марк Зукърбърг се извини пред евродепутатите за скандала с \"Кеймбридж аналитика\"  без обаче да даде конкретен отговор  на нито един от въпросите, които му зададе политическото ръководство на Европейския парламент. #Metoo През октомври 2018 г. група служители на Европарламента  създадоха блог MetooEP , в който жертви на сексуален тормоз или сексистко поведение в институцията да могат анонимно да разказват историите си. В отговор Европарламентът предприе мерки, за да предотврати подобни случаи на тормоз. Спорно изказване за Мусолини На 13 март 2019 г. председателят на Европейския парламент Антонио Таяни трябваше да се извини за  думите си  за диктатора Бенито Мусолини. \"Не споделям политическите му убеждения (...) но ако трябва да сме честни, Мусолини направи пътища, мостове, сгради, спортни съоръжения, той преустрои толкова райони в нашата Италия. Като цяло не смятам управленската му дейност за положителна, но бяха свършени някои неща\", каза той, но после обясни, че става въпрос за недоразумение. \"Винаги съм бил убеден антифашист Фашистката диктатура, расистките закони и смъртта, която причиниха, са най-мрачната страница в италианската и европейската история\", допълни Таяни.", "date": "2019.04.26", "title": "Осем любопитни момента от този мандат на Европейския парламент"}
{"url": "https://www.dnevnik.bg/sviat/2019/04/26/3425966_stachkata_pilotite_na_sas_otmeni_673_poleta/", "text": "Пилотите на скандинавската авиокомпания SAS започнаха безсрочна стачка след провала на преговорите за размера на възнагражденията, което наложи на превозвача да отмени на практика всички свои полети, предаде \"Асошиейтед прес\", цитирана от БТА. Отменени днес са 673 полета, което ще засегне 72 000 пътници. Преговорите между компанията и синдиката на пилотите са насочени основно към размера на заплатите и работните часове. Стачката не засяга полети, извършвани от компании партньори, които се равняват на около 30 процента от авиовръзките под марката на SAS. Синдикатът на пилотите настоява за увеличаване на възнагражденията с 13 процента. Организацията на работодателите твърди, че повишението трябва да е пропорционално на общия показател на трудовия пазар от 2.2-2.3%, уточнява ТАСС. Заплатите на пилотите в SAS вече са средно 93 000 крони (малко под 9000 долара) и са сред най-високите в Скандинавия според работодателите. Профсъюзите обаче настояват, че тази статистика не отговаря на действителността. Основният пакет акции в SAS до неотдавна бе собственост на правителствата на трите скандинавски страни. Швеция държеше 21%, а Дания и Норвегия - по 14 на сто. Норвегия и Швеция обаче през 2016 г. намалиха дяловете си, продавайки 5.8 процента от акциите. През последните години SAS е поставена под натиск от конкуренцията на нискотарифни авиокомпании.", "date": "2019.04.26", "title": "Стачка на пилотите на SAS отмени 673 полета"}
{"url": "https://www.dnevnik.bg/detski_dnevnik/2019/04/26/3425531_v_detskite_gradini_decata_namaliavat_a_personalut_se/", "text": "През учебната 2018/2019 година в детски градини са записани 218.8 хил. деца, или с 1.0% по-малко в сравнение с предходната година и с 9 на сто под пиковата 2014 /2015 г., когато са били записани над 241 хил. деца. Това сочат данните на Националния статистически институт. Педагогическият персонал в градините обаче се увеличава с близо 1 на сто за година. Обхватът на децата в това образователно ниво е 78.4% и остава непроменен спрямо миналата учебна година, сочат данните на статистиците. Общият брой на детските градини е 1834, от тях частни са 101. За година броят на частните детски градини се увеличава с три. Посещават ги 4606 деца, или 2.1% от всички записани в детска градина. Средно в една група има 24 деца - 25 в градовете и 20 в селата.", "date": "2019.04.26", "title": "В детските градини децата намаляват, а персоналът се увеличава"}
{"url": "https://www.dnevnik.bg/kultura/2019/04/26/3420052_otkus_ot_arhivut_na_stig_larshon_na_ian_stoklasa/", "text": "Убийството на шведския министър-председател остава неразкрито и до днес. На български език излиза сензационното романизирано разследване \"Архивът на Стиг Ларшон\" от Ян Стокласа, което отваря отново кутията на Пандора и възкресява най-разследваното убийство в света: случая \"Улоф Палме\". На 28 февруари 1986 г. неизвестно лице застрелва министър-председателя на Швеция Улоф Палме. Той е един от най-известните управляващи в света в средата на 80-те и има многобройни врагове – в конфронтация е със САЩ заради скандала Иран-Контра, с режима на апартейда в ЮАР и с десните в Швеция, които го подозират в симпатии към СССР. Дръзкото убийство шокира целия свят, включително и младия журналист Стиг Ларшон, който години наред прави собствено разследване, след като полицията не обръща внимание на неговите подозрения. Ларшон е всъщност един от най-смелите шведски журналисти през 80-те и 90-те и не се страхува да да се рови в тъмната страна на обществото и политиката в Швеция – точно както неговия знаков герой Микаел Блумквист. Затова и винаги остава съмнение около смъртта му, когато той умира внезапно през 2004 г. около излизането на първата си книга \"Мъжете, които мразеха жените\". Откривайки, че прочутият автор и журналист е разследвал неразкритото убийство, неговият колега открива къде се съхранява неговия огромен архив, за да продължи работата – и дори успява да се срещне при сериозен риск с хората, които Ларшон е считал за най-вероятни извършители на престъплението. \"  е майсторски написано романизирано разследване, което се основава на огромно количество документи, оставени от Ларшон. Ян Стокласа предприема редица пътувания, среща се с близки на журналиста, негови колеги и хора, които са помагали на проучванията му. Описвайки пътуванията си до Южна Африка, където разговаря с бивши агенти на тайните служби, през Прага, където се среща с фатална красавица, която използва като примамка, за да се добере до вероятния убиец, до Кипър, където се среща с ключов свидетел, който никога не е бил разпитван от полицията, постепенно авторът се превръща в герой, подобно на своя предшественик. Реалността и фикцията се смесват напълно, а архивът се превръща в средството да се разкрие една десетилетна тайна. И наистина шведската полиция започна ново разследване заради откритията, предстаевени в \"Архивът на Стиг Ларшон\" – и дори една от ключовите снимки бе забранена за публикуване. \"Когато открих забравения архив на Стиг Ларшон, се потопих в свят, пълен с хора и събития, които сякаш бяха извадени от романите на Стиг. Персонажите бяха също толкова крайни, колкото Лисбет Саландер и Алексан­дър Залаченко. Само че истински. Убийци и жертви. Шпиони, които шпионират други шпиони. Убити жени и деца. Хакнати компютри, тайни записи, мисии под прикритие. И смърт. Зла, внезапна смърт.\" ПРОЛОГ Стокхолм, 20 март 2013 г. Чистачките на колата се бореха с тежкия сняг. Не бяха изминали повече от петнайсетина минути, откакто паркирах, но снежната буря вече беше превърнала тъмночервеното ми волво в част от равната си покривка. Шумът отвън достигаше приглушен до ушите ми, а от гледката на вихрещия се сняг губех ориентация, макар да знаех, че се намирам на паркинга пред металното здание на склада под наем. Чух слаб шум от двигател и забърсах запотения страничен прозорец с ръка. Кондензът образува струйка, която се стече по китката ми и влезе под ръкава на якето. Вляво от мен спря сребристо комби. Преди да успея да изключа двигателя, вратата на другата кола се отвори. Лицето на мъжа беше загърнато с дълъг шал, а качулката на парката му беше вдигната. Посочи над покрива на колата ми, давайки ми знак да тръгна към входната врата. Когато стигнах до нея, той вече въвеждаше кода. Очевидно без успех, защото малко след това извади телефона си и проведе разговор. Минутите, които прекарахме там, минаваха бавно като шведска предизборна кампания. Архивът стоеше недокоснат от десет години и явно не искаше да се раздели със спокойното си съществуване толкова лесно. Накрая една врата се плъзна встрани и след като преминахме през нещо като въздушен шлюз, се озовахме в топъл и сух коридор с безкрайна редица стоманени ролетни врати, осветен от силни луминесцентни лампи. След смразяващия студ навън складът ми се стори почти уютен. Щом свали шапката, шала и качулката си, видях, че мъжът, който ме пусна вътре, наистина е Даниел Пул от вестник \"Експо\". Здрависахме се и тръгнахме по дългия коридор, качихме се по стълбите до горния етаж и влязохме в идентичен коридор, където Даниел се спря пред една от вратите. Единствено малката метална табелка с анонимен номер показваше, че сме на правилното място. Нищо не разкриваше, че тъкмо в това помещение се крие истинско съкровище. Съкровище, което се надявах, че ще ми посочи пътя към нещо безценно. Стоманената врата се вдигна с тътен и видях, че рафтовете в малкия склад са препълнени догоре. Две дълги редици кашони, наредени един върху друг, се простираха чак до вратата. Погледнах един от тях по-отблизо и надписът отстрани потвърди, че съм открил това, което търсех от толкова време. Текстът, изписан с маркер, гласеше: \"СТИГ АРХИВ\". Свалихме кашона на пода. Даниел вдигна картонения капак, а аз грабнах няколко от остарелите кафяви папки за картотека. Горният ръб на всяка бе надписан със ситен почерк, но напълно четливо. Тези, които държах в ръка, бяха именувани \"САЛ\", \"33-годишният\", \"Резистънс Интернешънъл\", \"Южноафриканската следа\" и \"Кристер Петершон\". Пръстите ми изтръпнаха – сякаш папките бяха наелектризирани. Заглавията ясно показваха, че документите в ръката ми са свързани с убийството на министър-председателя на Швеция Улоф Палме. Материалите бяха многократно повече, отколкото се бях надявал, и се зачудих как ще успея да изчета всичко. Даниел ме върна в реалността. Макар и само на трийсет и една, той беше изпълнителен директор и главен редактор на \"Експо\" и бе посветил живота си на борбата с расизма и нетолерантността. Архивът беше негова отговорност и той ми даде да разбера, че документите не бива да напускат сградата без негово разрешение, както и че не трябва да казвам на никого къде се намира складът. Трябваше да чета на място, но в този момент, седнал върху кашон в металната постройка без прозорци, не исках да се намирам никъде другаде. Времето беше ограничено и нямаше да успея да прегледам почти нищо от материалите, а още по-малко да си направя някакви заключения за мислите на Стиг. Пътят дотук беше дълъг и криволичещ. Когато реших да посветя всичкото си свободно време на неразкритото убийство на Улоф Палме, бягах от собствените си неуспехи. Сега усилията ми ме бяха отвели до забравения архив на един от най-известните писатели на света. Материалите ми даваха още доста храна за размисъл. Стиг, изглежда, приписваше убийството на южноафриканските тайни служби, подпомагани от шведски крайнодесни сили. Аз самият смятах, че извършителят е аматьор. Двете теории не се връзваха. Веднага обаче осъзнах, че не бих могъл да пренебрегна архива. Документите бяха твърде интересни, за да не проследя тази нишка. Не знаех къде ще ме отведе, нито подозирах, че проучването ми ще изложи мен и други хора на опасност, вследствие на срещите ни с екстремисти, агенти по сигурността, изкупителни жертви и убийци. ***", "date": "2019.04.26", "title": "Откъс от \"Архивът на Стиг Ларшон\" на Ян Стокласа"}
{"url": "https://www.dnevnik.bg/sport/2019/04/26/3425973_sobstvenikut_na_lokomotiv_sofiia_se_otteglia_zaradi/", "text": "Собственикът на състезаващия се във Втора лига \"Локомотив\" (София) - Иван Василев, изрази готовност да се оттегли от управлението на клуба. В декларация той поясни, че до 1 юни ще прехвърли безвъзмездно акциите си на феновете, от които очаква да предложат концепция за ръководене на тима. Василев обясни, че е недоволен от отношението на привържениците към него. По думите му чашата на търпението е преляла, след като група фенове на \"Локомотив\" са атакували автомобила му и този на вицепрезидента Валентин Николов. \"Когато през 2015 г. станах собственик на \"Локомотив\" и за миг не съм си помислял, че ще е лесно. Върнах се в клуба на живота ми, за да създадем с моите колеги Бойчо Величков, Валентин Николов, Веско Стоянов и Иво Паргов детско-юношеска школа, а не да правим първи отбор. Но любовта на феновете ми даде криле и за по-малко от 3 години направихме почти невъзможното - извървяхме трънливия път от аматьорския до професионалния футбол, а само няколко секунди ни костваха влизането в елита\", пише в декларацията на Василев. \"На цената на много пари, нерви и напрежение спасих тима от финансовия капан и го направих финансово стабилен клуб без нито стотинка дългове. Нещо, с което не могат да се похвалят дори грандовете на българския футбол\", допълва собственикът на \"Локомотив\". Той поясни, че е вдигнал клуба от нулата, като в негово име е преглътнал \"жестоки обиди\" през годините. През 2015 г. заедно с ЦСКА \"Локомотив\" беше изхвърлен от първото ниво заради финансови проблеми. Тогава беше създадено ново дружество, което си проправи пътя нагоре. Преди година  \"Локомотив\" беше близо до влизане в Първа лига, но тимът загуби драматично баража с \"Витоша\" след дузпи . \"Вместо подкрепа за каузата \"Локомотив\", получих жестоки хули и обиди. Отвсякъде чувам обвинения, че отборът няма милионен бюджет и не играе в Първа лига. Затова очаквам до 1 юни феновете да напишат концепция за управлението на клуба, която да ми предложат, за да им прехвърля акциите\" \"Сигурен съм, че въоръжени с толкова прекрасни идеи, привържениците ще съумеят да привлекат мощни спонсори, с които да осигурят финансовото благоденствие на клуба\", допълни Василев в декларацията.", "date": "2019.04.26", "title": "Собственикът на \"Локомотив\" (София) се оттегля заради недоволство към феновете"}
{"url": "https://www.dnevnik.bg/photos/2019/04/26/3425962_fotogaleriia_razpeti_petuk/", "text": "Днес е Велики, или Разпети, петък - денят, в който е разпнат Божият син Исус Христос, за да стане изкупителна жертва за греховете на човечеството.", "date": "2019.04.26", "title": "Фотогалерия: Разпети петък"}
{"url": "https://www.dnevnik.bg/sport/2019/04/26/3425986_duzpata_koiato_predizvika_vulneniia_v_germanskiia/", "text": "Това е нелепо. За какво изобщо я има технологията за видеоповторения\". С тези думи нападателят на \"Вердер\" (Бремен) Макс Крузе изрази раздразнението си от начина, по който отборът му загуби полуфинала за Купата на Германия от \"Байерн\" (Мюнхен). Баварците стигнаха до успеха с 3:2 със спорна дузпа, отсъдена за нарушение срещу Кингсли Коман в 78-ата минута. В ситуацията съдията Даниел Зийберг получи знак, че решението му е правилно и не преразгледа ситуацията сам. Отсъждането предизвика разнопосочни мнения, като въпросът стигна до високите етажи на германския футбол и възобнови темата за ползите от  системата за видеопреглед  и човешкия фактор при решението. Според ръководителя на технологията към Германския футболен съюз (DFB) - Йохен Дреес, съдията Даниел Зийберг е трябвало да се допита до системата, за да вземе информирано решение. * ситуацията при дузпата може да бъде видяна на 2:20 мин. от видеото \"Очакваме, че технологията оценява обективно дали дадена ситуация попада в очевидно наказуеми или ненаказуеми области и дали възприятието на съдията е грешно. Ако има един от факторите за използване на системата, то прегледът на ситуацията е задължителен\", казва Дреес в публикация на сайта на DFB. \"В полуфинала между \"Вердер\" и \"Байерн\" това за съжаление не се случи в 78-та минута, защото комуникацията между съдията и технологията не протича гладко. От гледна точка на техническото решение ние считаме присъждането на дузпа за неправилно\", се казва още в съобщението. Впоследствие видеоасистентът от мача Роберт Кампка беше отстранен от ролята си като четвърти съдия за двубоя между \"Фортуна\" и \"Вердер\" в събота.", "date": "2019.04.26", "title": "Дузпата и технологията, които предизвикаха вълнения"}
{"url": "https://www.dnevnik.bg/evropa/2019/04/26/3425996_evrokomisar_predupredi_che_nezavisimostta_na_sudebnata/", "text": "Независимостта на съдебната система е под заплаха в страни - членки на ЕС, от Източна Европа като България, Унгария, Полша и Румъния, заяви днес европейският комисар по правосъдието Вера Йоурова, цитирана от \"Асошиейтед прес\", предаде БТА. Тя предупреди, че тази тенденция може да навреди на доверието между държавите от съюза. \"Предизвикателствата пред върховенството на закона се увеличават в някои страни във време, когато необходимите реформи на съдебната система са омърсявани с изключително политизирани дебати\", отчете еврокомисарят по правосъдието. Йоурова отбеляза, че гражданите и компаниите в тези държави, най-вече в Източна Европа, са обезпокоени, че политическият натиск и вмешателство се засилват. Това не само възпрепятства провеждането на справедливи съдебни процеси, но и има риск да навреди на бизнеса, подчерта тя. Еврокомисарят каза, че \"ако съдебната система е разбита в една страна, последиците ще бъдат усетени в целия ЕС, защото ние разчитаме на взаимното доверие\". Йоурова говори при представянето на проучване за това как гражданите на страните членки на съюза възприемат съдебната система, предаде \"Франс прес\", цитирана от БТА.", "date": "2019.04.26", "title": "Еврокомисар предупреди, че независимостта на съдебната система в България е под заплаха"}
{"url": "https://www.dnevnik.bg/sviat/2019/04/26/3425969_kitaiskiiat_prezident_si_czinpin_napravi_doktor/", "text": "Китайският президент Си Дзинпин удостои днес с почетно научно звание руския си колега Владимир Путин, предаде \"Франс прес\". Кремъл съобщи в комюнике, че Путин е бил обявен за доктор хонорис кауза на Пекинския университет \"Цинхуа\", където някога е учил Си. \"За мен е удоволствие да удостоя с това звание моя най-добър приятел\", обърна се китайският президент към руския си колега на тържествената церемония в хотел в Пекин. \"Това е голяма чест за мен\", отговори Путин и благодари на своя \"скъп приятел\" Си, че е споделил с него този момент. По-рано днес Си и Путин участваха в първия ден от работата на тази среща на високо равнище. След това президентите на Китай и Русия проведоха двустранни разговори, посветени на засилването на икономическите отношения между страните им. Руският президент е в китайската столица за участие във  форума за международно сътрудничество \"Един пояс, един път\"  с цел разширяване на международните търговски връзки. Според Путин \"Един пояс, един път\" се съчетава идеално с целите на Евразийския икономически съюз, начело на който е Русия. Евразийският икономически съюз обединява Русия, Армения, Беларус, Казахстан и Киргизстан в общ пазар, който се стреми да отстрани бариерите пред свободното движение на стоки, услуги, капитали и труд.", "date": "2019.04.26", "title": "Китайският президент Си Дзинпин направи доктор \"най-добрия си приятел\" Путин"}
{"url": "https://www.dnevnik.bg/sviat/2019/04/26/3426008_noviiat_sarkofag_nad_izbuhnaliia_reaktor_na_chernobil/", "text": "Новият саркофаг над разрушения четвърти блок от АЕЦ \"Чернобил\" премина 72-часова пробна експлоатация и е готов на 99 процента, съобщи украинският премиер Володимир Гройсман, цитиран от ТАСС, предаде БТА. Изказването му дойде при посещение днес в авариралата на този ден преди 33 години атомна електроцентрала. Гройсман определи ситуацията в АЕЦ \"Чернобил\" като \"напълно стабилна\". \"Заедно с международните партньори внедряваме съвременни технологии и решения за преодоляване на последиците от аварията в (централата)\", подчерта той. Украинският премиер обясни, че работата се води в три направления - ликвидиране на последиците от аварията, възстановяване на радиоактивно замърсените територии и социална защита на всички пострадали. Най-тежката авария в атомна електроцентрала в историята на човечеството става рано сутринта на 23 април 1986 г. При планово спиране на четвърти блок от АЕЦ \"Чернобил\" на територията на тогавашната Украинска съветска социалистическа република избухва взрив в реактор тип РБМК-1000. Благодарение на самоотвержената работа на т.нар. ликвидатори от целия Съветски съюз над разрушения енергоблок до ноември 1986 г. е издигнат саркофагът, наречен обект \"Укритие\". През ноември 2016 г. с усилията на международен консорциум над него бе поставена нова защитна арка, но монтажните дейности по нея продължават, припомня ТАСС. При поддръжката на международни донори, сред които и Русия, сега се осъществяват редица проекти за ликвидиране на последиците от аварията в АЕЦ \"Чернобил\". В момента на аварията загиват двама души. Около 600 служители в централата и пожарникари са облъчени с висока доза радиация, като 28 от тези хора умират до края на 1986 г. На радиоактивно замърсяване са подложени над 200 000 кв.км от територията на тогавашния Съветски съюз, най-вече в сегашна Украйна, но и в Русия и Беларус. Общо над 600 000 души участват в ликвидирането на последиците от най-тежката катастрофа в историята на атомната енергетика. Около една десета от тези хора умират, а 165 000 остават инвалиди. От 30-километровата зона около АЕЦ \"Чернобил\" са евакуирани около 115 000 души. От 2012 г. в Русия на 26 април се отбелязва Денят на участниците в ликвидирането на последиците от радиационни аварии и катастрофи и в памет на жертвите на тези аварии и катастрофи. В страните от Общността на независимите държави на 26 април се отбелязва Международният ден в памет на жертвите на радиационни аварии и катастрофи.", "date": "2019.04.26", "title": "Новият саркофаг над избухналия реактор на Чернобил е почти готов"}
{"url": "https://www.dnevnik.bg/biznes/finansi/2019/04/26/3426012_juber_se_celi_v_pazarna_kapitalizaciia_ot_nad_91_mlrd/", "text": "Американската компания \"Юбер текнолъджис\" (Uber Technologies) за превоз, организиран чрез мобилни приложения, се стреми към пазарна капитализация от 91.5 милиарда долара при първичното публично предлагане (ППП) на акции, което може да се окаже най-голямото в САЩ и тест за апетита на инвеститорите към бързо растящия, но и твърде недоходоносен бизнес, предаде \"Ройтерс\", цитирана от БТА. В информация до регулаторния орган днес \"Юбер\" определи цена на една акция от 44 до 50 долара при своето ППП. Компанията ще продаде 180 милиона акции. Световният лидер на платформите за наемане на превоз на пътници с лични автомобили с шофьор се регистрира на 11 април в Комисията за ценни книжа и фондови борси на САЩ и обяви, че ППП ще бъде на Нюйоркската фондова борса с обозначението UBER. Според информирани самата борсова премиера на \"Юбер\" се очаква на 9 май. \"Юбер\" отчете нетни загуби за първото тримесечие от близо 1 милиард долара, подчертавайки способността си да създава приходи, но и да трупа загуби, отбеляза \"Ройтерс\".", "date": "2019.04.26", "title": "\"Юбер\" се цели в пазарна капитализация от над 91 млрд. долара"}
{"url": "https://www.dnevnik.bg/ot_vas/novini_ot_vas/2019/04/26/3426024_nagli_shofyori_na_magistrala_hemus/", "text": "Много ви моля, публикувайте тези нагли шофьори, които карат в аварийната лента. Снимани са днес по \"Хемус\". Това писа във \"Фейсбук\" нашият читател Георги Димитров.", "date": "2019.04.26", "title": "Нагли шофьори на магистрала \"Хемус\""}
{"url": "https://www.dnevnik.bg/biznes/finansi/2019/04/26/3426014_turizmut_v_shri_lanka_moje_da_zagubi_do_15_mlrd_dolara/", "text": "Атентатите по време на католическия Великден в Шри Ланка могат да струват до 1.5 милиарда долара пропуснати ползи за туристическия сектор на страната тази година. Това обяви днес министърът на финансите на Шри Ланка, Мангала Самаравира, цитиран от \"Франс прес\", предаде БТА. \"Туризмът ще бъде най-силно засегнатият икономически сектор, заяви финансовият министър на пресконференция. Очакваме спад с 30 на сто на посещенията и това означава близо 1.5 милиарда долара\", допълни той. Намиращата се в Южна Азия Шри Ланка привлича туристи с идиличните си плажове и зеленината. Миналата година островът е привлякъл рекордните 2.33 милиона туристи. От Великобритания до Израел, като се мине през Холандия, редица страни призоваха гражданите си да се въздържат от посещения в Шри Ланка или да напуснат страната, ако се намират в нея. Същия съвет даде и българското Министерство на външните работи. Австралия посочи днес, че има вероятност от нови атентати в Шри Ланка. Издирването на заподозрени в съучастничеството при извършването на атентати продължава. По-рано днес заради атентатите  оставка подаде  вътрешният министър на страната.", "date": "2019.04.26", "title": "Туризмът в Шри Ланка може да загуби до 1.5 млрд. долара заради атентатите"}
{"url": "https://www.dnevnik.bg/sviat/2019/04/26/3426070_pravitelstvoto_na_avstraliia_planira_da_izbie_2_mln/", "text": "Правителството на Австралия хвърля от въздуха отровни наденички над хектари земя в опит да убие милиони диви котки, съобщи британското издание Independent, цитирано от \"Фокус\". Това е само една от тактиките, използвани от властите в плана за ликвидирането на два милиона котки до 2020 година, за да бъдат спасени местните видове. Котките също така са ловени в капани и застрелвани от държавни служители. The New York Times съобщава, че котките умират до 15 минути, след като ядат от наденичките в които има месо от кенгуру, пилешка мазнина, билки, подправки и отрова. Самолетите, които разхвърлят отровните лакомства, произвеждани във фабрика в близост до град Пърт, пускат по 50 наденички на всеки километър в районите, където котките се разхождат свободно. Д-р Дейв Алгар, който е помогнал за разработването на отровната рецепта, казва, че е използвал своите котки, за да изпробва рецептата за наденичките, преди да добави отровата. \"Те трябва да са вкусни\", заяви той пред изданието. \"Те са последното ястие на котките\". След като са внесени от европейските заселници, подивелите котки са частично отговорни за изчезването на около 20 вида бозайници, обяснява пред Sydney Morning Herald Грегъри Андрюс, национален комисар за застрашените видове. Според него, това прави подивелите котки \"най-голямата заплаха\" за местните видове в Австралия. \"Трябва да направим такъв избор, за да спасим животно, които обичаме и които ни определят като нация, като бандикута, уаруто (чернокрако скално валаби) и нощният папагал\", каза Андрюс. Според изследване от 2017 година, публикувано в списание Biological Conservation, котките убиват по 377 милиона птици и 649 милиона влечуги ежегодно в Австралия. Когато австралийското правителство за първи път обяви целта си за унищожаване на котки през 2015 г., то предизвика международни критики. Повече от 160 000 души подписаха половин дузина онлайн петиции, призоваващи Австралия да се откаже от плана. Бриджит Бардо написа писмо, в което призовава правителството да спре \"геноцида на животните\". Въпреки по-креативните методи на правителството, използвани в контролирането на популациите на котките, отделните стрелци са отговорни за 83% от убитите досега котки, според The Royal Melbourne Institute. Не само в Австралия, но и в Нова Зеландия призовават за незабавен отказ от домашните котки. Страната обяви цел да се справи с цялата популация от дребни хищници до 2050 година. Миналата година властите в Омауи, малко крайбрежно градче на Южния остров, обмисляли да забранят притежаването на котки, но са се отказали от този план.", "date": "2019.04.26", "title": "Правителството на Австралия планира да избие 2 млн. котки с наденички и капани"}
{"url": "https://www.dnevnik.bg/sport/2019/04/26/3426076_s_obrat_beroe_slomi_levski_na_gerena/", "text": "Левски\" продължи лошата си серия като домакин след загуба с 1:2 от \"Берое\". Сините допуснаха обрат и продължават да са без успех на своя стадион \"Георги Аспарухов\" през 2019 г. Станислав Костов откри резултата за \"Левски\" в началото на втората част, но с голове на Карлос Охене и Педро Еуженио тимът от Стара Загора записа втората си поредна победа в Първа лига. Пет кръга преди края на шампионата \"Левски\" е трети, като трудно воденият от Георги Дерменджиев тим ще завърши на друго място. Сините са с 59 точки, като имат преднина от девет точки пред четвъртия \"Берое\" и изостават с шест от втория ЦСКА, който е с мач по-малко. Първата част не предложи много голови положения, като най-добрата възможност се откри пред халфа на \"Левски\" Паулиньо в четвъртата минута. Крилото влезе навътре и стреля от границата на наказателното поле, като ударът му се отби в горната греда. Второто полувреме също започна с положение за \"Левски\", когато Станислав Иванов напредна по десния фланг. Подаването му намери Костов, който със залъгващо движение финтира защитник и даде преднина за отбора си. След гола \"Берое\" заигра по-смело. Тимът от Стара Загора се върна бързо в мача с гол на Охене в 54-ата минута. Силните минути на \"Берое\" продължиха и вратарят Николай Михайлов трябваше да се намеси. Обратът стана факт в 77-ата минута, когато Еуженио завърши бърза атака.", "date": "2019.04.26", "title": "С обрат \"Берое\" сломи \"Левски\" на \"Герена\""}
{"url": "https://www.dnevnik.bg/analizi/2019/04/26/3426087_kogato_marshiruvahme_pod_radioaktivniia_dujd/", "text": "Април 1986 година. Куриозни сцени се разиграват в центъра на румънската столица Букурещ: необикновено дълга колона от черни държавни лимузини чака на опашка пред входа на едно министерство. Автомобилите влизат един по един, а минути по-късно излизат и изчезват нанякъде. По онова време румънците са свикнали да чакат часове на опашка за хранителни продукти или бензин, но тази \"опашка\" от държавни лимузини излъчва нещо заплашително. Учениците от една гимназия в съседство бързо узнават тайната: един от шофьорите на лимузините им разказал, че трябва да напълни туби с чиста вода от дълбокия кладенец в двора на министерството, тъй като водата от водопровода била силно радиоактивна. По това време още няма никакво официално съобщение за повишена радиация. На 26 април 1986 година в 1 часа и 23 минути през нощта в украинската атомна централа Чернобил се стига до ядрена експлозия, която има катастрофални последици за околната среда не само в обширни части на тогавашния СССР, но и в Северна, Централна и Югоизточна Европа. Радиоактивният облак над Чернобил бързо се разнася към Беларус и Русия, а два дни по-късно достига Скандинавия, Полша, южните части на ФРГ и ГДР. Над Румъния и България пада радиоактивен дъжд. Само за няколко дни невидимата отрова обикаля цялото северно полукълбо. \"Всичко да остане под контрол\", гласи девизът на службите за сигурност в ГДР, които получават първите информации за катастрофата с три дни закъснение. Три дни, през които голяма част от източногерманците вече са научили новината от западните радиостанции и телевизионни канали. В същото време медиите в ГДР продължават да разпространяват дезинформациите, подавани от Щази. Партийното и държавно ръководство иска не само да омаловажи станалото, но и да прикрие информациите за евентуалните икономически щети. Тъй като ръководството на ГДР не публикува никакви данни за нивото на радиоактивното замърсяване при зеленчуците и млякото, тези стоки стават непродаваеми в чужбина. \"Магазините никога не са били така пълни, както по онова време\", спомнят си очевидци. \"Заразените хранителни продукти бяха разпределени из училищните столове\", свидетелства и някогашният източногермански правозащитник Себастиан Пфлугбайл. Сходна е ситуацията и в останалите социалистически страни. В България информационното затъмнение продължава няколко дни. Проф. Параскева Нинова, по онова време главен републикански консултант по педиатрия, разказва, че в дните след катастрофата е имало негласни указания на децата в болниците да не се дава прясно мляко и свежа салата. Тези информации обаче не достигат до широката общественост, а манифестацията за 1 май в София се провежда под капките на радиоактивния дъжд. И в Румъния всички празнуват 1 май под открито небе. Чак по-късно румънският диктатор Чаушеску събира партийното ръководство и решава да съобщи на населението само \"най-необходимите информации\". Мнозина румънци научават за атомната катастрофа от западни радиостанции като Свободна Европа и Дойче Веле, но никой не осъзнава колко голяма е опасността. Чак на 2 май 1986 идва официалната препоръка децата да се държат предимно в затворени помещения, а плодовете и зеленчуците да се мият щателно. В началото на май в целия Източен блок започват да раздават йодни таблетки в детските градини и училищата. И до днес няма достоверни данни за пораженията, нанесени от катастрофата в Чернобил. Проучванията по този въпрос са доста оскъдни, казва правозащитникът от бившата ГДР Себастиан Пфлугбайл. По думите му, в първите години след катастрофата е било забранено да се води статистика за жертвите, за нивото на радиацията и за евентуалните последици за здравето на хората. \"И до днес няма достоверни данни, тъй като по онова време официалните цифри са били манипулирани\", твърди Пфлугбайл. Според изчисленията на Световната здравна организация, катастрофата в Чернобил е причинила смъртта на най-малко 8 000 души.", "date": "2019.04.26", "title": "Когато марширувахме под радиоактивния дъжд"}
{"url": "https://www.dnevnik.bg/sport/2019/04/26/3426061_uefa_nakaza_neimar_s_tri_macha_za_necerzurnata/", "text": "Звездата на \"Пари сен жермен\" Неймар ще пропусне първите три мача на отбори си в груповата фаза на Шампионската лига през следващия сезон. 27-годишният бразилец беше наказан от УЕФА заради неценцурната си публикация в \"Инстаграм\" след реванша с \"Манчестър юнайтед\". Неймар не взе участие в двубоя, като отборът му загуби с 1:3 след спорна дузпа в края на мача. Наказателният удар беше отсъден след преглед на положението с технологията за видеоповторения, като съдията Дамир Скомина реши, че Преснел Кимбембе е играл с ръка при опита да блокира топката с гръб. С по-малко голове на чужд терен ПСЖ отпадна от Шампионската лига още в осминафиналите, като бразилската звезда изля гнева си в социалната мрежа. \"Това е срамота. Поставили са четирима души, които не разбират нищо от футбол, да гледат видеоповторения на забавен кадър...тази игра с ръка просто не съществува. \", заяви той в \"Инстаграм\", придружено с нецензурни реплики.", "date": "2019.04.26", "title": "УЕФА наказа Неймар с три мача за нецензурната публикация"}
