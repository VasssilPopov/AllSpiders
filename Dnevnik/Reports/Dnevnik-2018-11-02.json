{"url": "https://www.dnevnik.bg/ot_vas/novini_ot_vas/2018/11/02/3338860_esen_v_dubovata_gora/", "text": "Няма по-красива гледка през есента от дъбова гора. За съжаление тяхното разпространение е широко засегнато от дейността на хората. На снимката: Долината на река Палакария при с. Белчин се характеризира с разнообразен планинско-равнинен релеф, наличие на много горски масиви.", "date": "2018.11.02", "title": "Есен в дъбовата гора"}
{"url": "https://www.dnevnik.bg/razvlechenie/2018/11/02/3338792_ridli_skot_raboti_po_produljenie_na_gladiator/", "text": "Режисьорът и продуцент Ридли Скот работи по продължение на филма \"Гладиатор\", съобщи Deadline. Според изданието 80-годишният режисьор ще се заема с проекта за студиото \"Парамаунт\" по сценарий на Питър Крейг, работил по филми като \"Градът\" и предстоящото продължение на \"Топ гън\". По предварителна информация историята ще се фокусира върху Луций, сина на Луцила, чиято роля се изпълнява от Кони Нилсън в оригинала на лентата от 2000 г. Луций е племенник на Комод - императора, изпълняван от Хоакин Финикс, който убива героя на Ръсел Кроу Максим в края на филма. Освен пет награди \"Оскар\", сред които за най-добра мъжка роля и най-добър филм, \"Гладиатор\" постигна печалби от 460 млн. долара в световен мащаб. През годините след излизането му е ставало дума за негово продължение. Музикантът, композитор, режисьор, сценарист и понякога актьор Ник Кейв преди време сподели идеята си да напише своя собствена версия, в която Максим ще се завърне от света на мъртвите в тялото на убит християнски мъченик. През 2013 г. той разказа за свой телефонен разговор с Кроу, в който актьорът го пита дали иска да напише \"Гладиатор 2\". \"За някой, който е писал само един филмов сценарий, това си беше въпрос\", разказва Кейв и допълва как реагирал: \"Хей, Ръсел, ти не умря ли в \"Гладиатор\", на което актьорът отговорил: \"Да, ще измислиш нещо.\" През 2017 г. Ридли Скот сподели, че сценарий за продължението стои на рафта му в очакване. Преди шест години Скот направи \"Прометей\", след което миналата година излезе и втори филм-предистория \"Пришълецът: Завет\". След това той разказа във филм и за отвличането на предприемача Жан Пол Гети във \"Всичките пари на света\". В момента Скот режисира първия си телевизионен сериал \"Отгледан от вълци\" - научнофантастична история за андроиди, които отглеждат човешки деца. Участва и в създаването на драма за живота на американската фотожурналистка Линдзи Аддарио, в чиято роля се превъплъщава Скарлет Йохансон.", "date": "2018.11.02", "title": "Ридли Скот работи по продължение на \"Гладиатор\""}
{"url": "https://www.dnevnik.bg/evropa/2018/11/02/3338781_brjuksel_moje_da_nakaje_italiia_sus_zamraziavane_na/", "text": "Бюджетният спор между Рим и Брюксел вероятно ще ескалира през следващите седмици, освен ако Италия не ревизира плановете си за разходите, заявиха официални лица от ЕС, цитирани от \"Ройтерс\". Възможните последици са глоби и замразяване на еврофондове. Миналата седмица Европейската комисия  отхвърли проектобюджета на Италия  за следващата година, като заяви, че той нарушава фискалните правила на ЕС и може да увеличи още повече и без това огромния дълг на страната. Въпреки предупрежденията на ЕС и безпокойството на пазарите евроскептичното правителство на Италия не се отказа от плана си да увеличи бюджетния дефицит до 2.4% от БВП следващата година. Позицията на Италия вероятно ще си навлече критиките на финансовите министри от еврозоната на месечната им среща в понеделник, заявиха официални лица. Рим твърди, че планираните разходи за социални помощи, по-ранно пенсиониране и инвестиции ще подкрепят растежа и по този начин ще намалят дълга и засега няма сигнал, че възнамерява да промени плановете си до крайния срок, определен от Брюксел – 13 ноември. Официални лица от ЕС казват, че ако няма промяна, е вероятно еврокомисията да реагира на срещата си на 21 ноември, като започне наказателна процедура на основание, че прекомерният италиански дълг от над 130% от БВП не намалява, каквото е изискването. В миналото комисията обикновено изчакваше до крайната дата за публичните финанси през април, преди да предприеме наказателни действия срещу страни от еврозоната. Този път обаче тя може да действа според собствените си икономически прогнози, които ще обяви на 8 ноември и които се очаква да представят далеч не толкова оптимистичен сценарий като предвидения от италианското правителство ръст за 2019 г. - 1.5% от БВП. Оценките за по-нисък растеж биха означавали по-високи дълг и дефицит. Възможните наказания Сред мерките, които комисията може да вземе, е да определи срок, който би могъл да е най-рано през февруари, до когато Италия да трябва да предприеме действия за намаляване на дълга си. Ако срокът не бъде спазен, може да последват по-тежки санкции, например глоба от 0.2% от БВП, спиране на милиарди евро от фондове и по-строг фискален мониторинг от страна на Европейската комисия и Европейската централна банка, включващ мисии в Италия, подобни на тези в Гърция. Ако продължи да не съдейства, Рим може да понесе още по-строги наказания според правилата на ЕС – глоба от до 0.7% от БВП, орязване на милиарди евро заеми от Европейската инвестиционна банка, на които Италия е била един от най-големите бенефициенти през миналата година, и предпазен мониторинг на плановете на Италия да емитира нов дълг. Председателят на Европейската комисия Жан-Клод Юнкер заяви днес, че няма опасност Италия да напусне еврозоната, защото това би било самоубийствено, но незачитането на бюджетните правила на ЕС от страна на Рим \"ще има последици\". Попитан какви ще са те, той заяви, че Рим трябва да отговори на въпросите на комисия до средата на ноември \"и тогава ще видим\". \"Много италианци искат да останат член на ЕС, все по-голям брой италианци освен това ясно подкрепят еврото, защото италианците... забелязват, усещат, знаят, че еврото ги защитава\", добави Юнкер.", "date": "2018.11.02", "title": "Брюксел може да накаже Италия с орязване на еврофондове заради бюджетния спор"}
{"url": "https://www.dnevnik.bg/biznes/2018/11/02/3338815_bulgariia_i_gurciia_podpisaha_deklaraciia_za/", "text": "Министър-председателят Бойко Борисов и гръцкият премиер Алексис Ципрас подписаха в \"Евксиноград\" съвместна декларация за развитието на железопътната връзка Солун – Кавала - Александруполис – Бургас – Варна - Русе. Документът предвижда създаването на съвместна проектна компания, която да работи по реализация на следващата фаза на проекта. До средата на декември ще бъде подготвено и Междуправителствено рамково споразумение за развитието на железопътната връзка. Началото на проекта беше поставено с Меморандум за разбирателство, който беше подписан от министрите на транспорта на България и Гърция в гр. Кавала през септември 2017 г. Проектът е от голямо стратегическо и икономическо значение. Изграждането му е част от по-големия проект за мултимодален коридор за товарни превози, свързващ Егейско и Черно море. В съвместната декларация, подписана днес, се предвижда също така възможността да бъде разгледано разширяването на обхвата на Меморандума за разбирателство чрез увеличаване на интермодалността на проекта, включително по-нататъшното развитие на шосейната връзка от Александруполис до Бургас.", "date": "2018.11.02", "title": "България и Гърция подписаха декларация за развитието на жп връзка Солун - Русе"}
{"url": "https://www.dnevnik.bg/bulgaria/2018/11/02/3338818_ne_triabva_da_ima_vunshna_namesa_v_deinostta_na/", "text": "Българската държава трябва да създаде стабилна социална среда за духовенството и да не допуска външна намеса в дейността на традиционните вероизповедания. Това заяви президентът Румен Радев на среща с главния мюфтия д-р Мустафа Хаджи, съобщава пресцентъра на държавния глава. \"Поемането на заплатите на духовенството от българската държава е важна стъпка за недопускането на външни влияния в дейността на традиционните вероизповедания у нас\", каза президентът по повод  приетите на първо четене промени  в Законите за вероизповеданията. Част от промените предвиждат държавата да финансира вероизповеданията с  15 млн. лв. на година, като субсидия получават тези, към които принадлежат най-малко 1% от гражданите на страната. \"Изготвянето на законопроектите за дейността на вероизповеданията в България следва да бъде в конструктивен диалог с представителите на традиционните религиозни общности\", коментира Румен Радев. Д-р Мустафа Хаджи подчерта, че Главното мюфтийство и Българската православна църква споделят общи позиции в този диалог. \"За нас е от изключително значение да имаме връзка с държавните институции при решаването на тези въпроси\", подчерта още д-р Мустафа Хаджи. По време на срещата държавният глава изрази подкрепата си за дейността на Главното мюфтийство мюсюлманското вероизповедание в България да се развива на основата на собствените си традиции. Президентът беше категоричен, че не трябва да се допуска политизирането на което и да е вероизповедание, а обучението на мюсюлмански духовници следва да бъде в собствена материална база в съответствие с установените у нас образователни стандарти.", "date": "2018.11.02", "title": "Не трябва да има външна намеса в дейността на традиционните вероизповедания, призова Румен Радев"}
{"url": "https://www.dnevnik.bg/sport/2018/11/02/3338751_majoretka_se_vkljuchi_v_protesta_v_amerikanskiia/", "text": "Мажоретка на \"Сан Франциско фортинайнърс\" е коленичила по време на американския химн преди мача на отбора с \"Оукланд райдърс\" от Националната футболна лига (НФЛ), съобщават медиите в САЩ. Твърденията са, че с действието си тя се е присъединила към протеста на част от играчите срещу полицейския произвол и расизма в Америка. Засега самоличността на мажоретката не е известна. Протестите започнаха от  Колин Каперник  преди две години. Постепенно действието му се превърна в цяло движение в САЩ, което излезе от пределите на спорта. Примерът на Каперник беше последван и от други играчи в НФЛ. Президентът Доналд Тръмп се включи с критика, като изяви желание играчите, които протестират преди началото на двубоите, да бъдат наказани. Според него колениченето по време на химна е знак на неуважение. Тръмп  дори отмени визитата в Белия дом на отбора, спечелил Супербоул . Подкрепа към Каперник са заявили и спортисти от други спортове. Баскетболистът Стеф Къри по-рано тази година, както и Серина Уилямс застанаха зад движението.", "date": "2018.11.02", "title": "Мажоретка се включи в протеста в американския футбол с коленичене по време на химна"}
{"url": "https://www.dnevnik.bg/biznes/2018/11/02/3338814_predproektnoto_prouchvane_na_hub_balkan_predvijda/", "text": "Според данните от проведеното предпроектно проучване за хъб \"Балкан\" като предпочитан маршрут за реализацията на хъба се очертава \"Балкан 1\", който предвижда нов входен капацитет от Турция. Инфраструктурата на газовия хъб ще свърже пазарите на природен газ на България, Гърция, Румъния, Унгария, Сърбия, Хърватия, Словения, Австрия, Германия, Италия, Украйна, Молдова и други. Като основни източници за хъба се разглеждат руски природен газ, местен добив от България и Румъния, природен газ от Южния газов коридор (ТАП и ТАНАП). Съществуващите и изграждащите се терминали за втечнен природен газ в Гърция и Турция биха могли да осигурят количества природен газ от САЩ, Катар, Алжир, Египет и други. Това обяви министърът на енергетиката Теменужка Петкова, цитирана от пресцентъра си, при посещението ѝ в турския град Чорлу. По покана на ПАО \"Газпром\" Петкова и сръбският й колега министърът на минното дело и енергетика Александър Антич се запознаха с дейностите, осъществявани от кораба \"Пионерски дух\" по полагане на тръбите на газопровода \"Турски поток\". В събитието участва и изпълнителният директор на \"Булгартрансгаз\" Владимир Малинов.  На 16 март \"Булгартрансгаз\" и българско-швейцарският консорциум \"АФ-ЕМГ консулт\" подписаха договора за изготвяне на предпроектно проучване за газов хъб \"Балкан\". Стойността на проекта е 2.3 млн. лв., като Европейската комисия отпусна 920 хил. евро по Механизма за свързване на Европа. \"Един от водещите ни приоритети в областта на енергетиката е развитие на газопреносната инфраструктура на България. Целта ни е да запазим водещата роля на страната в областта на транспортирането и да развием търговията с природен газ\", обяви още Петкова. Допълни, че руският природен газ като потенциален източник за захранване на хъба, е включително и през инфраструктурата на \"Турски поток\", каза министър Петкова. ", "date": "2018.11.02", "title": "Предпроектното проучване на хъб \"Балкан\" предвижда доставка на газ и от Турция"}
{"url": "https://www.dnevnik.bg/bulgaria/2018/11/02/3338821_sudiiata_koiato_vuzropta_sreshtu_zadkulisnoto/", "text": "Съдията от Върховния касационен съд Галина Захарова е предложена за заместник-председател на върховната инстанция на мястото на избраната за член на Конституционния съд Павлина Панова. Предложението, направено от председателя Лозан Панов, е било подкрепено почти единодушно от общото събрание на съдиите във ВКС - 60 гласа от 61 гласували съдии, съобщиха от институцията. Предстои номинацията да бъде внесена в Съдийската колегия на Висшия съдебен съвет /ВСС/. \"Една луксозна кандидатура - това е Галина Захарова, когато говорим за пост, за който се изисква абсолютна почтеност и компетентност\" - така коментира номинацията бивш член на ВСС, който е работил заедно с нея в кадровия орган в периода 2007 - 2012 г. През 2011 г. Захарова заедно със съдията Капка Костова  подадоха оставка  като членове на Висшия съдебен съвет в знак на протест срещу лобизма при избора на близката на семейството на тогавашния вътрешен министър Цветан Цветанов Владимира Янева за шеф на Софийския градски съд, въпреки данните за конфликт на интереси на Янева при решаване на дела и съмненията за съответствието на професионалния й стаж с изискванията на закона. Предстои предложението Галина Захарова да бъде назначена за зам.-председател на ВКС да бъде разгледано от Съдийската колегия на ВСС.", "date": "2018.11.02", "title": "Съдията, която възропта срещу задкулисното кадруване в съдебния съвет, е номинирана за зам.-шеф на ВКС"}
{"url": "https://www.dnevnik.bg/sport/2018/11/02/3338729_fotogaleriia_simon_bails_i_skokut_kum_istoriiata_na/", "text": "Американската състезателка по спортна гимнастика Симон Байлс влезе в историята, като спечели четвъртата си световна титла в индивидуалния многобой. Отделно, тя събра и рекордните 13 златни медала от световни първенства.", "date": "2018.11.02", "title": "Фотогалерия: Симон Байлс и скокът ѝ към историята на гимнастиката"}
{"url": "https://www.dnevnik.bg/sport/2018/11/02/3338717_severna_i_jujna_koreia_potvurdiha_che_shte_se/", "text": "Северна и Южна Корея направиха важна стъпка към съвместна кандидатура на летните олимпийски игри през 2032 г. Двете страни обявиха, че в писмо до Международния олимпийски комитет (МОК) са заявили желанието си да организират форума. В петък делегати на Северна и Южна Корея са обсъдили идеята за разширяване на сътрудничеството си в спорта. Двете страни са постигнали договорка да участват с обединен мъжки отбор на световното първенство по хандбал в Германия догодина.", "date": "2018.11.02", "title": "Северна и Южна Корея потвърдиха, че ще се кандидатират за игрите през 2032 г."}
{"url": "https://www.dnevnik.bg/bulgaria/2018/11/02/3338857_glavniiat_arhitekt_na_kavarna_novo_stroitelstvo_krai/", "text": "Трите имота на дружеството \"Калиакра инвест\" в защитените понто-сарматски степи край н. Калиакра попадат в обхвата на заповедта за забрана на всякакви земеделски и други дейности, издадена от министър Нено Димов през юли миналата година. По тази причина в тях не би могло да се допусне ново строителство. Това твърди главният архитект на Каварна Камен Жейнов в писмо до \"Дневник\". То е изпратено по повод публикацията \" С невалидни разрешения Каварна се готви да позволи на бивш депутат да строи в защитени територии \". В него ставаше дума за това, че в нарушение на Закона за устройство на територията  Жейнов е презаверил три разрешения за строителство  в терените на дружеството Преди седмица \"Дневник\" изпрати до главния архитект на Каварна въпроси, от които трябваше да стане ясно на какво основание е била извършена презаверката на строителни разрешения с изтекла валидност. В изпратения вчера мейл отговор на този въпрос няма. В него главният архитект на Каварна обяснява: \"Продължавала да витае заблудата, че въпросните имоти се предлага да бъдат извадени от площта на местообитанието.\" В същото време екипът, изготвящ Общия устройствен план на Каварна, се стремял да издейства от екоминистерството становище, според което местообитанието да не се смята за нарушено, независимо от това, че в границите му вече имало реализирано строителство, твърди Жейнов. Става дума за три бетонни фундамента, изградени от \"Калиакра инвест\" още през 2012 г. Общата им квадратура е около 300 кв.м, а върху тях е трябвало да се появят сгради, определени от инвеститорите им като \"обществено обслужващи\". Извършените строежи в трите терена, попадащи в понто-сарматските степи, са една от По тази причина местната администрация твърди, че е направила опит да ги извади от обхвата на защитеното местообитание и така да улесни работата по изготвянето на плана. В това намерение граждански сдружения и екологични организации видяха опит за заобикаляне на строителната забрана в полза на близката до Живко Мартинов \"Калиакра инвест\". Но в писмото си от вчера Камен Жейнов пише, че дори имотите да бъдат изключени от защитената територия  \"допустимият според МОСВ 1% (застрояване в степите, бел. ред), отново би бил в пъти надхвърлен\" . Подобно твърдение обаче означава, че това ще продължи да блокира работата по Общия устройствен план на Каварна и всички бъдещи инвестиционни проекти край Калиакра. Пак по повод на текста, публикуван миналата сряда в \"Дневник\", писмо изпрати и пресцентърът на община Каварна. (Пълният му текст може да бъде проследен в края на статията.) В него се припомня, че заради на главния архитект на община Каварна са били съставени три акта, а впоследствие са били връчени съответните три наказателни постановления, за които \"към днешна дата има решение на административния съд, според което те са били издадени незаконосъобразно\". Едно писмо на началника на РДНСК – Североизточен район Петя Жекова от 12 октомври т.г. обаче заплита казуса още повече. То е изпратено до началника на политическия кабинет на министър-председателя Румяна Бъчварова и зам.-началника на Дирекция \"Национален строителен контрол\" Петър Духлински. В него се съобщава че презаверката на трите строителни разрешения на \"Калиакра инвест\", извършена през лятото на м.г., е нищожна, защото е станала без правно основание и извън сроковете, предвидени в Закона за устройство на територията. По тази причина \"те са изгубили своето правно действие\". Затова на 15 декември м.г. до \"Калиакра инвест\" органите на националния строителен контрол и кмета на Каварна е било изпратено писмо, в което се указва: \"При установяване на строително монтажни работи (във въпросните три имота, бел. ред.) без валидно разрешение за строеж, кметът на Община Каварна следва (...) да предприеме незабавно необходимите действия по спиране, забрана на достъпа и издаването на В писмото – отговор по повод публикацията в \"Дневник\" от 25 октомври т.г., от местната администрация в Каварна уточняват, че във връзка с изготвянето на предварителния проект за Общ устройствен план на Каварна, Общината е подала информация към изпълнителя му за всички разрешения за строителство, издадени от администрацията й. \"За да бъде нанесена коректно информацията\", сред тях са били и тези, които са вече реализирани (какъвто е случаят с \"Калиакра инвест\") и тези, които са все още в сила. От пресцентъра на община Каварна обаче отричат администрацията да води кореспонденция с министерствата на регионалното развитие и благоустройството и на околната среда и водите, за да бъдат изключени от обхвата на защитената територия край Калиакра целите терени, в които се намират строителните площадки на дружеството, свързано с Живко Мартинов.", "date": "2018.11.02", "title": "Главният архитект на Каварна: Ново строителство край Калиакра не може да се допусне"}
{"url": "https://www.dnevnik.bg/sviat/2018/11/02/3338868_sasht_i_turciia_otmeniha_sankciite_pomejdu_si/", "text": "Вашингтон обяви, че премахва имената на двама министри от Турция от санкционния си списък, в който ги постави заради делото срещу американския пастор Андрю Брънсън, предаде \"Ройтерс\". Малко след това Анкара предприе огледално същата мярка, която бе приела срещу министъра на вътрешната сигурност Кърстин Нилсън и главния прокурор Джеф Сешънс. Санкциите  бяха наложени през август.  Гневната реакция на САЩ задълбочи кризата с турската лира, която се срина рекордно в дните сред тях, и повиши  напрежението между двете държави . Миналия месец обаче  Брънсън бе освободен .", "date": "2018.11.02", "title": "САЩ и Турция отмениха санкциите помежду си"}
{"url": "https://www.dnevnik.bg/v_pamet/2018/11/02/3338859_originalniiat_super_mario_pochina_na_84_godini/", "text": "Марио Сегал - мъжът, на когото е кръстен известният герой от видеоиграта Супер Марио, почина на 84 години, съобщи Би Би Си. Сегал бе успешен имотен предприемач от щата Вашингтон с италианско-американски произход. През 80-те години той отдава един от складовете си на \"Нинтендо за Америка\", които решават да кръстят на него звездата от тяхната нова по това време видеоигра. Пред изданието \"Сиатъл Таймс\" през 1993 г. Сегал се шегува, че все още чакал своя дял от приходите на световноизвестната игра. В началото Супер Марио е кръстен Джъмпмен (от англ. - скачащ човек), докато \"Нинтендо\" не решават да дадат на героя по-реалистично име. Сегал разказва, че Минору Аракава, който се занимавал с устройването на \"Нинтендо за Америка\", му казал, че видеогероят носи неговото име. В некролога му се казва, че винаги е странял от известността и е искал да бъде познат с нещата, които е постигнал в живота си. Сегал има съпруга на име Дона, четири деца и девет внуци. Много често поредицата за Супер Марио е сочена като най-успешния франчайз на всички времена сред видеогрите. Сред последните й вариации е \"Супер Марио Одисея\", която е най-продаваната игра в новата конзола на \"Нинтендо\" с продажби от над 12 милиона копия.", "date": "2018.11.02", "title": "\"Оригиналният\" Супер Марио почина на 84 години"}
{"url": "https://www.dnevnik.bg/sport/2018/11/02/3338817_levski_shte_zashtitava_produktite_si_s_blokchein/", "text": "С цел да ограничи фалшифицирането на фенски артикули \"Левски\" започна сътрудничество с холандската компания ReCheck. Целта е тя да осигури защита на продуктите на клуба чрез блокчейн технология. \"Левски\" е може би най-копираният и фалшифицираният бранд в България. Този проблем доведе до търсенето на решение, което в случая е изключително иновативно. Ние сме първият клуб в света, който ще брани интелектуалната си собственост чрез блокчейн среда, в която ще бъдат качвани всички наши продукти\", каза маркетинговият директор на сините Тодор Минев. Всеки продукт ще има вграден чип, който при сканиране с мобилно устройство ще показва информация за автентичността. От клуба изразиха задоволство, че сигурността на системата не може да бъде пробита. \"Това решение ще даде нов облик на фен артикулите и ще ги свърже с дигиталния свят. По този начин ще се поставят основите за развитие на иновативни цифрови услуги - например дигитален автограф и лично послание от спортисти, добавяне на видеосъдържание и управление на собственост. Блокчейн технологията може да отвори нови възможности за развитие на отношенията между феновете и клуба, както и за ангажиране на поддръжниците с инициативи на ПФК \"Левски\". В средата на октомври  к лубът стартира кампания за борба с  фалшивите артикули . Тогава сините се обърнаха с призив към феновете да съдействат със сигнали при наличието на злоупотреби. ", "date": "2018.11.02", "title": "\"Левски\" ще защитава продуктите си с блокчейн технология"}
{"url": "https://www.dnevnik.bg/sport/2018/11/02/3338896_kevin_de_broine_shte_e_izvun_igra_za_pet-shest_sedmici/", "text": "Нападателят на \"Мачнестър сити\" Кевин де Бройне ще е извън игра в следващите за пет-шест седмици заради контузията, която получи по време на  двубоя с \"Фулъм\" . Белгиецът се сблъска с левия защитник на лондончани Райън Сесеньон и се наложи да бъде сменен. Това беше първи мач на атакуващия полузащитник след продължително отсъствие заради контузия в дясното коляно, която получи през август. Изследванията са показали, че футболистът ще се нуждае от почивка поне до началото на декември. Де Бройне ще пропусне градското дерби срещу \"Манчестър юнайтед\" на 11 ноември. \"За съжаление отново се контузи, но за щастие не се нуждае от операция. Той вече липсваше два месеца и половина, което ни натъжава. Нужно му е време да се върне към познатите ритъм и натовареност\", заяви мениджърът на \"Манчестър сити\" Хосеп Гуардиола.", "date": "2018.11.02", "title": "Кевин де Бройне ще е извън игра за пет-шест седмици"}
{"url": "https://www.dnevnik.bg/zelen/2018/11/02/3336008_krischun_som_wwf_zabranata_na_plastmasata_moje_i_da_ne/", "text": "Крисчън Сом e старши мениджър ритейл сектор в природозащитната организация WWF Швейцария от 15 години. Той ръководи партньорствата със световни компании за решаването на екологични проблеми. Завършил е \"Електроинженерство\" в Техническия университет в Цюрих (ETH Zurich), магистър е по \"Зоология\" и \"Информационни технологии\" от Цюрихския университет. Сом беше един от лекторите на конференцията \"Retail & Detail\" на седмичника \"Капитал\", която се проведе тази седмица. Основната отговорност за решаването на екологичните проблеми е на компаниите, които ги създават в процеса на производство. Това, което те предлагат в магазините, е онова, което хората купуват. Може и потребителите да имат вина като купуват нерециклируеми продукти, те обаче няма как да знаят, дали рибата, оризът, брашното са създадени по правилния начин, без разхищение на ресурси.  Ако искаме да нахраним 9 млрд. души в цял свят, трябва да сме доста хитри. Защото ако продължаваме да създаваме, както досега, то ние използваме двойно повече ресурси, отколкото Земята може да възпроизведе.  Един пример е соята. Има голям американски бизнес за генномодифицирана соя, която в Европейския съюз не се харесва. Соята е една от основните причини за обезлесяването в Южна Америка. В Бразилия големи части от горите се изсичат, за да се засажда соя. WWF заедно с компании, които продават соеви продукти в Европа, осъзнахме, че това е проблем.  Нямаше критерии как да се произвежда соя, така че създадохме такива. Определихме, че соята може да се сади не в съществуващи гори, а само в земеделски зони или ниви, които са били използвани за това. Говорихме с производителите за това дали могат да ги спазват и след няколко години те успяха да доставят соя без ГМО, но и без да изсичат гори. Земеделието е една от основните причини за промяната на пейзажа и използването на водите. Например този сектор използва 70% от прясната вода. Това е и основна причина за глобалното затопляне. Затова земеделието трябва да стане по-ефективно - какво да се сади, колко химикали, ресурси и енергия се използва.  Нейна задача е да очертае основните рамки, стандартите за определен сектор. Тя трябва да гарантира, че няма да има облагодетелствали се от неспазването на изискванията. С налагането на регулации и стандарти държавата може да накара бизнеса да прави нововъведения.  Същевременно законодателите трябва да следят какви нови продукти се появяват на пазара, да оценят тяхната ефективност и спрямо тях да осъвременяват стандартите. Например, постоянно се появяват все по-екологични и енергоспестяващи електроуреди, като е задължение на държавата да повишава класовете за тях. - Докато нямаме достатъчно добри алтернативи за опаковане, аз бих бил предпазлив с налагането на забрани за ползването на пластмаса. Първо трябва да предложим решението, защото пластмасата не е толкова лош материал. С малко количество от нея се произвежда траен материал. Биоразградимите опаковки пък изискват повече енергия и ресурси за производство. Глобално пластмасата в океаните е проблем, но 80% от тези замърсители идва от Югоизточна Азия. Това е т.нар. \"Макропластмаса\" - найлови пликове, шишета, клечки за уши и други подобни. Тя не е толкова голям проблем в държави, които имат добра система за събиране на боклука. По-големият проблем е микропластмасата - тя се разгражда до микроскопични частици, които влизат в почвата, водата, в организма на рибите и птиците. Тези частици влизат в стомасите на животните, които понякога просто умират от глад.  Основният източник на тази микропластмаса не идва от опаковките. Наскоро направихме изследване за Централна Европа и се оказа, че тези частици основно идват от цигарените филтри. Хората пушат цигари и ги изхвърлят навън.  Забраната за използването на пластмаса може да звучи обещаващо сега, но може да се окаже, че не е реалното решение на проблема, който имаме. - Поначало в Швейцария има малко полезни изкопаеми. За компенсация имаме няколко ядрени електроцентрали и много водноелектрически. И двата вида производство на електроенергия обаче имат своите проблеми. Водните централи са доста проблемни, защото почти на всички реки има язовири. Това пречи на миграцията на много видове риби. Сега се опитваме да създадем изисквания, които да решат този проблем. Установяваме и кои водноелектрически централи причиняват най-голяма вреда и търсим варианти да ги заменим с алтернативи, например с вятърни генератори. Всичките ВЕИ са частни, собственост на енергийни компании. Някои от тях са прогресивни, други не, но диалог има с всички. Причината е, че WWF има думата, когато се дават разрешенията за работата им, а те се преиздават на няколко години. Новите разрешения също се обсъждат публично. Това е известно на компаниите и самите те търсят диалога. Защото в противен случай, ако нещо не е наред и не се харесва, започва спор, който се решава в съда. А това изисква много време и компаниите губят пари.  Имаме и нагласи за премахването на ядрената електроенергия заради екологични съображения. В наши дни, ако инвестираш в ядрена енергия губиш много пари. Всъщност си доста глупав, ако в днешно време инвестираш в ядрени централи. Причината е, че инвестицията е много по-голяма, отколкото за производството, например, на слънчева енергия. Соларните панели и инфраструктурата са толкова евтини, че при взимането на решение надделяват предимно икономическите, а не екологичните аргументи.  - Това не е проблем. Основното е да можеш да произвеждаш енергия през цялото време. Защото при соларните панели зависиш от слънцето - там има и пикове, но през нощта не работят. Затова е важно да се намерят компенсиращи технологии, като ВЕЦ или вятърната енергия. Също така е важно как се изразходва генерираната енергия, а не толкова какъв е капацитетът на инсталациите.  Преувеличаваме значението на ядрените централи. Енергията от тях е около 1% от цялата енергия в света, дори не 10%. По-големият проблем са централите на въглища, които до днес продължават да създават голямо количество енергия, но отделят изключително високи емисии на въглероден диоксид.  - Не съм енергиен експерт, но ние се опитваме да обезкуражаваме използването на \"чисти въглища\", защото те не са решение. Някои казват, че технологичният процес е напреднал дотолкова, че се отделят по-малко вредни емисии и има по-добри филтри. Това обаче е само излишно забавяне. Това, което трябва да се направи, е да се спре използването на полезни изкопаеми и да се премине към възобновяеми източници. ", "date": "2018.11.02", "title": "Крисчън Сом, WWF: Забраната на пластмасата може и да не е решение"}
{"url": "https://www.dnevnik.bg/sviat/2018/11/02/3338046_sauditskata_ofanziva_v_iemen_moje_da_e_proval_no/", "text": "Завоят, който Съединените щати направиха по въпроса с войната в Йемен, и направеното от тях искане за прекратяване на въздушните удари на предвожданата от Саудитска Арабия коалиция са форма на признание на провала на една кървава офанзива, провокирала катастрофална хуманитарна криза. Промяната в курса на Вашингтон илюстрира също така растящото недоволство на американското правителство от саудитския принц престолонаследник като последица от провокиралия възмущение случай с убийството на саудитския журналист Джамал Хашокжи на 2 октомври в консулството на Саудитска Арабия в Истанбул. Американският министър на отбраната Джим Матис призова във вторник страните в конфликта в Йемен да прекратят военните действия и да започнат мирни преговори \"в рамките на 30 дни\". Въпреки това обаче специалистите не прогнозират близък край на йеменския конфликт, в който според ООН са загинали около 10 000 души. Войната в Йемен се води между проправителствени сили и подкрепяни от Иран бунтовници хуси, които през 2014 и 2015 г. завладяха обширни територии, сред които и столицата Сана. През март 2015 г. предвождана от Саудитска Арабия коалиция се намеси в йеменския конфликт на страната на подкрепящите правителството сили. Американският държавен секретар Майк Помпейо поиска във вторник прекратяването на въздушните удари на коалицията \"във всички населени зони на Йемен\" и така имплицитно призна за причинени от бомбардировките цивилни жертви на бомбардировките. Саудитска Арабия бе обвинена неколкократно, че е допуснала военни грешки, отнели живота на стотици цивилни. Промяна в общественото мнение \"Без никакво съмнение случаят Хашокжи настрои американското обществено мнение срещу саудитците\", твърди експертът по Йемен от университета в Тоусън Чарлс Шмиц. Въпреки това Съединените щати продължават да са сериозно замесени в йеменската война, добавя той. Пентагонът помага на силите на Саудитска Арабия и Обединените арабски емирства да презареждат изтребителите си с гориво във въздуха. Рияд се сблъска през последните месеци с нарастващия натиск на американския Конгрес. През март в Сената бе отхвърлено предложение за прекратяване на оказваната от САЩ подкрепа за саудитската офанзива в Йемен, но с малка разлика в гласовете. В неделя всекидневникът \"Ню Йорк таймс\" публикува шокираща снимка на изключително слабо йеменско момиченце на 7 годинки, станало жертва на глада, който застрашава 14 милиона йеменци. Новата американска позиция \"може би е знак за разочарованието на на американското правителство от това, че ситуацията се изплъзва от контрол. Или пък е начин то да каже, че се опитва да направи нещо, но е безсилно и затова обвинява страните в конфликта, че не могат да постигнат мирно решение\", коментира Уалид Алхарири от центъра за стратегически изследвания \"Сана\". \"Това е една хубава дипломатическа декларация, но тя не беше подкрепена от истински и конкретни действия или от сериозен опит за решаване на конфликта\". Специалистът отбелязва също, че предишните опити за прекратяване на огъня са се провалили. Според Чарлс Шмиц до решение е възможно да се стигне, ако бъде премахнат проблема с изстрелваните от бунтовниците хуси ракети срещу саудитската територия. Спирането на стрелбата може да послужи за разменна монета за прекратяването на бомбардировките от предвожданата от Рияд коалиция. \"Ако САЩ успеят да допринесат (за подобен развой на нещата), мисля, че може да се стигне още по-далеч\", подчертава Шмиц. Шанс за справяне с хуманитарната криза Пратеникът на ООН за Йемен изрази вчера решимостта си да възобнови \"до един месец\" мирните преговори, след като Вашингтон призова за слагане на край на конфликта. Франция и Великобритания, които също са постоянни членове на Съвета за сигурност на ООН, приветстваха американските усилия. Според Джереми Тайлър от Норвежкия съвет за бежанците обаче евентуалното прекратяване на огъня е закъсняло твърде много. \"От години призоваваме за подобна декларация. Това, което сега искаме да видим, е политически натиск върху страните в конфликта, какъвто единствено САЩ могат да упражнят\". /БТА", "date": "2018.11.02", "title": "Саудитската офанзива в Йемен може да е провал, но краят ѝ е далеч"}
{"url": "https://www.dnevnik.bg/sport/2018/11/02/3338157_vuzmojen_sriv_v_transportnata_mreja_dobavi_novi/", "text": "Напливът на туристи по време на летните олимпийски игри в Токио през 2020 г. може да доведе до срив в транспортната мрежа в града. Тези опасения изрази професорът от университета в Чуо - Азума Тагучи, който следи проблема. В Токио живеят над 38 милиона души, като повече от половината използват ежедневно публичен транспорт. В момента столицата на Япония използва максималния капацитет на мрежата, като опасенията са, че тя ще бъде допълнително натоварена в пиковите часове по време на игрите. \"Сега може да се возиш във влак, който в най-лошия случай използва 200% от капацитета си. Има вероятност обаче броят на пътуващите да се увеличи 1.5 пъти по време на олимпиадата\", каза Тагучи пред \"Ройтерс\". Най-големи притеснения има около най-натоварените станции. Сред тях е Шинюку, като ежедневно оттам минават 3.5 милиона пътници. По-малко от две години до игрите основният проблем, с който трябва да се справят организаторите, са горещините. Тази година Япония отчете рекордни жеги, като температурите стигнаха 41.1 градуса.  Това подейства като знак за организаторите, които  веднага започнаха да търсят решения , с които да осигурят начини за предпазване на здравето на състезателите и публиката. Наскоро лекари посъветваха  двата маратона от програмата да започнат по-рано от предвиденото . Според тях заявените в момента часове крият риск от здравословни проблеми и дори смъртни случаи заради очакваните горещини.", "date": "2018.11.02", "title": "Опасения за срив в транспортната мрежа притесниха организаторите на Токио 2020"}
{"url": "https://www.dnevnik.bg/evropa/evropeiski_parlament/2018/11/02/3338020_fragmentiraniiat_politicheski_peizaj_shte_e_shans_za/", "text": "Фрагментираният европейски политически пейзаж е възможност за Еманюел Макрон да взриви традиционната ляво-дясна доминираща система на евроизборите догодина. Това заяви новоназначеният ръководител на кампанията на президента за изборите за Европейски парламент, цитиран от EurActiv. В първото си интервю, след като бе назначен тази седмица за главен стратег в партията на Макрон \"Република, напред!\", Стефан Сежурне каза, че кампанията ще \"разтърси системата\", отговаряйки на растящото недоволство сред традиционното ляво и дясно в политиката. \"Ние гледаме на политическата нестабилност повече като на възможност, отколкото като на ограничение\", коментира Сежурне пред \"Ройтерс\". Националните и регионалните избори в Европа,  най-скоро в Германия , свидетелстваха за възход на подкрепата за крайнодесни и зелени партии за сметка на традиционните дясноцентристки консерватори и лявоцентристки социалдемократически групи. За Макрон това е възможност да привлече депутати от целия спектър и да изгради нова политическа група в Европейския парламент, както направи във Франция. Сходно мислещи партии \"Искам да говоря с испанските социалисти, със \"Сиудаданос\", с германските Зелени, но също и с части от Християндемократическия съюз, като в същото време осъществя обмен със социалдемократите\", казва 33-годишният Сежурне, имайки предвид партиите в управляващата коалиция в Германия. Макрон  определи европейските избори  като битка между антиимигрантските националисти и проевропейските \"прогресивни\" сили и изпрати свои представители, които да установят контакти с партии със сходни възгледи. Макар че изборите за Европейски парламент, които се провеждат на всеки пет години от 1979 г., не винаги предизвикват трусове, вотът през май догодина обещава да има повече последици, защото пукнатините в националната политика достигат европейско ниво. Редица анализатори смятат, че е малко вероятно да се стигне до повторение на постижението на Макрон с изненадващата му победа на изборите през 2017 г. във Франция, където той създаде нова партия от самото начало и привлече депутати и от ляво, и от дясно. В Брюксел има спекулации с кой може да се съюзи Макрон. Фигури в ЕС като белгийския либерал  Ги Верхофстад  и холандския премиер  Марк Рюте  направиха опити да примамят Макрон, само за да бъдат учтиво отхвърлени. Сделки след изборите Създадена след последните евроизбори през 2014 г., \"Република, напред!\" няма депутати в Европейския парламент, но според социологически проучвания тя може да събере около една пета от френските 79 места в парламента, който от догодина ще има 705 члена. Обединявайки сили, които в момента са част от традиционните блокове – консервативната Европейска народна партия (ЕНП) и Прогресивния алианс на социалистите и демократите, според Сежурне групата на Макрон може да детронира ЕНП от доминиращата позиция.  За това може да допринесе и  отслабващото влияние  на Ангела Меркел, която от години оказва голямо влияние над ЕНП. Стратегията на Макрон е да не сключва сделки преди изборите. \"Всички, които казваха, че е трябвало да сключим съюзи преди осем месеца, сгрешиха\", казва Сежурне. \"Щяхме да се озовем с вързани ръце с може би нерелевантни сили\". Екипът на Макрон гледа на  възхода на зелените партии  в изборите в Германия, Белгия и Люксембург, като на възможност, особено предвид, че френският президент превърна борбата с климатичните промени в един от основните си приоритети. \"Момчетата на Макрон\" Сежурне е част от т.нар момчета на Макрон, сплотена група, чийто членове са на трийсетина години и която помогна за влизането на бившия инвестиционен банкер в Елисейския дворец още преди да е навършил 40. Описван от съюзниците си като хладнокръвен, дискретен и лоялен, той впечатлил Макрон през 2014 . с писмо, което изпратил на тогавашния министър на икономиката за това как да се подобри имиджа на френската левица. \"Много умно. Нает сте\", бил отговорът на Макрон.", "date": "2018.11.02", "title": "Раздробеният политически пейзаж в ЕС ще е шанс за Макрон на евроизборите"}
{"url": "https://www.dnevnik.bg/evropa/2018/11/02/3335439_bulgariia_e_posledna_v_es_po_dostup_do_guvkavi_shemi/", "text": "България е на последно място в Европейския съюз по достъп до гъвкави схеми на работа, показа анализ на \"Евробарометър\" за баланса между личния и професионалния живот, според който удовлетворени от баланса между ученето/работата и личния си живот в страната са 67%, а неудовлетворени са 30 на сто. В анализа се отбелязва, че има значителни разлики на ниво държави членки в дела на хората на възраст под 65 години, които имат възможност да ползват гъвкави форми на организация на труда (например гъвкаво работно време, работа на половин работен ден, работа от вкъщи). С изключение на четири държави повечето анкетирани имат достъп, но това варира от малко над половината в Кипър (51%) и Испания (52%) до осем на всеки десет или повече в Швеция (84%), Финландия (81%) и Великобритания (80%). Сред страните, в които малцинството от анкетираните заявяват, че имат достъп до гъвкави форми на работа, начело е България (39%), следвана от Хърватия (46%), Гърция (47%) и Литва (49%). В България 55% казват, че в компанията или организацията, където работят или са работили за последно няма такива възможности. В осем държави членки поне половината от включилите се в допитването използват или са използвали тези възможности, като особено висок е делът им в Швеция (74%) и Финландия (68%). Гъвкаво работно време Във всички, с изключение на три страни, най-малко половината от анкетираните имат достъп до гъвкаво работно време. Сред изключенията, в които процентът е по-малък, са България (48%), Латвия (47%) и Хърватия (45%). Във всички останали страни достъпът до гъвкаво работно време варира от половината от интервюираните в Литва до 71% в Швеция и Португалия и 70% в Малта. В повечето държави разликите между половете по този въпрос не са значителни. Въпреки това в Белгия (12%), Германия (9%), Люксембург и Финландия (и двете по 8%) мъжете е значително по-вероятно от жените да кажат, че работата от вкъщи е или е била широко ползвана на тяхното работно място, докато в България (15%) и Франция (8%) жените е по-вероятно да дадат този отговор. Във всички, с изключение на четири държави, по-малко от един на всеки десет анкетирани е \"напълно несъгласен\", че е или е било лесно да се ползват гъвкави схеми на работа. В Гърция (18%) и Хърватия (17%) почти една пета са дали този отговор, следвани от 15% в България. На другия край на скалата са Дания, Финландия и Полша, като и в трите държави едва 3% са \"напълно несъгласни\" с твърдението. Родителски отпуск В повечето, с изключение на 10 държави, поне половината хора на възраст под 65 години са съгласни, че е или е било по-лесно за жените, отколкото за мъжете, да ползват родителски отпуск. Има обаче значителни разлики между страните членки, като в Латвия (51%) и в Естония (52%) малко повече от половината дават този отговор, в сравнение с един на всеки десет (80%) в Словакия. В Швеция едва 21 на сто споделят това виждане. В Словакия (44%), Кипър (46%), България (47%) и Гърция (48%) най-малко четирима на всеки 10 анкетирани са \"напълно съгласни\" с това твърдение. Във всички, с изключение на четири държави членки, по-малко от една трета от анкетираните смятат, че колегите им гледат лошо на взимането на родителски отпуск. Изключенията, където процентът е по-висок, са Португалия (33%), България (34%), Кипър (40%) и Гърция (43%). На другия край на скалата са Дания и Финландия (и в двете само 11% споделят това виждане), както и Естония и Швеция (и в двете 12 на сто). Делът на \"напълно съгласните\" с твърдението е изключително нисък във Финландия и Швеция (2%). Отпуск по бащинство В България 31% от бащите са ползвали или възнамеряват да ползват родителски отпуск спрямо 43 на сто в ЕС, като 23% казват, че не са искали или не са мислили да го направят, 22% заявяват, че на работното им място няма такава възможност, а 11% - че не са знаели, че имат такова право. В Швеция над половината бащи (55%) са ползвали такъв отпуск. В повечето останали държави не повече от една трета са го правили, с изключение на Дания (36%) и Финландия (39%). Изключително нисък е делът на даващите този отговор в Кипър (3%) и Румъния (5%) Според статистиката основният фактор, който би окуражил българските мъже да ползват родителски отпуск, е по-голямата финансова компенсация за този период (50% при 41% е ЕС), а на второ място е предоставянето на по-добри гаранции за кариерата им през или след този период (30% и в България, и в ЕС). България е на второ място по процент на хората, според които е по-лесно за жените, отколкото за мъжете, да вземат родителски отпуск. С това твърдение са съгласни 69 а сто от анкетираните, като преди България е Словакия (80 на сто). На последно място е Швеция, където само 21% споделят това твърдение. С твърдението, че родителският отпуск има негативно влияние върху кариерата са съгласни 41% от българите, а на противоположното мнение са 48 на сто. Общи изводи за ЕС -   от баланса между работата и линия им живот. -   от баланса работа-личен живот, като 28% са много удовлетворени. - В ЕС  от баланса между личен и професионален живот. -   са ползвали отпуск по бащинство, а още по-малко - родителски отпуск. -  . Още по-малко (32%) дават този отговор за родителски отпуск. - 24% от респондентите казват, че  , а почти четирима на всеки 10 казват, че това има негативен ефект върху кариерата им (39%). - За служителите като цяло двете основни причина да не ползват или да не възнамеряват да ползват родителски отпуск е, че   или че партньорът им вече го е ползвал (21%). - Две трети (65%) от респондентите казват, че  , а 42 на сто ги ползват. -   на подобен вид схеми, като 58% от тези, които разполагат с достъп до подобни възможности, ги описват като широко разпространение в компанията или в организацията, където работят или са работили. Непълното работно време е почти толкова честа - 53%. - Повече от една пета от европейците казват, че не е лесно да използват гъвкави схеми за работа, а почти всеки трима на всеки 10 смятат, че  .", "date": "2018.11.02", "title": "България е последна в ЕС по достъп до гъвкави схеми на работа"}
{"url": "https://www.dnevnik.bg/gradska_sreda/2018/11/02/3338319_baseinite_v_bivshata_centralna_mineralna_bania_v/", "text": "Неремонтираните части от сградата на Централната минерална баня в София да станат две зали за събития. Това предвижда проект на Столичната община, който вчера е бил представен на председателите на политическите групи в общинския съвет. Новият проект предвижда мъжкия и женския басейн да бъдат превърнати в зали, в който ще могат да се провеждат както сценични, така и други събития, каза пред \"Дневник\" Малина Едрева, председател на групата на ГЕРБ в общината и на комисията по култура. Другата причина сградата да не бъде баня е намаляването на количествата минерална вода от извора. Според арх. Станислав Константинов, който е автор на проекта, в момента дебитът на извора е 12 литра на секунда. През 1988 г. той е бил 18 литра на секунда. Освен това по 6 литра се разпределят към чешмите, които са зад банята, а друга част от водата се ползва за отоплението на сградата. По думите на зам.-кмета по култура Тодор Чобанов ремонтът на втората част на сградата ще струва между 7 и 10 млн. лева. Причината е, че конструкцията й е \"изсъхнала\" и тя трябва почти да се разруши и построи наново. \"Ако трябва да се използва като минерална баня инвестицията ще е още по-голяма\", каза още Чобанов. Проектът все още е в начален етап и финансиране ще се търси ако получи одобрение. Автор на проекта е арх. Станислав Константинов. Преди 3 години по негов проект бе ремонтирана основната част на сградата - 8 зали и фоайето, в които бе настанен Музеят за история на София. Проектът беше отличен като \"Сграда на годината\" за 2014 г. Този ремонт струваше 5.9 млн. лева, от които 5.6 млн. лева бяха от оперативна програма \"Регионално развитие\", а останалата част от сумата – от бюджета на Столичната община.", "date": "2018.11.02", "title": "Басейните в бившата Централна минерална баня в София може да станат зали за събития"}
{"url": "https://www.dnevnik.bg/sviat/2018/11/02/3338289_zaradi_dulgata_susha_i_niskite_rechni_niva_tokut_na/", "text": "Продължителната суша и по-високите от очакваното температури през септември и октомври са намалили нивата на реките на Западните Балкани. Това се отразява на производството на водноелектрическите централи и вдига цените на електроенергияата, пише \"Ройтерс\". По поречията на Дунав и Сава пясъчни брегове, които не са се виждали толкова ясно от десетилетия, се очертават над повърхността заради малкото валежи. Преминаването през участъци на р. Дунав в Унгария е спряно или се осъществява много по-бавно, продължава агенцията. В Сърбия тази и миналата седмица кораби и шлепове, но при по-малко газене (по-малка дълбочина на потапяне). В Хърватия речните води удариха 15-годишен минимум. Според сръбската електрическа компания EPS производството на електроенергия от ВЕЦ на дневна основа е спаднало с 20% до 15 млн. киловатчаса. ВЕЦ \"Джердап\", една от най-големите в Европа и работеща от 1972 г., ще постигне рекордно ниски нива на водите от 33 години, продължава EPS. \"Основните причини са в ниските води не само в Сърбия, но и в целия регион\". Търговец на електричество, чието име не се споменава, е казал за \"Ройтерс\", че на годишна основа производството на ток от ВЕЦ в Сърбия е спаднало с 27 на сто, подобна тенденция има и в Босна. Спотовите цени на енергийните борси в Сърбия и Хърватия са се увеличили с над 30% от началото на годината. В целия регион електроразпределителите трябва да внасят ток, за да се съобразят с търсенето - особено в Албания, която е силно зависима от ВЕЦ. Търсенето на Балканите също е увеличило цените в съседна Унгария. Според хърватската хидрометеорологична служба въпреки прогнозите за предстоящи валежи размерът на реката не предполага нивото ѝ да се възстанови бързо. Затова цените се очаква да останат на сходни нива и през първото (а вероятно и през второто) тримесечие на 2019 г.", "date": "2018.11.02", "title": "Заради дългата суша и ниските речни нива токът на Западните Балкани поскъпна"}
{"url": "https://www.dnevnik.bg/kultura/2018/11/02/3337826_horut_ioan_kukuzel_-_angeloglasniiat_otbeliazva_dnes/", "text": "С концерт в зала \"България\" от 19 ч. днес църковният хор \"Йоан Кукузел - Ангелогласният\" ще отбележи 50-годишния си юбилей. По този повод ансамбълът издава нов компактдиск, който съдържа най-емблематичните за хора църковни песнопения, съобщава агенция \"Фокус\". Хорът е основан през 1967 г., но за рождена дата се смята първият официален концерт на ансамбъла, който се състои в \"Театър 199\" на 29 февруари 1968 г.. За първи път в страната и в чужбина съставът представя на сцена старинните православни български песнопения. В интервю за БНТ диригентът на хора доц. Димитър Димитров разказа, че с умиление си спомня за първите години на състава, въпреки че \"времената бяха много сурови по отношение на религията, защото курса на правителството беше антирелигиозен\", казва той. Тогава премиерният концерт-рециатал на хора е бил определен като религиозна пропаганда, а една от причините за това - че хористите са облечени с манастирско расо. За да продължи да съществува съставът, който в началото се състои от 6 души, членовете му сменят облеклото си с фрак и лилав пояс. Днес техният брой е 15. През годините хорът участва в многобройни концерти, както в страната, така и в чужбина, като едни от най-престижините им изяви са в Москва по случай 1000-годишнината от приемането на християнството в Русия, участието им в тържествения концерт по повод подписването на договора за присъединяване на България към Европейския съюз, а през през 1985 г. и в тържествената меса за светите братя Кирил и Методий, отслужена от папа Йоан-Павел ІІ в катедралата \"Сан Пиетро\" в Рим. Юбилейният концерт тази вечер е организиран от Св. Синод на Българската православна църква - Българската патриаршия, Софийската филхармония и Столичната община, с благословението на Негово Светейшество и Софийския Митрополит Неофит.", "date": "2018.11.02", "title": "Хорът \"Йоан Кукузел - Ангелогласният\" отбелязва днес 50-годишен юбилей"}
{"url": "https://www.dnevnik.bg/sviat/2018/11/02/3338489_oon_486_mln_dumi_v_aziia_sa_nedohraneni/", "text": "Близо 486 млн. души в Азия и Тихоокеанския район страдат от недохранване и няма напредък в намаляването на глада, съобщава Асошиейтед прес, цитирана от БТА. В разпространения днес доклад на Организацията по прехрана и земеделие (ФАО) и още три агенции на ООН се казва, че повече от половината деца в света, които са недохранени, живеят в Азиатско-Тихоокеанския район. Гладът води до забавено развитие и трайни увреждания, а положението се усложнява от липсата на постоянен достъп до храни и лошите санитарни условия, дори в големи градове и сравнително благоденстващи страни.  Главната причина хора все още да гладуват е бедността и нееднаквият достъп до добра храна, чиста вода и тоалетни. Много от засегнатите от глада работят в селското стопанство или в сивата икономика и не могат да разчитат на социално подпомагане във времена на криза или да купуват достатъчно храна за децата си.", "date": "2018.11.02", "title": "ООН: 486 млн. души в Азия са недохранени"}
{"url": "https://www.dnevnik.bg/razvlechenie/2018/11/02/3338184_fotogaleriia_otzivite_za_bohemska_rapsodiia_v_denia_na/", "text": "Биографичният филм за покойната рок икона Фреди Меркюри и групата \"Куин\" със заглавие \"Бохемска рапсодия\" тръгва по българските кина и салоните в САЩ днес, 2 ноември. На снимката: Актьорите Бен Харди, Рами Малек, Гуилъм Лий и Джо Мацело заедно с оригиналните членове на \"Куин\" Роджър Тайлър и Брайън Мей на световната премиера на филма в Лондон на 23 октомври.", "date": "2018.11.02", "title": "Фотогалерия: \"Бохемска рапсодия\" ще звучи от днес в българските кина"}
{"url": "https://www.dnevnik.bg/analizi/2018/11/02/3337201_kakvo_iska_ban/", "text": "БАН е на първо място в ЕС по брой учени на 1 млн. население, ангажирани в изследователски център. БАН е изпратила писмо до премиера Бойко Борисов с искане \"да бъде утвърден минимален бюджетно гарантиран научноизследователски състав на БАН\" (прот. №37/22.10.2018 г. на Общото събрание). Редно ли е това да се направи? Създаването на голям брой институти към БАН през периода 1960 - 1975 г. бе подчинено на принципа \"за човек\". Общо взето, всички изявени в национален мащаб учени получиха институти. Управлението им обаче беше бързо децентрализирано, възникнаха относително самостоятелни секции, лаборатории и научни групи. Наложи се практика на  - при смърт или пенсиониране на директор или завеждащ секция следващият по старшинство оглавяваше звеното и вратите за нови идеи и резки изменения на тематиката биваха затворени. В БАН има научни групи, които повече от три десетилетия се ровят в една и съща тясна тематика.  С промените на устава от 1991 г. БАН остана без върховен научен орган, структурата допълнително се раздроби и научната тематика на целия научен фронт бе поделена в многобройните самостоятелни научни звена. Днес БАН има  разпределени в десетки институти, и персонал 6500 души, от които 3000 учени – 1000 от хуманитарните и обществените науки. Това определено идва в повече на държавния бюджет и не съответства на мащабите на страна като България. По държавна субсидия на 1 млн. население средствата, които България отделя за БАН, съвсем не са малко – повече, отколкото Полша и Румъния отделят за своите академии. Оказва се, че в България най-голям брой учени на 1 млн. население са ангажирани в неуниверситетски изследователски център. на БАН се различава от възприетия по света. Този модел не съответства на преустройството на никоя от академиите в разпадналия се съветски блок и на никой изследователски център по света. Върховен орган на управление е общо събрание, популистки избирано от широкия научен състав. При такъв модел са погазени ред принципи на управлението на научни изследвания – на научната йерархия, на разделяне на научното и административното управление, на включване на представители на обществеността. Решенията не се определят от научна политика в интерес на обществото, а от интересите на широкия научен състав.  БАН се управлява без върховен научен орган, който да определя научната политика и да упражнява научен контрол. Автономните институти са обединени единствено от бюджетното финансиране и функциите на централното управление се свеждат до голяма степен само в разпределението на това финансиране.  Възприетото  изключва външно влияние и контрол. Организацията не осигурява мобилност и флексибилност - както приток на нови хора и идеи, така и възможности за резки тематични промени. При такова самоуправление защитата на интересите на широкия научен състав се налага над стимулирането на единиците, които дърпат напред. Вместо на обществото БАН служи на себе си. Често научните качества се преценяват не по научни приноси, а по \"брой на получени гласове\". Общото събрание - този, заседаващ по 20 - 30 пъти на година, 100-членен върховен колективен орган - изземва функции на оперативното управление и бди да не би с нещо някой учен/институт да не бъде поставен на равна основа с друг.  За управлението на големи национални изследователски центрове като този на Франция (CNRS), Макс-Планк обществото в Германия, както и на академиите, изпълняващи ролята на такива центрове (Австрийската АН, Чешката АН), е характерно, че имат настоятелства от представители на държавата и обществеността и върховни научни органи (съвети), включващи външни и чуждестранни учени. При Макс-Планк обществото всеки институт си има настоятелство и международно оценяване на две години. Общите събрания включват представители на държавата, бизнеса и университетите и се събират не повече от 2-3 пъти годишно. Институти със състав от 50 - 60 души са съставени от твърде много секции и групи, без да имат изявени учени. Ако институтите са донякъде съобразени с актуални и приоритетни за България научни области, то вътре в тях тематиката е неоправдано раздробена по целия фронт на науката. Малките първични звена провеждат главно фундаментални изследвания в университетски стил. Би било оправдано БАН да има 50 института, ако всеки от тях е посветен изцяло на единствен проблем под централизираното ръководство на изявени учени. Понастоящем в БАН целият научен състав е на постоянен щат и се наблюдава самоизчерпване на научния потенциал.  Ръководните сили на БАН защитават сегашната научна структура с понятието \"комплексност\". Те приемат създаденото положение за обективна даденост, а то е далеч от световната практика на приоритизиране и съсредоточаване върху актуални проблеми. БАН е бюрократизирана. \"Комплексността\" й без изявени учени в много области е ненужен лукс за България. Властите и българската общественост не бива да позволят узаконяване на нейния числен състав и раздробена структура. Отхвърляне на исканията на научната бюрокрация на БАН би било израз на загриженост, а не на неуважение, към ролята на науката в европейското ни развитие. Защото впрягането на науката в българската икономика и културно развитие изисква реформиране на БАН, а не \"бюджетно гарантиран\" седемхиляден състав.", "date": "2018.11.02", "title": "Какво иска БАН"}
{"url": "https://www.dnevnik.bg/sviat/2018/11/02/3338490_chetirima_dushi_sa_arestuvani_v_surbiia_zaradi/", "text": "Сръбските власти са арестували четирима души по подозрения, че са вземали подкупи, за да уредят издаването на неверни документи, с които сърби могат да получат българско гражданство, съобщава БНР. Акцията е проведена от полицията, отдела за борба срещу корупцията и Специалния антикорупционен отдел на прокуратурата в Ниш. Арестуваните са служител на общината в Пирот, лекар от Димитровград, още един гражданин на Димитровград и един на град Чуприя. Някои от арестуваните са плащали през последните две години подкупи на лекаря от Димитровград да издава лъжливи уверения на трети лица, че са преминавали през определени прегледи. За същите трети лица двамата са предавали подкупи и на служителя на общината в Пирот, за да записва в документите й, че имат български произход. Тази невярна информация била представяна на българските власти, след което се издавало българско гражданство. Арестите идват само няколко дни, след като се разбра, че председателят на Държавната агенция за българите в чужбина Петър Харалампиев е  привлечен към наказателна отговорност  в качеството на лидер на организирана престъпна група за подкупи и други престъпления. До момента са повдигнати обвинения на трима души, сред които председателят Харалампиев и главният секретар Красимир Томов. Вчера наблюдаващият делото прокурор Ангел Кънев обясни, че част от паричните средства, с които са давани подкупите в Държавната агенция за българите в чужбина, са трансферирани във виртуални валути.", "date": "2018.11.02", "title": "Полицията в Сърбия разкри схема за получаване на българско гражданство"}
{"url": "https://www.dnevnik.bg/evropa/2018/11/02/3338491_i_chehiia_obmislia_da_se_ottegli_ot_sporazumenieto_za/", "text": "Чешкият министър-председател Андрей Бабиш каза вчера, че иска да изтегли своята страна от споразумение на ООН за миграцията и ще обсъди плана със своите партньори в управляващата коалиция, предаде \"Ройтерс\", като се позова на уебсайта idnes.cz. Австрия  заяви в сряда , че ще последва примера на САЩ и  Унгария  и ще се оттегли от споразумението, защото то може да размие границата между законната и незаконната миграция. Министър от консервативното правителство на Полша  също препоръча  неговата страна да напусне договора. Споразумението беше одобрено през юли от всички 193 държави членки на ООН освен САЩ, чието правителство се оттегли миналата година. Предвижда се миграционният пакт да бъде подписан следващия месец в Мароко. /БТА", "date": "2018.11.02", "title": "И Чехия обмисля да се оттегли от споразумението за миграцията на ООН"}
{"url": "https://www.dnevnik.bg/evropa/2018/11/02/3338495_germanskata_provinciia_hesen_premahna_smurtnoto/", "text": "Германската провинция Хесен премахна смъртното наказание, което до вчера все още фигурираше в конституцията й, въпреки че е забранено на национално ниво. Това показаха публикуваните резултати от  референдум  по въпроса, предаде \"Франс прес\". Избирателите в богатата западна провинция, където е германската финансова столица Франкфурт, в неделя  гласуваха за местен парламент , но и за изменения в провинциалната конституция, която е от 1946 г. Публикуваните вчера от избирателната комисия първи частични резултати показват, че 83.2 процента от избирателите са подкрепили премахване на смъртното наказание, а 16.7 процента искат то да се запази. Смъртното наказание в Хесен не може да се прилага, тъй като Германия го премахна на национално ниво в конституцията си през 1949 г. /БТА", "date": "2018.11.02", "title": "Германската провинция Хесен премахна смъртното наказание от конституцията си"}
{"url": "https://www.dnevnik.bg/evropa/2018/11/02/3338497_potrebitelski_organizacii_vnesoha_kolektiven_isk_ot/", "text": "Германски организации за защита на потребителите са внесли в съда  колективен иск  от над 240 страници срещу автомобилостроителя \"Фолксваген\" (Volkswagen), информира електронното издание на в. \"Тагесшпигел\". Потребителите са представлявани от асоциацията за защита на потребителите Фау Цет Бе Фау (VZBV) и Съюзa на германските автомобилистите - А Де А Це (ADAC). Фау Цет Бе Фау е внесла жалбата в съда в Барауншвайг още през нощта по факса, като изпращането на документа е отнело близо 40 минути. Датата 1 ноември съвпада с влизането в сила на нов закон в Германия, позволяващ на потребителите колективно да съдят компании за щети. Според закона колективните компенсации трябва да засягат определен брой ищци, които трябва да бъдат представени от асоциация за защита на потребителите. Федералният министър на правосъдието Катарина Барли очаква това да бъде само първата жалба от вълна подобни искове и по нейни изчисления от новата възможност могат да се възползват над 2 милиона потребители. Според процедурата самите потребители не са изложени на финансов риск, но трябва да се регистрират в специален регистър, за да се включат в иска. Те могат да потърсят обезщетение и индивидуално. Фау Цет Бе Фау се надява чрез жалбата да извоюва обезщетения за собствениците на дизелови автомобили, чиито коли са загубили от стойността си заради скандала \"дизелгейт\". Целта е те да могат да си възстановят цената, на която са купили колите. /БТА", "date": "2018.11.02", "title": "Потребителски организации внесоха колективен иск от над 240 страници срещу \"Фолксваген\""}
{"url": "https://www.dnevnik.bg/na_put/2018/11/02/3334898_fotogaleriia_esenna_razhodka_s_vduhnovenieto_na_gustav/", "text": "На три часа път от Виена, в района на Залцбург се намира най-голямото алпийско езеро на Австрия - Атерзее.", "date": "2018.11.02", "title": "Фотогалерия: Есенна разходка с вдъхновението на Густав Климт"}
{"url": "https://www.dnevnik.bg/bulgaria/2018/11/02/3338500_maia_manolova_obmislia_da_izpolzva_obshtestven/", "text": "Омбудсманът Мая Манолова обмисля да използва обществен транспорт или споделено пътуване за работните си посещения извън София. Това заяви общественият защитник пред БНТ. Повод за коментара ѝ станаха думите на финансовия министър Владислав Горанов, който заяви вчера, че с промяна в закона за Националната служба за охрана (НСО) се предвижда  от догодина на омбудсмана да не се предоставя кола и шофьор.  \"Това е служба за охрана, която има функция да охранява конституцията и политици, които са застрашени. Ако нямат нужда от такава услуга, тя става таксиметрова\", каза Горанов и добави, че не е нужно омбудсманът да бъде пазен от българските граждани. Той допълни, че специална комисия, която оценява заплахите срещу политиците, е преценила, че за Манолова няма опасност. \"Ако искам да си върша качествено работата, трябва да съм навреме на всяко място и именно заради това имам нужда от шофьор и кола. За целта има и споделено пътуване, има и обществен транспорт. Следващата седмица обмислям да отида до Варна с влак\", каза омбудсманът. Манолова уточни, че ще праща билетите за транспорт на финансовия министър, за да ги осребри. \"Не съм привързана към НСО, а тази тема ми се струва прекалено дребна за обсъждане\", каза още общественият защитник. Тя отхвърли и появилите се информации, че може да се кандидатира за кмет на София. Манолова добави, че има още две години от мандата си и смята да ги изпълни.", "date": "2018.11.02", "title": "Мая Манолова обмисля да използва обществен транспорт за служебните си пътувания"}
{"url": "https://www.dnevnik.bg/evropa/2018/11/02/3338501_zaradi_niskoto_nivo_na_rekite_gorivata_v_germaniia/", "text": "От началото на октомври цената на петрола значително се понижи, като сортът брент от Северно море поевтиня с близо 11 процента. На германските бензиностанции обаче горивата са поскъпнали значително, съобщи германското издание \"Шпигел\". Обикновено цените на бензина, дизела и мазута като цяло следват динамиката в котировките на петрола. Тази есен обаче тенденцията е противоположна заради сушата, която от пролетта доведе до спад на водното ниво на реките. Месец октомври също бе сух, с валежи наполовина от средното многогодишно равнище. Река Рейн и притоците й най-вече имат важна роля за транспорта на горива в Германия. По поречието й са разположени част от големите рафинерии, които получават суров петрол по тръбопроводи. Готовите петролни продукти се транспортират с кораби по реките, а след това с влакове или камиони стигат до потребителите. Заради ниското водно ниво обаче корабите могат да натоварят най-много половината от обичайните количества бензин, дизел и мазут. Поради ограничения капацитет на пътищата и жп линиите намирането на алтернативен транспорт е трудно и скъпо и някои бензиностанции дори временно останаха без доставки. Проблемът се усеща най-вече в Южна Германия, докато северната част на страната има предостатъчно количества горива и не разчита на вътрешния речен транспорт. Федералното правителство вече е отворило резервите си, за да предотврати недостиг, но това не решава проблема, отбелязва изданието. \"Не можем да кажем кога ситуацията ще се подобри\", посочва говорител на съюза за производителите на горива. /БТА", "date": "2018.11.02", "title": "Горивата в Германия поскъпват заради ниското ниво на реките"}
{"url": "https://www.dnevnik.bg/bulgaria/2018/11/02/3338510_ima_dokazatelstva_che_karakachanov_se_izdurjat_ot/", "text": "Имам доказателства, че вицепремиерът Красимир Каракачанов и партията му ВМРО се издържат от продажбата на българско гражданство. Моята кауза е България и искам да се спазва законът, затова и понесох удари. Това коментира бившият шеф на дирекция \"Българско гражданство\" в Министерството на правосъдието Катя Матева в ефира на Би Ти Ви. Повод за това са  арестите в Държавна агенция за българите в чужбина . В институцията се разследва организирана престъпна група за длъжностни и документни престъпления, която получавала и подкупи за действията си.  Част от сигналите до прокуратурата,  президента, премиера и Държавна агенция \"Национална сигурност\" (ДАНС) за злоупотреби в агенцията са подавани именно от Матева. \"Няма да споделя подробности, защото те ще загубят своята тежест. Аз съм а агенцията от 2005 г. и съм получавала нееднократно сигнали за злоупотреби. През 2017 бях освободена, но до момента не ми е известна точната причина\", коментира тя. Матева уточни, че не е нейна отговорност да събира доказателства за подадените сигнали. \"Престъпления не съм извършвала. Нямам идея за какво  говори Красимир Каракачанов , но натиск върху мен винаги е имало\", каза тя, визирайки участието на вицепремиера в Би Ти Ви в сряда, в което той заяви, че Матева търси реванш. \"След като подадох сигнали навсякъде и до всички компетентни органи, хората, които са главни участници в тях, започнаха да се издигат и да стават военни министри и вицепремиери. Тогава разбрах, че моята цел е обречена\", добави Матева. По думите й се правят внушения, че при издаването на гражданство всичко зависи от нея. Процедурата минавала през съвет, в който тя има един глас от общо десет. Матева добави, че получаването на българското гражданство е много атрактивно заради доста облекчената процедура. \"Разбрах, че Каракачанов се интересува доста от мен и следи изкъсо какво се случва с мен. Разбрал е много неща за мен по неправомерен начин, които не трябва да знае и не му е работа да знае. Срещу мен и семейството ми се извършват брутални неща, но това не ме изненадва\", каза Матева и завърши, че не използва политически протекции.", "date": "2018.11.02", "title": "Има доказателства, че ВМРО се издържа от продажбата на гражданство, твърди подалата сигнал в ДАНС"}
{"url": "https://www.dnevnik.bg/sviat/2018/11/02/3338512_noviiat_prezident_na_braziliia_shte_premesti_v/", "text": "Избраният за президент на Бразилия Жаир Болсонаро каза пред израелски вестник, че смята да премести бразилското посолство в Израел от Тел Авив в Ерусалим, предаде \"Франс прес\", цитирана от БТА. Ако Болсонаро изпълни намерението си, Бразилия ще е третата страна, прехвърлила дипломатическата си мисия в Ерусалим след Гватемала и САЩ. Решението на Вашингтон бе в разрез с десетилетен курс в американската дипломация и обиди и разгневи палестинците, отбелязва АФП. Запитан от в. \"Исраел хайом\" (\"Израел днес\") за намерението му да премести посолството, заявено в предизборната кампания, Болсонаро отвърна, че Израел трябва да бъде свободен да избере столицата си. Израелският премиер Бенямин Нетаняху каза, че очаква избирането на Болсонаро да \"доведе до голямо приятелство между двата народа и до укрепване на връзките между Бразилия и Израел\". Премиерът Нетаняху най-вероятно ще присъства на церемонията по встъпване в длъжност на бразилския президент през януари догодина, каза за АФП представител на кабинета му. \"Суверенна държава\" Преместването на чуждестранни посолства от Тел Авив в Ерусалим е изключително чувствителна тема. Еврейската държава смята целия Ерусалим за своя столица, а палестинците се надяват Източен Ерусалим да стане столица на тяхна бъдеща държава, припомня АФП. Израелският премиер Бенямин Нетаняху окачестви вчера като \"историческо\" решението на новоизбрания президент на Бразилия Жаир Болсонаро да премести посолството на страната си в в Израел от Тел Авив в Ерусалим, съобщи \"Франс прес\". \"Приветствам моя приятел, новоизбрания президент на Бразилия Жаир Болсонаро, за намерението му да премести бразилското посолство в Ерусалим. Това е историческа, справедлива и вълнуваща стъпка\", заяви Нетаняху в комюнике. Малко преди това Болсонаро потвърди намерението си в съобщение в \"Туитър\". \"Както вече обявихме по време на предизборната кампания, ние възнамеряваме да преместим посолството на Бразилия от Тел Авив в Ерусалим. Израел е суверенна държава и ние трябва изцяло да уважаваме това\", посочи новоизбраният президент.", "date": "2018.11.02", "title": "Избраният за президент на Бразилия ще премести в Ерусалим посолството в Израел"}
{"url": "https://www.dnevnik.bg/sport/2018/11/02/3338494_manchestur_junaited_shte_proveri_za_propuski_v/", "text": "Манчестър юнайтед\" ще направи изследване на нивото на сигурността на \"Олд Трафорд\". Това се налага, след като е установено, че човекът, който нахлу на терена на мача с \"Ювентус\" в Шампионската лига, е носил два детски пистолета. \"Носенето на малки детски пластмасови пистолети на стадиона определено е безотговорно деяние. За щастие действията на нахлулия на терена човек по време на мача с \"Ювентус\" не са наранили никого\", заявил говорител на \"Манчестър юнайтед\" пред Би Би Си. Той обяснил. че тъй като сигурността на зрителите е от първостепенна важност за клуба, е започнало разследване. \"Това включва пълно преразглеждане на нашите строги процедури по сигурността\", добави говорителят на английския клуб. УЕФА също следи случая. През май 2016 г.  \"Манчестър юнайтед\" евакуира стадиона си малко преди началото на двубой от Висшата лига  заради открит съмнителен пакет. Оказа се, че  намереният предмет е \"тренировъчно устройство\" . То било забравено на мястото от частна фирма, съобщиха от полицията.", "date": "2018.11.02", "title": "\"Манчестър юнайтед\" ще провери за пропуски в сигурността заради открити детски пистолети"}
{"url": "https://www.dnevnik.bg/sviat/2018/11/02/3338388_za_vse_po-levite_demokrati_v_sasht_zdraveopazvaneto_e/", "text": "На 6 ноември Демократическата партия ще се изправи пред урните в невиждана преди атмосфера: в една остро разделена страна, с  рекорден брой жени  и  представители на ЛГБТ  общността като свои кандидати и все още разтърсена от победата на президента Доналд Тръмп на предишните избори преди две години. Американците гласуват да сменят всички 435 членове на Камарата на представителите и 35 от 100-тимата сенатори; целият Конгрес в момента е в  ръцете на републиканците . Според прогнозите на FiveThirtyEight е почти невероятно Сенатът да мине в ръцете на опозицията, но шансът демократите да си върнат долната самара е висок. За да се случи това, те трябва да спечелят 23 места повече от сегашните си 194. Според изчисленията на Cook Political Report в 69 от 435 надпревари и двете партии имат реален шанс да спечелят; този брой може да се увеличи с още 39. От 41 конгресменски места, които според организацията няма начин да бъдат предвидени победители, 29 в момента са в ръцете на републиканците, а 12 от останалите оспорвани постове клонят към демократите. Здравеопазването, глупако Партията приключва кампанията си с един основен акцент – здравеопазването. Законът за достъпното здравеопазване, станал известен като  Обамакеър , вече почти десет години е повод за раздор между двете партии и за ожесточени дискусии в обществото. През 2009 г., когато президентът Барак Обама го въведе с указ, заобикаляйки несъгласието на Конгреса, републиканците се вбесиха толкова много, че спечелиха историческа победа на междинните избори. Демократите се надяват да направят същото пред заплахата един републикански Конгрес да  отмени Обамакеър . (Засега обсъжданията за замяната му с друг закон са в застой, макар текстовете да стигнаха до Сената. Републиканците не успяха да прокарат идеите на партията, защото трима техни сенатори гласуваха против – Лайза Мъркауски, покойният  Джон Маккейн  и Сюзан Колинс.) Проучванията показват, че посланието им се чува – 58% от евентуалните гласоподаватели искат реформите на Обама да останат в сила, показва изследване на \"Ройтерс\"/\"Ипсос\". Един от най-важните елементи в  Обамакеър  е, че той защитава хората с предварително съществуващи здравословни проблеми ( сърдечни болести ,  диабет  или  рак ) от отказ или по-скъпа застраховка – и 8 от 10 избиратели искат този негов аспект да бъде запазен. На фона на невъзмутимия електорат на Тръмп и леко повишения рейтинг на президента демократите заложиха силно на темата за здравеопазването – между 18 септември и 15 октомври тя е спомената в 54.5% от федералните им реклами; докато през 2010 г. е била обсъждана само в 8.7% от тях, показват данни на Wesleyan Media Project. \"Здравеопазването е проблем номер едно в страната в наши дни и това е тяхната тема. Здраво я експлоатират, както и би трябвало. Освен това се свързват директно с базата си – младите и небели избиратели – по въпроси като университетските такси, минималната заплата от 15 долара и отпуска за гледане на дете\", коментира пред \"Дневник\" социологът Джон Зогби. Новата вълна Последните теми, споменати от Зогби, са приоритет на една нова вълна демократи, които клонят към социализъм в контекста на американската политика. Най-изявената от тях – нюйоркчанката  Александрия Окасио-Кортес , е и лицето на това движение, което през 2016 г. подкрепяше Бърни Сандърс срещу до болка познатата на избирателите Хилъри Клинтън. Макар прогресистите в партията обикновено да губят от по-умерени демократи, те успяха да придърпат посланията ѝ рязко наляво, показва анализ на \"Ройтерс\" на позициите в най-оспорваните райони. В 41 от тях две трети от кандидатите на \"магаретата\" искат да разширят ролята на държавата в здравеопазването; десетина подкрепят идеята за система, която да замени частните застраховки. \"От 20 години демократите са фиксирани върху един неуловим, независим, митичен кандидат, който не съществува\", коментира пред \"Ройтерс\" Кристъл Роудс, която оглавява партията в окръг Дъглас, Небраска. Подкрепата за организацията \"Американски демократични социалисти\" експлодира след изборите през 2016 г., пише Мишел Голдбърг за \"Ню Йорк таймс\" - от 7 хил. до 37 хил. членове. Тя е активна група, а не политическа партия и обикновено работи заедно с Демократическата партия. Въпреки това членовете ѝ приемат сериозно намеренията си да установят \"хуманен социален ред, основан на народен контрол на ресурсите и производството, икономическо планиране, справедливо разпределение, феминизъм, расово равенство и непотиснически отношения\". Идеята за контрол върху средствата за производство е кощунствена за старите демократи, но се приема по-добре от младите, пише Голдбърг, цитирайки 61% от демократите на възраст между 18 и 34 години, които  гледат благосклонно на социализма.  \"Комбинацията от Голямата рецесия, увеличаващата се цена на образованието, невъзможността да се разчита на здравните застраховки и увеличаващите се заплахи срещу работните места оставиха младите хора в пастта на материалната несигурност. Те не помнят  огромните провали на комунизма , но са заобиколени с провалите на капитализма\", казва тя.", "date": "2018.11.02", "title": "За все по-левите демократи в САЩ здравеопазването е проблем №1"}
{"url": "https://www.dnevnik.bg/skorost/2018/11/01/3338371_putiat_za_pernik_prez_vladaia_e_zatvoren_dnes/", "text": "Пътят за Перник през Владая ще е затворен днес от 9 до 22 часа за всички автомобили в участъка от гара Владая до разклона за Драгичево. Като алтернатива може да се ползва автомагистрала \"Люлин\" или третокласният път Суходол - Мало Бучино - Голямо Бучино - Перник. Уточнява се, че ремонтните работи в 900-метровия участък, които до този момент се извършваха без пълно спиране на движението, завършват по-рано от предвиденото и утре, когато ще се полага последният асфалтов пласт е необходимо пълно спиране на трафика. Продължава и ремонтът на 600-метровия участък от същия път от края на четирилентовото платно до входа за с. Владая. В тази отсечка и утре от 9 ч. до 17 ч. движението ще се осъществява в една лента във всяка посока. След 18 ч. ще има две ленти за Перник и една за София. Междувременно на магистрала \"Люлин\" вече няма да има стеснение при девети километър, където платното за София не се ползваше, заради извършването на аварийно-възстановителни дейности, свързани с укрепване на ската в близост до магистралата. От юни досега трафикът се осъществяваше двупосочно в платното за Перник.", "date": "2018.11.02", "title": "Пътят за Перник през Владая е затворен днес"}
{"url": "https://www.dnevnik.bg/evropa/2018/11/02/3338514_makron_predupredi_che_evropa_riskuva_da_se_vurne_kum/", "text": "Френският президент Еманюел Макрон предупреди, че Европа може да се върне към 30-те години на миналия век заради разпространението на националистка \"проказа\", предаде EurActiv. \"Изумен съм от сходствата между времената, в които живеем, и тези между двете световни войни\", заяви Макрон в интервю за вестник \"Уест-Франс\". \"В една Европа, разделена от страхове, връщането на национализма, последиците от икономическата криза, човек вижда почти системно всичко, което беляза Европа между Първата световна война и (икономическата) криза през 1929 г.\", допълни президентът. \"Трябва да имате това предвид, да бъдете съобразителни и да знаете как да отвърнете\", подчерта Макрон, който  наскоро отправи критики  към други държави членки заради отстъплението им от принципите на ЕС. Риск за Европа \"Европа е изправена пред риск – да бъде разцепена от националистката проказа и да бъде подчинена от чужди сили. И следователно да изгуби суверенитета си\", заяви президентът. \"Това е например сигурността й да зависи от избора на САЩ, Китай да играе още по-голяма роля в ключова инфраструктура, Русия понякога да е изкушена да използва манипулация, а финансовите интереси и пазарите да играят по-голяма роля от държавите.\" Макрон, чийто рейтинг се срива,  се опитва да се позиционира  като защитник на  центристката политика  преди изборите за Европейски парламент през май догодина,  които определя като  битка между \"прогресивните\" сили и \"националистите\".", "date": "2018.11.02", "title": "Макрон предупреди, че Европа рискува да се върне към 30-те години на миналия век"}
{"url": "https://www.dnevnik.bg/sviat/2018/11/02/3338517_trump_obmislia_govoriteliat_na_durjavniia_departament/", "text": "Американският президент Доналд Тръмп заяви, че сериозно обмисля кандидатурата на говорителката на Държавния департамент Хедър Науърт за постоянен представител на САЩ в Организацията на обединените нации, съобщиха осведомителните агенции. Тръмп заяви това снощи пред журналисти, след като обяви, че смята да направи промени в американската имиграционна политика. \"Тя е чудесна, тя много отдавна е с нас. Отдавна ни подкрепя...\", каза той за Науърт и добави, че решението кой ще замести Ники Хейли на поста ще бъде взето вероятно другата седмица. Хейли, която е посланик на САЩ в ООН от януари 2017 г., в началото на октомври  изненадващо обяви, че подава оставка . Тя ще остане на поста си до края на годината. Наследникът ѝ трябва да бъде одобрен от Сената. Американски медии съобщиха, че 48-годишната Науърт е получила вече предложение да стане посланик в ООН. Тръмп обаче засега я посочи само като основен кандидат и добави, че има \"много хора, които искат този пост\", и много добри кандидати. Досега се спрягаха имената на Дина Пауъл, бивш член на Съвета за национална сигурност, и дори на дъщерята на Тръмп Иванка, която е и негова съветничка в Белия дом. Науърт е завършила журналистика в Колумбийския университет, работила е в телевизиите Ей Би Си и главно във Фокс, говорител е на Държавния департамент от април 2017 г. Назначаването ѝ там за мнозина бе неочаквано, тъй като тя нямаше никакъв политически опит, а и като журналист не се занимаваше с международни въпроси. /БТА", "date": "2018.11.02", "title": "Тръмп обмисля говорителят на Държавния департамент да стане посланик в ООН"}
{"url": "https://www.dnevnik.bg/bulgaria/2018/11/02/3338519_ivancheva_i_petrova_ostavat_v_aresta/", "text": "Подсъдимите за подкуп Десислава Иванчева и Биляна Петрова остават окончателно в ареста. Това реши Апелативният специализиран съд, който бе сезиран от прокуратурата. По този начин беше отменено решението на предната инстанция, която ги пусна под домашен арест. В края на заседанието на 18 октомври съставът на Специализирания наказателен съд  промени мярката за неотклонение  на двете подсъдими за вземане на подкуп - бившата кметица на \"Младост\" Десислава Иванчева и заместничката ѝ Биляна Петрова, от задържане под стража в по-леката - домашен арест. Това стана 6 месеца след задържането им и 4 месеца след  отстраняването на Иванчева  от кметската длъжност и уволнението на Петрова. Съдия Иво Хинов пусна двете жени с аргумента, че по делото вече са разпитани служителите в столичната община \"Младост\" и подсъдимите няма как да повлияят на свидетелите и разследването ако са извън ареста. Втората съдебна инстанция обаче не намира причина за изменение на най-тежката мярка за неотклонение. Апелативният състав с председател Красимира Костова и членове Красимира Райчева и Магдалена Лазарова посочват, че Иванчева и Петрова са обвинени в тежко умишлено престъпление по смисъла на Наказателния кодекс - подкуп в особено големи размери, който представлява особено тежък случай. Съдът приема, че продължава да е налице обоснованото предположение, че двете са извършили престъплението, в което са обвинени. Магистратите приемат, че опасност двете подсъдими да се укрият няма. Но съществувал риск \"от бъдещо престъпно поведение при определяне на по-лека по вид мярка за неотклонение\", който не бил хипотетичен и не се изразявал само във възможността двете да повлияят върху определена група свидетели. Съдът се аргументира с това, че подсъдимите имали поведение, което демонстрирало поставяне над закона и безнаказаност, поведение, което разкривало нежелание за съобразяване с установения правов ред и склонност към извършване на действия за препятстване на правосъдието и навреждане на хора, позволили си да изнесат компрометираща ги информация. За тези си констатации съдът извежда доводи от някои доказателства по делото - процедурата по преписката на управляваните от основния свидетеля на прокуратурата Александър Ваклин дружества, е била просрочвана от подсъдимите; свидетелски показания, според които подсъдимите са проникнали неправомерно нощем в чужд имот и според които Иванчева е казала, че в управлявания от нея район нямало нищо безплатно, което според съда независимо за каква форма на облагодетелстване е намеквало и дали е ползвало благороден претекст, е признак на злоупотреба с власт и неправомерен натиск; информация от приложено специално разузнавателно средство, според която двете подсъдими са се уговаряли \"да прецакат\" и друг инвеститор; според съда двете са проявили неподчинение спрямо полицай, който при спиране на автомобила при ареста им, е \"издал законно разпореждане да загасят двигателя и да напуснат превозното средство\", а Иванчева опитала да попречи на действия по претърсване и изземване. Съдът посочва още, че Петрова е проявила неподчинение по време на конвоиране през юни. Апелативният спецсъд посочва, че двете подсъдими имат здравословни проблеми, но те не са несъвместими с условията в ареста. А и досега имало адекватна и своевременна реакция при всяка възникнала за подсъдимите нужда от прегледи и лечение. Третият подсъдим - като помагач, Петко Дюлгеров бе освободен от ареста миналата седмица и е под домашен арест. Спецпрокуратурата все пак - в последния ден от срока, протестира намаляването на мярката за неотклонение на Дюлгеров. Не е известно обаче защо той беше пуснат от ареста веднага след решението на първоинстанционния съд, а Иванчева и Петрова стояха до произнасянето на втората съдебна инстанция, която потвърди окончателно постоянния им арест. Тримата бяха задържани през април, а обвиненията срещу Иванчева и Петрова са за искан от строителния предприемат Александър Ваклин 500 хил. евро подкупи и получени 56 хил. eвpo, а Дюлгеров - 14 хил. евро.", "date": "2018.11.02", "title": "Иванчева и Петрова остават в ареста"}
{"url": "https://www.dnevnik.bg/biznes/2018/11/02/3338527_teodora_petkova_poema_postovete_na_levon_hamparcumian/", "text": "Главният изпълнителен директор на Уникредит Булбанк Левон Хампарцумян напуска поста от 1 май 2019 г., съобщава институцията. Надзорният й съвет е одобрил Теодора Петкова да поеме позициите на председател на управителния съвет и главен изпълнителен директор. До май се очаква решението да има одобрение от регулатора БНБ.  Теодора Петкова ще замести Левон Хампарцумян, който ще остане на тези позиции до края на април 2019 г., когато изтича неговият мандат след 18 години начело на най-голямата по активи банка в България. През следващите няколко месеца той ще работи с избрания наследник за плавен преход към новото управление. Левон Хампарцумян остава ангажиран с банката и ще поеме надзорни функции, се посочва в съобщението. \"Левон Хампарцумян е доказан визионер в българския банков сектор\", коментира, цитиран от пресцентъра на банката Карло Вивалди, директор за Централна и Източна Европа. Уникредит Булбанк е силна, стабилна и добре подготвена за бъдещ растеж и съм убеден, че Теодора е правилният човек да продължи този път и да води банката напред\", коментира Левон Хампарцумян, цитиран в съобщението до медиите. \"Много съм щастлива за предоставената ми възможност и за предстоящата ми работа с екипа, с който ще надграждаме успеха на Уникредит Булбанк\", каза Теодора Петкова, която в момента е риск директор на банката и член на управителния съвет. Теодора Петкова е още председател на Кредитния съвет на банката, на Комитета по провизиране и реструктуриране и член на Кредитния комитет. Тя започва кариерата си в банката като кредитен анализатор през 2002 г. и става старши мениджър на екипа за корпоративно кредитиране през 2007 г. От 2009 до 2015 г. е директор на управление \"Кредитен риск\", а от септември 2015 г. е директор на Международния център в \"Корпоративно, инвестиционно и частно банкиране\". Теодора Петкова е член на надзорния съвет на \"Уникредит кънсюмър файненсинг\" и има многогодишен опит като член на борда на директорите на \"Уникредит факторинг\". Тя е магистър по финанси от УНСС и има Global Executive MBA от Carlson Business School на Университета на Минесота и от Vienna University of Economics and Business.", "date": "2018.11.02", "title": "Теодора Петкова поема постовете на Левон Хампарцумян в \"Уникредит Булбанк\""}
{"url": "https://www.dnevnik.bg/politika/2018/11/02/3338531_parlamentut_ne_zasedava_niama_kvorum/", "text": "Три преброявания и почти два часа изчакване не бяха достатъчни, за да се събере необходимият кворум от 121 народни представители и да се даде начало на заседанието. При третия и последен опит информационните табла в парламента показваха, че са се регистрирали 115 депутати, въпреки че по думите на Данаил Кирилов от ГЕРБ недостигащите за кворум народни представители са били 4. При първата регистрация в залата имаше 110 народни представители, а 10 минути по-късно в зала се регистрираха 114 депутати. Парламентарните групи на БСП и ДПС не бяха в залата. В сряда, когато също имаше проблем с кворума, от БСП заявиха, че ще се регистрират, когато получат оставката на вицепремиера Валери Симеонов. Днес социалистите наблюдаваха преброяването на депутатите през отворената врата на пленарната зала. \"Съобразно правилника би следвало да се наложат санкции на БСП и ДПС заради липсата на кворум\", каза председателят на правната комисия Данаил Кирилов. Попитан дали ГЕРБ и \"Обединени патриоти\" стават заложници на ДПС, той отговори, че при всички положения се съобразяват с тяхното поведение. \"Не мога да кажа, че се чувстваме заложници в никакъв случай. Политиката е отговорна дейност и би следвало да се упражнява добросъвестно и отговорно\", каза Кирилов. \"Ние сме доказали, че можем да се организираме, за да осигурим мнозинството в парламента, респективно кворума. На следващото заседание ще имаме оптимална организация. Няма да има хора, които да боледуват, няма да има хора, които да са командировани\", допълни Кирилов. Той каза, че депутатите от \"Атака\" не са се регистрирали, но от \"Обединени патриоти\" отрекоха. Кирилов после каза, че се е объркал. Във вторник има извънредно заседание на парламента, на което ще се гледа държавният бюджет за 2019 г. \"Няма да влезем в зала, докато не понесе политическа отговорност човек от ръководството на правителството, който обиди най-беззащитните – майките на дечица с увреждания. Ако той не подаде оставка, очевидно ще трябва да подаде оставка г-н Борисов и цялото правителство, защото те не са за нищо\", каза Румен Гечев от БСП, като говореше за оставката на Валери Симеонов. От думите му се разбра, че БСП може да не са в залата при гледането на бюджета. От ДПС също не казаха категорично дали ще са в пленарната зала също. \"Целта на бойкотирането на кворума е разруха\", коментира Валентин Касабов от \"Обединени патриоти\" (НФСБ). Той добави, че БСП и ДПС ще продължат по същия начин, но през това време хората, които отсъстват, ще дойдат и ще си бъдат на местата \"Това са правата и свободите през очите на Доган и сараите. Те не се интересуват какво се случва в България, както и БСП\", коментира Касабов депутатите от ДПС, които вчера бяха в пленарната зала за приемането на медийния закон на Делян Пеевски. \"Много неща могат да искат. Тяхна работа. Какво да направим? Те могат да искат и самоубийството на цялата група, на Симеонов\", каза Касабов за искането на БСП Валери Симеонов да си подаде оставката. Днес в парламента трябваше да се разгледат промени в НПК, трябваше да се продължи работа по промените в Закона за корпоративното подоходно облагане и да бъде гледан Законът за българското кино.", "date": "2018.11.02", "title": "Парламентът няма да заседава заради липса на кворум (допълнена)"}
{"url": "https://www.dnevnik.bg/sviat/2018/11/02/3338520_trump_se_gotvi_sa_turgovska_sdelka_s_kitai_pishe/", "text": "Американският президент Доналд Тръмп е поискал от кабинета си да изготви проект за търговско споразумение с Китай, съобщи агенция \"Блумбърг\", като се позова на четирима източници, запознати с въпроса. Идеята е сделката да бъде сключена на срещата на върха на страните от Г-20 в Аржентина между 30 ноември и 1 декември. Решението е дошло след вчерашен разговор на Тръмп с китайския му колега Си Цзинпин, продължава агенцията. Източниците, пожелали да запазят анонимност, казват, че президентът е решен да даде сигнал за примирие в ескалиращ търговски конфликт, след като тази година Китай и САЩ взаимно си наложиха наказателни мита върху вноса на стоки за стотици милиарди долари. След разговора Тръмп написа в \"Туитър\", че разговорът със Си е бил \"дълъг и много добър\" и че дискусиите по търговския въпрос \"вървят много добре\". Това е първият публично обявен телефонен разговор на Тръмп и Си от шест месеца. Китайските държавни медии съобщиха след него, че теми като Северна Корея и търговията са били обсъдени продуктивно и че Тръмп поддържа \"честа пряка комуникация\" между президентите на двете най-големи икономики. \"Блумбърг\" отбелязва, че реакциите на новината са разнопосочни, тъй като някои анализатори смятат, че съобщаването на новината е част от стратегия към пазарите преди междинните избори другата седмица. От началото на годината администрацията на Тръмп наложи наказателни мита върху китайски стоки на стойност 250 млрд. долара и заплашва да го направи за всички останали продукти, внасяни от азиатската държава, чиято обща стойност миналата година бе 505 млрд. долара. Новината дойде ден след като САЩ обвиниха китайската държавна компания Fujian Jinhua Integrated Circuit и базираната в Тайван United Microelectronic в заговор за кражба на търговски тайни от американския производител на чипове Micron Technology.", "date": "2018.11.02", "title": "Тръмп се готви за търговска сделка с Китай, пише \"Блумбърг\""}
{"url": "https://www.dnevnik.bg/bulgaria/2018/11/02/3338533_ban_iska_suzdavane_na_komisiia_koiato_da_opishe/", "text": "Българската академия на науките (БАН) няма претенции към имуществото на Националния институт по метеорология и хидрология (НИМХ). Въпреки това, трябва да се създаде комисия, която да го опише преди да се стигне до официалното излизане на метеоролозите от академията. Това каза зам.-председателят на БАН Константин Хаджииванов в ефира на Би Ти Ви. Поводът е решението на БАН да  се оттегли от споразумението  за раздяла с метеоролозите, след като стана известно, че в проектобюджета за 2019 г. има разпоредби, с които институтът се изважда от академията заедно с цялото си имущество и архиви. Според ръководството на академията договорките са  грубо нарушени , което подкопава и доверието. Текстовете бяха обявени и за противоконституционни. \"Засега няма предвидено перо за хората, които искат да останат в БАН, но не е това проблемът. Проблемът е, че след като сме водили преговори, трябваше да се създаде контактна група. Няма нито един текст в защита на хората, които искат да останат в БАН\", каза Хаджииванов и добави, че в момента дори не е известно коя сграда на коя структура принадлежи. Това е и причината да поиска създаването на комисия, която да опише имуществото. По думите му напрежение в момента между БАН и НИМХ няма, но има такова между с министъра на образованието Красимир Вълчев. Той предположи, че това напрежение се дължи на невярна информация, която министърът е получил. \"Никога не е ставало дума в последните месеци НИМХ да остане в БАН. Става дума за това, че ние имахме договорки с министъра как оттеглянето от НИМХ да се извърши по най-елегантния начин\", каза Хаджииванов.", "date": "2018.11.02", "title": "БАН иска създаване на комисия, която да опише имуществото на института по метеорология"}
{"url": "https://www.dnevnik.bg/biznes/2018/11/02/3338535_ot_dekemvri_shte_se_prodavat_novite_kasovi_aparati/", "text": "През първите десет дни на декември на пазара ще бъдат предложени касови апарати и системи, отговарящи на новите нормативни изисквания, съобщава Националната агенция за приходите след среща с представители на Българския институт по метрология, мобилните оператори в страната, разработчиците на фискални софтуерни системи, производители на касови апарати и бизнес организации. Към момента за изпитване в института вече са предадени 12 модела фискални устройства, като се очаква те да бъдат предложени за продажба в търговската мрежа до 40 дни. Сроковете в законодателството, които изискват всеки регистриран по ДДС търговец да модифицира или смени фискалното си устройство до края на март 2019 г., а всички нерегистрирани по ДДС да направят същото до края на юни идната година, са изпълними, ако всички заинтересувани страни започнат подготовката веднага, посочва приходната агенция. Заради годишни загуби на хазната от над 330 млн. лв. от укриване на обороти и манипулиране на фискални системи, основно в заведения за хранене и развлечения и обекти по курортите, беше променено законодателството и бяха въведени изисквания данни за всяка касова бележка да се изпращат в НАП, всеки фискален бон да съдържа уникален QR код, позволяващ той да бъде проверен от клиента с мобилно приложение. Според новите правила служебните бонове се забраняват, а търговците, които използват софтуер за управление на продажбите, трябва да свържат всички фискални устройства и принтери, намиращи се търговския обект, с него. Въвежда се и задължение търговците, които оперират електронни магазини, да ги обявят в приходната агенция. На интернет страницата на НАП е публикуван специален софтуер, с който всеки, притежаващ фискално устройство, може да провери дали то подлежи на доработване или не. Справката е достъпна на  http://nraapp02.nra.bg/fdlookup/ .", "date": "2018.11.02", "title": "От декември ще се продават новите касови апарати, изисквани от търговците"}
{"url": "https://www.dnevnik.bg/sport/2018/11/02/3338538_avstraliiskoto_futbolno_prikljuchenie_za_jusein_bolt/", "text": "Световният рекордьор в спринтовете на 100 и 200 метра Юсейн Болт имаше футболна мечта, но тя остава нереализирана. Поне засега. Ямаецът, който прекрати кариерата си в леката атлетика и има желание да стане професионален футболист, се раздели със \"Сентръл коуст маринърс\". От австралийския клуб обявиха, че Болт е отказал предложения договор. От ръководството на \"Маринърс\" посочиха, че са се постарали да привлекат \"обещаващи\" партньори в опит да задържат бившия спринтьор, но въпреки това не са постигнали споразумение с него. \"Въпреки че не успяхме да се разберем да продължим футболното приключение на Юсейн Болт в \"Сентръл коуст маринърс\", за нас беше много вълнуващо да имаме олимпийския шампион в спринта и световен рекордьор в състава си през миналите осем седмици\", заяви собственикът на клуба Майк Чарлзуърт. \"Бих искал да благодаря на собствениците, ръководството, щаба, играчите и феновете на \"Сентръл коуст маринърс\" за това, че ме накараха да се чувствам добре дошъл по време на престоя си тук\", каза Болт и пожела успех на отбора. Той се присъедини към тима в средата на август и се включи в предсезонната му подготовка. Носителят на осем златни медала от олимпийски игри  вкара два гола в приятелска среща . Болт се надява да осъществи мечтата си за кариера във футбола, като подпише професионален договор. Той тренира още с \"Борусия\" (Дортмунд), \"Мамелъди съндаунс\" и норвежкия \"Стрьомсгодсет\". Предложение към него  имаше и от шампиона на Малта \"Валета\" .", "date": "2018.11.02", "title": "Австралийското футболно приключение за Юсейн Болт завърши"}
{"url": "https://www.dnevnik.bg/bulgaria/2018/11/02/3338548_kratki_novini_chast_ot_burgas_ostana_bez_tok_zaradi/", "text": "Французойка е намерена обесена в центъра на Ловеч 23-годишна френска гражданка е намерена обесена на кабел тази сутрин до сградата на областната администрация в Ловеч, съобщи говорителят на Окръжна прокуратура-Ловеч Кирил Петров, цитиран от БНР. Момичето е пристигнало в Ловеч вчера със свой приятел. Снощи е било в заведение в града с приятели, откъдето са си тръгнали след полунощ. Работи се по всички възможни версии - самоубийство и убийство. Семейството на Кристиан Таков дари личния му архив  Семейството на покойния доцент Кристиан Таков дариха на Нов български университет личния му архив. Той съдържа документи от научната, преподавателската, служебната и обществената дейност на доцента, илюстративни и аудио-визуални материали, книги от личната му библиотека. Дарените книги са близо 80, сред тях са различни издания на български закони, всички подпечатани с личния му екслибрис, а някои от тях - с негови бележки и допълнения. Нотната школа с избрани произведения на Й. С. Бах и фотографиите на Таков, са доказателство за хобитата му. Предстои в университета да бъде наименувана зала на името на доц. Кристиан Таков. Съдът в Кипър отново отложи делото за фалита на \"Олимпик\" Заради включването на нов адвокат по делото за фалиралия застраховател \"Олимпик\" съдът в Кипър наложи поредното отлагане на процеса. Следващото съдебно заседание беше насрочено за 12 ноември, съобщава БНР. Двамата кредитори на \"Олимпик\", които досега обявиха възражения срещу процедурата по ликвидация на застрахователната компания, вече ще се представят от един общ адвокат. За промяната се разбра на днешното четвърто поред заседание. Нов защитник поема малката транспортна компания от Лимасол \"Експрес-гараж\" ООД, след като адвокатската кантора, която я представляваше, се оттегли. Същият адвокат вече изразява интересите на другия кредитор, частно лице с иск на стойност от 390 хил. евро. На следващото заседание също не се очаква крайно решение за ликвидацията. Атанас Семов вече официално е конституционен съдия Президентът Румен Радев е подписал указа за назначаването на проф. Атанас Семов за конституционен съдия, информира news.lex.bg. Това е станало още във вторник, т.е. пет дни след като държавният глава огласи номинацията на Семов. Днес указът е обнародван в Държавен вестник. Там е публикувано и решението, с което на 26 октомври за членове на Конституционния съд бяха избрани зам.-председателите на Върховния касационен и Върховния административен съд Павлина Панова и Надежда Джелепова. Те заедно с избрания от парламента върховен съдия Красимир Влахов трябва да положат клетва на 13 ноември, тъй като ден по-рано изтича мандатът на четиримата съдии, чиито места ще заемат новоизбраните - Кети Маркова, Румен Ненков, Стефка Стоева и Цанка Цанкова. Част от Бургас остана без ток заради авария Причината е авария в подстанция \"Славейков\", собственост на Електроенергийния системен оператор (ЕСО), съобщава EVN. Специалистите за управление на мрежата оказват пълно съдействие на ЕСО с цел по-бързото възстановяване на електроснабдяването. След отстраняване на повредата ще започне поетапно преминаване към нормална схема на захранване.", "date": "2018.11.02", "title": "Кратки новини: Семейството на Кристиан Таков дари личния му архив"}
{"url": "https://www.dnevnik.bg/ot_vas/novini_ot_vas/2018/11/02/3338503_srednovekovna_curkva/", "text": "Средновековната църква \"Света Петка\" (XIV век) е една от светините на с. Белчин и Самоковско. Родолюбив каменен надпис гласи: \"Ние сме деца на планината, в чието красиво подножие е възникнало и се развило родното ни село Белчин. Хълмът Св. Спас приютява в пазвата си храмът на великомъченица Света Петка. През вековете безброй човешки съдби са легнали в пластовете на околната поляна. Св.Петка закриля и нас, и паметта на предците ни...\" По-искрен и свят надпис едва ли ще откриете другаде. Църквата е еднокорабна, засводена, с двускатен покрив. Градежът е от речни и ломени камъни, споени с хоросан и използване на конструктивна дървена част (сантрачи). Всички икони на църквата имат типичния за атонските зографи стил, характерен за XVII век. Грижливо пазена зад стъкло е най-ценната икона и мощи на Св. Петка.", "date": "2018.11.02", "title": "Средновековна църква"}
{"url": "https://www.dnevnik.bg/evropa/2018/11/02/3338577_es_obmislia_nov_kompromis_za_irlandskata_granica/", "text": "Преговарящите от страна на Европейския съюз лансираха пробен план за Брекзит, за да се избегне т.нар. твърда граница на остров Ирландия и да се дадат на Великобритания по-убедителни гаранции, че няма да има нужда от митническа граница през Ирландско море, отбелязва в. \"Файненшъл таймс\". Както бе съобщено миналия месец, преговарящите от ЕС предложиха в споразумението за раздялата да бъде включен план за оставане на Великобритания в митническия съюз след Брекзит, за да се избегне твърда граница. Предложената сделка представляваше обрат по въпросите, по които ЕС не приемаше компромиси, като отказа да се дадат гаранции за бъдещите търговски отношения между ЕС и Обединеното кралство в споразумението за Брекзит. \"Файненшъл таймс\" посочва, че сега европейските преговарящи обмислят ново предложение за отстъпка по предпазните мерки, които гарантират, че няма да има връщане на митническите проверки на границата между Ирландия и Северна Ирландия, ако бъдещите търговски отношения не влязат в сила своевременно. Според запознати с плана дипломати като  отстъпка към Лондон  ЕС ще изложи пълните условия от \"рамката\" на митническия съюз с цялото Обединено кралство в споразумението за Брекзит, избягвайки нуждата от преговори за второ митническо споразумение след напускането на Великобритания. Временната мярка ще остане в сила, докато се договори постоянна търговска сделка между Великобритания и ЕС. Съгласно компромиса за предпазните мерки Северна Ирландия ще остане пълноправно в митническия съюз, като прилага всички митнически правила и следва регулациите на единния пазар за стоки и продукция на хранително-вкусовата промишленост. Същевременно Великобритания ще има по-базисни митнически отношения с ЕС и ще прилага обща външна тарифа за вноса от страни извън съюза. Северна Ирландия рискува да се превърне в протекторат на ЕС, ако министър-председателят Тереза Май отстъпи пред исканията на Дъблин за избягване на твърда граница при Брекзит, предупреди носителят на Нобелова награда за мир Дейвид Тримбъл, цитиран от в. \"Експрес\". Бившият първи министър на Северна Ирландия, получил престижната награда за приноса си в мирния процес, каза, че има реална опасност областта да се окаже откъсната от останалата част на Великобритания след раздялата с ЕС. Той предупреди, че ако Великобритания се съгласи с условията на Брюксел за предпазни мерки за границата след Брекзит, Северна Ирландия може на практика да се превърне в протекторат на ЕС, като политиците в Белфаст няма да имат думата по никакви въпроси, допълва вестникът. /БТА", "date": "2018.11.02", "title": "ЕС обмисля нов компромис за ирландската граница"}
{"url": "https://www.dnevnik.bg/politika/2018/11/02/3338536_dps_namekna_che_ne_samo_simeonov_no_i_karakachanov/", "text": "След като  заседанието на парламента днес се провали заради липсата на кворум , ДПС намекна, че иска оставката и на вицепремиера Красимир Каракачанов. Миналата седмица движението постави  ултиматум на управляващите  - или оставката на другия вицепремиер Валери Симеонов заради  цинизма му по отношение на хората с увреждания , или предсрочни парламентарни избори. \"И Симеонов, и Каракачанов като нови депутати в пленарна зала ще осигурят кворума, така че министър-председателят да чуе призивите ни, да чуе призивите и на майките на деца с увреждания. Така че двама нови депутати ще бъдат добро попълнение в Народното събрание\", обяви зам.-председателят на парламентарната група на ДПС Хамид Хамид днес. БСП продължава да стои зад искането си за оставката на Валери Симеонов , за да се регистрира при набирането на кворум за започване на пленарните заседания. Според социалиста Румен Гечев има \"трагедия в управляващата коалиция\" и или Симеонов ще подаде оставка, или ще се стигне до оставката на премиера Бойко Борисов. \"Воля\" също настоява за оставките на Каракачанов и Симеонов, но пък се регистрира при набирането на кворума и гласува заедно с управляващите. За пореден път в четвъртък Валери Симеонов обяви, че няма да подава оставка . Засега ГЕРБ го подкрепя, а официалният коментар на Бойко Борисов е, че ако поиска оставката на вицепремиера си, ще се срути \"конструкцията на управлението\". В сряда кворумът в парламента бе осигурен от третия път и с решаващата регистрация на напусналия групата на социалистите Спас Панчев, след като БСП и ДПС отказаха да се регистрират. В четвъртък обаче депутатите от движението участваха в осигуряването на кворума, тъй като  в дневния ред бе медийният закон на Делян Пеевски , който бе окончателно одобрен с помощта на гласовете на ГЕРБ и \"Обединени патриоти\". Засега БСП и ДПС не отговарят ясно дали ще се регистрират в пленарната зала другата седмица, когато парламентът трябва да обсъжда на първо четене бюджетните законопроекти. Коментарът им е, че кворумът е отговорност на управляващото мнозинство. От БСП все пак казват, че държат на условието си Симеонов да подаде оставка, за да участват в регистрацията за кворум. Освен това според социалистите приемането на прокетобюджета за 2019 г. се претупва от управляващите в комисиите, което било скандално и неевропейско. ДПС твърди, че ще решава преди началото на всяко пленарно заседание дали да се регистрира за кворум или не.", "date": "2018.11.02", "title": "ДПС намекна, че и Симеонов, и Каракачанов трябва да подадат оставки, за да има кворум в парламента"}
{"url": "https://www.dnevnik.bg/biznes/2018/11/02/3338579_v_kuba_imalo_interes_kum_vnos_na_bulgarski_sportni/", "text": "В Куба има интерес за внос на български спортни стоки и велосипеди. Това съобщава Министерството на икономиката след среща на заместник-министъра на икономиката Лилия Иванова с Нунес Мордоче, заместник-министър на външната търговия и чуждестранните инвестиции на Куба. По данни на ведомството през първите седем месеца на 2018 г. двустранният стокообмен между България и Куба се увеличава със 131% спрямо същия период на миналата година, възлизайки на 4.052 млн. долара. Българският износ за Куба отбелязва 254.9% ръст спрямо същия период на миналата година. По време на срещата е договорено провеждането на бизнес форум между българските производители и кубинските вносни обединения в сектори от взаимен интерес. Заместник-министър Иванова е на посещение в Куба начело на бизнес делегация. Българските фирми ще вземат участие в едно от най-важните търговски събития в Латинска Америка и Карибския басейн - FIHAV 2018.", "date": "2018.11.02", "title": "В Куба имало интерес към внос на български спортни стоки"}
{"url": "https://www.dnevnik.bg/skorost/2018/11/02/3338590_globata_za_karane_bez_vinetka_shte_e_deset_puti/", "text": "Ако водачите на леки автомобили, които карат без винетка, бъдат заловени и се съгласят да платят глоба на място, ще дължат 30 вместо 300 лева, съобщи днес по \"Нова телевизия\" членът на управителния съвет на Агенция \"Пътна инфраструктура\" инж. Веселин Давидов. Т.нар. компенсаторна такса ще дава право на санкционирания да завърши пътуването си. Шофьорите на автомобили с маса между 3.5 и 12 тона ще се глобяват на пътя с фиш за 50 лева, а тези на най-тежките камиони ще дължат 70 лева. Сега глобата е между 300 и 3000 лева, в зависимост от категорията на превозното средство. В отговор на въпрос Давидов обясни, че това няма да стимулира карането без винетка, тъй като контролът ще е завишен и трудно някой ще може да се изплъзне. Експертът поясни, че пътната агенция има 100 автомобила, снабдени с камери, които разпознават номерата и могат да открият нарушители. В допълнение проверка за наличността на винетка ще се прави от пътната полиция, граничните пунктове и рамки за видеоконтрол по пътищата. Инж. Веселин Давидов обясни, че за да няма измами от товарните автомобили, които ще се таксуват на база изминато разстояние, те ще се следят със сателит. Той припомни, че за всички леки автомобили винетките стават електронни от 1 януари, а тол-таксуването за превозните средства над 3.5 това ще започне от 16 август 2019 г. Цената на винетките, които ще могат да се купят от бензиностанции, пощенски клонове, граничните пунктове, онлайн и от автомати на самообслужване, остава без промяна. Новост е въвеждането на уикенд винетка, която ще важи от 12 часа в петък до полунощ в неделя.", "date": "2018.11.02", "title": "Глобата за каране без винетка ще е десет пъти по-ниска, ако се плати на пътя"}
{"url": "https://www.dnevnik.bg/biznes/2018/11/02/3338583_razreshitelnite_za_stroej_na_jilishta_se_uvelichavat/", "text": "През третото тримесечие издадените разрешителни за строеж на жилищни сгради се увеличават с 12.4%, жилищата в тях - с 15.2%, а общата им застроена площ - с 14.7% спрямо периода април-юни, сочат данните на Националния статистически институт.  При броя на издадените разрешителни за строеж на административни сгради също се наблюдава ръст - с 15.6%, а при общата им застроена площ увеличението е малко над пет пъти. Разрешителните за строеж, издадени на други сгради, намаляват с 5.3%, а тяхната разгъната застроена площ - с 26.2%. За трите месеца местните администрации са издали разрешителни за строеж на общо 1659 жилищни сгради с 9419 жилища в тях и 1 173 841 кв.м разгъната застроена площ, на 37 административни сгради/офиси с 212 473 кв.м площ и на 1207 други сгради със 707 761 кв.м площ. На годишна база също се наблюдава ръст, макар и по-скромен. В сравнение с третото тримесечие на 2017 г. издадените разрешителни за строеж на нови жилищни сгради са повече с 8.7%, броят на жилищата в тях - с 32%, а разгънатата им застроена площ - с 25.6%. Издадените разрешителни за строеж на административни сгради се увеличават с 32.1%, а тяхната разгъната застроена площ нараства над четири пъти. Броят на разрешителните за строеж, издадени на други сгради, са по-малко с 1.1%, а тяхната площ - с 0.8%. Най-голям брой разрешителни за строеж на нови жилищни сгради са издадени в областите София-град - 296, Пловдив - 239, Варна - 152, Бургас - 151, и София - 125. Най-много жилища предстои да бъдат започнати в София - 3966, и областите Пловдив - 1400, Варна - 914, Бургас - 879, и Стара Загора - 564. През третото тримесечие на 2018 г. е започнал строежът на 1038 жилищни сгради с 5921 жилища в тях и с 667 401 кв.м обща застроена площ, на 29 административни сгради/офиси с 81 451 кв.м РЗП и на 638 други сгради с 448 587 кв.м площ. Спрямо предходното тримесечие започнатите жилищни сгради намаляват с 8%, жилищата в тях - с 4.4%, а общата им застроена площ - със 17.8%. Броят на започнатите административни сгради нараства с 16%, а общата им застроена площ - с 211.6%. Започнатите други видове сгради са по-малко с 11.9%, а тяхната площ - със 17.8%. В сравнение с третото тримесечие на 2017 г. започнатите нови жилищни сгради се увеличават с 5.7%, жилищата в тях - със 73.7%, а разгънатата им застроена площ - с 47.8%. Броят на започнатите административни сгради също нараства със 7.4%, а тяхната РЗП - със 165.7%. Започнатите други видове сгради намаляват със 7.8%, докато общата им застроена площ е повече с 16.6% Строителство на най-голям брой нови сгради е започнало в областите: Пловдив - 182 жилищни и 74 други сгради; София (столица) - 181 жилищни, 16 административни и 36 други сгради; Варна - 113 жилищни и 35 други сгради; София - 84 жилищни и 48 други сгради; Бургас - 77 жилищни и 29 други сгради.", "date": "2018.11.02", "title": "Разрешителните за строеж на жилища се увеличават двуцифрено"}
{"url": "https://www.dnevnik.bg/sviat/2018/11/02/3338587_saudiskiiat_princ_kazal_na_sasht_che_hashokji_e_opasen/", "text": "Саудитският престолонаследник принц Мохамед бин Салман е казал на Белия дом, че смята убития Джамал Хашокжи за опасен ислямист, пишат медии в САЩ. Според \"Вашингтон пост\" и \"Ню Йорк таймс\" принц Мохамед е разговарял по въпроса с представители на Белия дом на 9 октомври - в дните след изчезването на Хашокжи в саудитското консулство в Истанбул (точно преди месец), но преди Рияд да признае, че става дума за \"предумишлено убийство\". Съобщението на главния прокурор  дойде, след като Саудитска Арабия за няколко седмици смени три версии за случилото се с Хашокжи. Първо настоя, че той е напуснал мисията след час, след това потвърди, че е починал, но при инцидент, а накрая  заговори за провалена операция , в която той е трябвало да бъде убеден да се върне в родината си, но е бил убит от престъпни елементи. Седмица по-късно  своята версия изложи  и главният прокурор на Турция. Саудитска Арабия отхвърля твърденията в двата американски вестника. Миналия месец принцът определи престъплението като \"болка за всички саудитци\". В началото на тази обаче турският президент Реджеп Тайип Ердоган намекна (а говорителят на партията му каза в прав текст), че подобно деяние не би могло да се осъществи, ако принцът не го е одобрил. Източници на двете издания обясняват, че разговорът е бил между Мохамед бин Салман, зетя на президента Доналд Тръмп Джаред Къшнър и съветника по въпросите на националната сигурност Джон Болтън. По телефона престолонаследникът казал, че Хашокжи е член на \"Мюсюлмански братя\" - нещо, което семейството му отрича.", "date": "2018.11.02", "title": "Саудиският принц казал на САЩ, че Хашокжи е \"опасен ислямист\", пишат американски медии"}
{"url": "https://www.dnevnik.bg/bulgaria/2018/11/02/3338626_elektronizaciiata_e_udar_sreshtu_korupciiata_kaza/", "text": "Извън електронната система за обмен на съобщения, която слага край на разнасянето на папки, са останали само 27 административни звена от над 700, каза днес вицепремиерът Томислав Дончев в интервю за БНР. \"Огромната част - над 96%, успяха да се справят в рамките на крайния срок, който беше вчера - 739 администрации, от които 616 териториални и 123 централни, между които всички министерства, почти всички агенции, всички областни администрации огромна част от общините\", добави той. От вчера българската администрация  преустанови хартиения обмен  на документи. Ако документите са в електронен вид, те не могат да бъдат фалшифицирани, коментира той  скандала в агенцията за българите в чужбина . \"Винаги е проверимо кой къде го е създал, кой си е сложил подписа. Няма как някой да фалшифицира печат, да имитира подпис и да го занесе на някой друг. Всъщност електронизацията е един от най-силните възможни удари срещу корупцията\", каза вицепремиерът. Вицепремиерът обаче предупреди, че \"най-глупавото е, когато електронизираме процеса, да дублираме всичко, което до момента е вървяло на хартия, и да го направим електронно\". По думите му електронизацията налага реорганизиране на работата на администрацията, както и съкращения в нея. \"Ще са необходими реорганизации вътре в администрацията, защото например би било много глупаво, ако аз изпратя на община Плевен, подпиша го в Министерския съвет в хартиен вид, сканира се, влезе в системата и там на някакъв принтер се разпечатва, за да може господин кметът да ми види писмото. Това би било глупаво. Логиката е цялата среда за обмен на документи между администрациите да бъде вързана със системите за управление на документооборота вътре в администрациите, тоест цялата кореспонденция да се следи изцяло по електронен път\", разясни Дончев. Предстои и регистрова реформа Трябва да изчезнат всички документи и удостоверения, които гражданите си вадят от администрациите, а чиновниците да си правят справките по служебен път. Дончев отказа да се обвърже тази реформа с конкретен срок. \"Защото в държавата имаме вероятно 17 000 или 18 000 регистри, ако включим и тези, които са на ниво регионални и местни власти. През последната година отпаднаха около 10 документа. Имаме амбицията следващата година да отпаднат повече. Обичайно се фокусираме върху документите, които се ползват най-много\", обясни той. \"Четвъртата стъпка в реформата е . Ако и това се случи до края на мандата на управлението, ще можем да кажем, че имаме електронно правителство\", посочи вицепремиерът. До края на годината ще бъдат изградени и хранилище с копия от регистрите, обяви Дончев. Така ще се избегнат проблеми като този със срива на Търговския регистър. Причината за този срив според него е, че дефектиралите харддискове са били нискокачествени. \"За тази цел се подготвят специални наръчници, ръководства - силно опростени - буквално по системата правѝ 1-2-3 и така нататък - как се реагира след киберинцидент. Следващата година ще текат специални учения, където имаме за цел колкото може повече от администрациите да придобият навици чрез симулация как се действа в условия на киберинцидент.\" Според Дончев ръководителите на държавните агенции трябва да бъдат професионални, а не политически назначения. \"Изключително вредно е един политически ръководител да се сраства с администрацията. Той е пратен там като представител на гражданите да упражнява граждански контрол върху администрациите. Ако той се срасне с администрациите, той става чиновник\", смята Дончев.", "date": "2018.11.02", "title": "Шефовете на агенции трябва да са професионални, а не политически назначения, смята Дончев"}
{"url": "https://www.dnevnik.bg/skorost/2018/11/02/3338569_fotogaleriia_nai-luksoznoto_kabrio_na_bmv/", "text": "Серия 8 кабриолет е най-новото попълнение в гамата на БМВ и най-луксозният открит модел на баварците.", "date": "2018.11.02", "title": "Фотогалерия: Най-луксозното кабрио на БМВ"}
{"url": "https://www.dnevnik.bg/sport/2018/11/02/3338582_bostun_prekusna_seriiata_na_edinstveniia_nepobeden/", "text": "Вицешампионът в Източната конференция \"Бостън селтикс\" нанесе първа загуба за сезона на \"Милуоки бъкс\". \"Елените\" бяха единственият отбор в Националната баскетболна асоциация (НБА), който имаше максимален актив след седем победи в първите си седем мача. В собствената си зала \"Ти Ди гардън\" \"Бостън\" надделя със 117:113. Ключова роля за победата на \"келтите\" изигра стрелбата от далечна дистанция. Тимът на Брат Стивънс опита цели 55 изстрела от тройката, от които вкара 24. Това е нов рекорд за франчайза, като \"Бостън\" остана на един кош от рекорда за вкарани тройки в един мач на \"Кливланд кавалиърс\" от 2017 г. Двубоят започна равностойно, като почивката след първите две части дойде при 55:53 за \"Бостън\". В третата четвъртина домакините отвориха разлика от 15 точки, като нямаха проблеми да задържат преднината си до края. Силен мач изнесе звездата на \"Милуоки\" Янис Антетокунмпо, който завърши с 33 точки. Усилията му обаче не бяха достатъчни за осми пореден успех на тима. Най-резултатен за \"Бостън\" беше Кайри Ървинг с 28 точки, с по 18 завършиха Гордън Хейуърд и Ал Хорфърд, а Маркъс Морис добави 17 за успеха.  В друг интересен двубой Джоел Ембийд донесе успеха на \"Филаделфия 76ърс\" със 122:113 срещу \"Лос Анджелис клипърс\". Центърът завърши с 41 точки, 13 борби и една асистенция. Ръсел Уестбрук пък беше близо до първия си трипъл-дабъл след завръщането си от контузия, но остана на две борби от постижението. С 29 точки и десет асистенции гардът помогна за третата поредна победа на \"Оклахома сити тъндър\". Със силна последна четвърт \"гръмотевиците\" спечелиха гостуването си на \"Шарлот хорнетс\" със 111:107.", "date": "2018.11.02", "title": "\"Бостън\" прекъсна серията на единствения непобеден отбор в НБА"}
{"url": "https://www.dnevnik.bg/detski_dnevnik/2018/11/02/3335552_s_decata_v_pochivnite_dni_3_i_4_noemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Съвременният облик на игрите в цялото им разнообразие ще бъдат представени в изложение за видеоигри, изложби, лекции, работилници, косплей (неологизъм, съставен от думите на английски за костюм и игра - бел.р.) състезание, турнири и артистични изпълнения, които ще бъдат част от първото издание на  Софийска нощ на игрите , съобщиха организаторите от \"Гьоте институт\" и Game Dev Summit. Програмата обхваща общо 30 събития, разположени на 20 локации в целия град, и започва в 18 ч., а краят остава отворен до сутринта. Подробности за програмата и събитието може да откриете  тук .  Защо Денят на мървите е един от най-важните празници в традиционния мексикански календар. Деца от 6 до 12 години са  поканени в институт \"Сервантес\"  в 11 часа, за да научат за традициите, семейството и корените. Заедно с Ана и Луис Монтеро ще окрасяват цветни черепчета, като всяко дете ще си тръгне със своето мексиканско произведение. Цената е 10лв., а костюмите са препоръчителни.  - Страшни къщи ще правят малките архитекти в занятията на Детска архитектурна работилница. Те ще са от 10, 13 и 15 часа в сградата на \"Съюза на архитектите в България\" на ул. \"Кракра\" 11. Записване на:  arch_for_children@abv.bg - Детският научен център  \"Музейко\"  отваря врати за своята втора \"Нощ в Музейко: Парти с преспиване\". Между 18:30 ч. на 3 ноември и сутринта на 4 ноември гостите на това вълнуващо преживяване ще се включат в дълго парти с преспиване и много изненади. Вратите на Музейко ще бъдат отворени за деца между 7 и 13 години и техните родители, след предварително купуване на билет.  - От 11 часа в Пловдивския културен институт Kinder Coder кръжок по програмиране организира  безплатен промо урок  за деца от 6 до 13 години. Неделя   - Научното ателие на \"Био игри\" \"Странните химични елементи\" очаква своите посетители на възраст от 7 до 14 години в детския център \"Техномеджикленд\". Занятието е от 11 часа, а подробности можете да видите  тук . - Ателието \"Ледникова епоха\" организира от 11 часа \"Био игри\" в детския научен център \"Музейко\". Поканени са деца от 5 до 7 години, подробности -  тук .", "date": "2018.11.02", "title": "С децата в почивните дни (3 и 4 ноември)"}
{"url": "https://www.dnevnik.bg/razvlechenie/2018/11/02/3338644_niil_iung_potvurdi_braka_si_s_aktrisata_daril_hana/", "text": "Нийл Йънг потвърди слуховете, които циркулираха по медиите от месеци, че се е оженил за актрисата Дарил Хана, предаде \"Ройтерс\". Известният китарист разкри брака си тази сряда, когато в публикация в уебсайта си за своята песен \"Ohio\" нарече актрисата \"моята съпруга Дарил.\" Въпросната песен е написана през 1970 г. и е форма на протест срещу смъртта на четирима протестиращи студенти, които са застреляни от Националната гвардия на САЩ в университета в Кент Стейт в Охайо. Медийните спекулации, че 72-годишният Нийл Йънг се е венчал за 57-годишната Дарил Хана, датират от август, а двамата са заедно още от 2014 г. Публикацията на Йънг в неговия уебсайт е свързана с нов видеоклип на песента \"Ohio\", чрез който китаристът се опитва да се бори за \"по-разумни закони за употребата на огнестрелно оръжие\" преди националните парламентарни избори в САЩ на 6 ноември. Той също така критикува Националната оръжейна асоциация в Щатите – лобистка група, чиито усилия са посветени на подкрепянето на правата за употреба на огнестрелно оръжие в САЩ. Употребата на огнестрелно оръжие се превърна една от най-спорните теми в американската политика, като консерваторите се възпротивяват на каквито и да е ограничения спрямо конституционното право на гражданите да притежават огнестрелно оръжие. \"Дайте ни по-разумни закони за употребата на огнестрелни оръжия, които да предпазват народа ни в училища, в църкви, по работните места и по улиците\", написа Йънг, който е член на Залата на славата на рокендрола за соловата си кариера и съвместната работа с Бъфало Спрингфийлд. По-рано през годината Дарил Хана, която се е снимала във филми като \"Блейд Рънър\" и \"Убий Бил\", дебютира като кинорежисьор с лентата \"Парадокс\" – шеговит фентъзи уестърн, заснет с изключително малък бюджет. Във филма участват Нийл Йънг и неговият приятел от музикалните среди Уили Нелсън.", "date": "2018.11.02", "title": "Нийл Йънг потвърди брака си с актрисата Дарил Хана"}
{"url": "https://www.dnevnik.bg/sviat/2018/11/02/3338633_lichni_suobshteniia_na_pone_81_hil_profila_vuv_feisbuk/", "text": "Съобщения на най-малко 81 хил. профила във \"Фейсбук\" са били пуснати за продажба в интернет, съобщи руската служба на Би Би Си, като цитира данни от компания за дигитална сигурност. Общият брой на профилите, които хакери се опитали да продадат, е по-голям - става въпрос за 257 хил. души. Става въпрос за вече разказан през септември случай на хакери, които твърдят, че разполагат с данни на 120 млн. профила. Макар Би Би Си да обяснява, че има причини тези твърдения да подлежат на съмнение, течът, за който съобщава компанията за сигурност, идва месеци след като \"Фейсбук\" се оказа под натиск заради данните на милиони потребители. \"Фейсбук\" е заявила за Би Би Си, че сигурността ѝ не е засегната и инцидентът не е свързан  с пробива от септември , а данните вероятно са получени чрез зловредни разширения на браузърите. Компанията съобщава, че вече е взела мерки, за да предотврати подобни случаи с други профили. Ако твърденията ѝ са верни, и разработчиците на браузърите ще трябва да поемат отговорност, смятат експерти. Руска връзка По информация на Би Би Си повечето засегнати потребители са в Русия и Украйна, но има такива и във Великобритания, САЩ, Бразилия и другаде. Обявата за продажба на профили вече не е достъпна в интернет. Според британския обществен оператор обаче хакерите са ги предлагали за по 10 цента. Според разследване на Би Би Си има \"руска връзка\" с в платформата, където са били публикувани данните. Тя е свързана с IP адрес в Санкт Петербург, а един от участниците в схемата, с когото медията се е свързала, твърди, че групата му може да предложи данни на 2.7 млн. руснаци сред 120-те млн. предполагаеми потребители. Попитан дали дейността му има връзка с руската държава или т.нар. \"Фабрика за тролове\", свързана с близките до руските власти бизнесмени, мъжът, представящ се за Джон Смит, отговаря: \"Не.\"", "date": "2018.11.02", "title": "Лични съобщения на поне 81 хил. профила във \"Фейсбук\" са били пуснати за продан в интернет"}
{"url": "https://www.dnevnik.bg/skorost/2018/11/02/3338657_shestima_dushi_biaha_raneni_pri_katastrofa_mejdu/", "text": "Петима души бяха ранени при катастрофа между автобус и камион с цимент, станала на пътя София - Самоков в участъка между Кокаляне и Пасарел малко след 10 ч., съобщиха от МВР. Сред пострадалите са двамата водачи и трима пътници. Автобусът е на самоковска фирма и е пътувал по линията София- Самоков. По първоначални данни до катастрофата се е стигнало, след като камионът е навлязъл в лентата на другото превозно средство. От Спешна помощ съобщиха пред Би Ти Ви, че двама от пострадалите - 78-годишен мъж с хематом на главата и 72-годишна жена със счупен нос, са настанени в болница \"Света Ана\". Един пострадал е транспортиран до \"Пирогов\", където е прегледан и освободен за домашно лечение. Няма опасност за живота на нито един от ранените. Линейка с лекарки екип оказа помощ на място на по-леко пострадалите. Преминаването по пътя София - Самоков беше силно затруднено в рамките на часове.", "date": "2018.11.02", "title": "Петима души са ранени при катастрофа между автобус и камион край София"}
{"url": "https://www.dnevnik.bg/kultura/2018/11/02/3338589_kinodeicite_kum_rashidov_i_bikov_nedopustimo_e/", "text": "Над 80 български кинотворци, сред които режисьори, продуценти, аниматори и оператори, са подписали открито писмо, в което изразяват възмущението си по повод изказвания на Вежди Рашидов и Тома Биков за това какви филми трябва да подпомага държавата. Те станаха обществено достояние след публикуване на  част от стенограмата  от заседанието на парламентарната комисия по култура и медии от 25 октомври. Авторите, сред които са режисьорите Константин Божанов, Камен Калев, Димитър Коцев-Шошо, Илиян Метев, Светослав Драганов, Андрей Паунов, Павел Веснаков, припомнят един \"безславен\" цитат от Вълко Червенков, който говори пред партийното събрание на Съюза на българските писатели от януари 1949 г. за това как \"Централният комитет на Партията трябва да ръководи културния фронт\"  . \"За нас е недопустимо именно в Комисията по култура да се говори за \"правилно развитие\" и филмите, които произвеждаме, да се свеждат до \"реклама\" или \"имидж\" на страната ни\", се казва в началото на текста. В него кинодейците изказват съмнения, че членовете на комисията са наясно \"какво е национална кинематография и защо тя е обект на държавно финансиране\". Те осъждат още вменяването на задължение да угаждат на масовия вкус, като виждат в тази тенденция да \"прозират две еднакво опасни перспективи - процесът да бъде регулиран идеологически и/или да бъде сведен до \"бизнес модел\". Писмото, внесено в Деня на народните будители - 1 ноември, освен до председателя на комисията Рашидов и представителя й Биков е адресирано и до останалите нейни членове, както и до министъра на културата Боил Банов. Копие е изпратено и до Жана Караиванова, изпълнителен директор на ИА \"Национален филмов център\". Целият текст гласи: ОТНОСНО:  Вълко Червенков пред партийно събрание на Съюза на българските писатели, 28 януари 1949 г. Уважаеми господин Рашидов, Уважаеми господин Биков, Уважаеми членове на Комисията по култура, Уважаеми господин Банов, Припомнихме си горния безславен цитат неслучайно. За наше съжаление, независимо от опровержението на г-н Биков относно публикацията във в. \"Сега\", след като прочетохме стенограмата от заседанието на Комисията по култура към Народното събрание на Република България, считаме, че така наречената \"фалшива новина\" е по същество вярна.  За нас е недопустимо именно в Комисията по култура да се говори за \"правилно развитие\" и филмите, които произвеждаме, да се свеждат до \"реклама\" или \"имидж\" на страната ни. Буди недоумение идеята да се провеждат дискусии за изясняване на целта на държавното подпомагане на филмопроизводството и ефективността на тази \"инвестиция\". Излиза, че членовете на Комисията по култура обсъждат и приемат Закона за филмовата индустрия, без да са наясно какво е национална кинематография и защо тя е обект на държавно финансиране според разпоредбите на европейското законодателство. Сериозният дебат за кризите в обществото ни, за екзистенциалните и моралните проблеми на съвременниците ни се случва именно в българското кино от последните десетилетия. Това се цени \"отвъд Драгоман\", там ни припознават като мислещи хора, затова там се интересуват от филмите ни. Неприемливо е да ни се вменява задължението да угаждаме на масовия вкус и тази тенденция е крайно обезпокоителна, защото в нея прозират две еднакво опасни перспективи - процесът да бъде регулиран идеологически и/или да бъде сведен до \"бизнес модел\".  Относно държавното подпомагане на производството на сериали бихме искали да отбележим, че в Европа подобна практика съществува само в страни, чиито фондове набират средства и от отчисления, било от държавните лотарии, от разпространението на чужди филми и т.н. Бихме искали да вярваме, че най-после това ще стане практика и в България. Днес, в Деня на народните будители, припомняме на политиците, че киното е изкуство, че Конституцията на Република България гарантира свобода на творците да изразяват гледната си точка, че ролята на политиците е да защитават тази свобода, че държавата подкрепя развитието на културата и в частност на киното не за да търси пряк или косвен финансов резултат, а за да съхрани устоите на нацията. С уважение: Росица Вълканова Мина Милева Весела Казакова Андрей Гетов Константин Божанов Кристина Грозева Петър Вълчанов Тонислав Христов Катя Тричкова Гергана Станкова Иглика Трифонова Веселка Кирякова Милко Лазаров Христо Симеонов Камен Калев Божина Панайотова Тома Вашаров Стефан Командарев Ивайло Минов Майя Виткова-Косев Слава Дойчева Ваня Райнова Светослав Стоянов Вера Шандел Елица Петкова Светослав Овчаров Светла Цоцоркова Ралица Петрова Надежда Косева Димитър Коцев–Шошо Мира Сталева Светослав Драганов Илиян Метев Андрей Паунов Диана Андреева–Попйорданова Биляна Томова Иван Попйорданов Николай Тодоров Поли Ангелова Павел Веснаков Моника Балчева Григор Лефтеров Весела Данчева Иван Богданов Любомир Младенов Христо Христозов Мартичка Божилова Георги Богданов Борис Мисирков Симеон Цончев Наталия Атанасова Ина Николова Йоана Александрова Борис Десподов Александър Донев Мария Ландова Борислав Колев Илина Перянова Павлина Желева Росен Спасов Пролет Георгиева Искра Димитрова Катерина Ламбринова Филип Андреев Мартин Илиев Аспарух Петров Атанас Филипов Антоанета Четрафилова Димитър Костов Милена Андонова Невена Андонова Петър Крумов Драгомир Шолев Павлина Делчева Геновева Димитрова Димитър Сарджев Елена Мошолова Огнян Гелинов Людмила Дякова Александър Станишев Елдора Трайкова Александър Смолянов Асен Владимиров", "date": "2018.11.02", "title": "Кинодейци към Рашидов и Биков: Неприемливо е задължението да угаждаме на масовия вкус"}
{"url": "https://www.dnevnik.bg/zdrave/2018/11/02/3338664_fondut_za_lechenie_na_deca_niama_da_ima_obshtestven/", "text": "Фондът за лечение на деца няма да има обществен съвет, ако премине към Националната здравноосигурителна каса (НЗОК). Предложението за промяна е заложено в проектобюджета на касата за следващата година. Решенията за лечението на децата ще се вземат от експерти в здравната каса, а не както в момента от обществен съвет. Това стана известно от пресконференция на председателя на Надзорния съвет на касата Дечо Дечев и зам.-министъра на здравеопазването Жени Начева, на която представиха проекта на Закона за бюджета на НЗОК за 2019 г. Вчера бюджетът беше приет от парламентарната здравна комисия без задълбочена дискусия и на фона на  множество критики . След преминаването на Фонда за деца към касата Управителят на здравната каса обясни, че след преминаването на фонда към институцията ще се гарантира по-ефективно разходване на парите. По думите му през 2017 г. 46% от формулярите за лечение на деца в чужбина са постъпили в касата без ясна оферта за цената на лечението. И след преминаването на фонда към Здравната каса се предвижда разходите за път, престой и преводачи на придружителите на деца да са за сметка на бюджета. \"Струва ми се, че притесненията и критиките идват от тази група, която имат интерес практиката с транспорт, преводачи и престой в чужбина да продължи\", каза той. \"Децата в бъдеще няма да бъдат лишени от правата си за лечение в чужбина\", посочи и Жени Начева, цитирана от \"Фокус\". \"От гледна точка на прозрачността, НЗОК е най-публично управляваната институция\", обяви тя. По думите й ще има преходен период, в който ще се осигури плавен преход между Фонда за лечение на деца и НЗОК. Преминаването на Фонда за лечение на деца към здравната каса  ще ускори лечението в чужбина , смята и председателят на здравната комисия в парламента Даниела Дариткова. 490 млн. лв. повече за НЗОК В проектобюджета на Националната здравноосигурителна каса е заложено увеличение с около 490 млн. лв. През 2019 г. общите разходи за здравеопазване са близо 5.3 млрд. лв. или 4.5% от БВП, като ръстът е 545 млн. лв., от които 53 млн. лв. са по бюджета на Министерството на здравеопазването за дейности и политики, обясни Жени Начева. Спрямо миналата година ще има ръст на разходите за онкомедикаменти от около 20 млн. лева, около 5.5%, обяви Дечо Дечев. \"Лекарствата през следващата година ще бъдат разделени на три групи - за домашно лечение, по протоколи и онкомедикаменти. Онкомедикаментите са отделени в различна група, защото се заплащат от касата по различен начин\", уточни Дечев. \"Касата гарантира, че отстъпките по договорите няма да бъдат по-лоши спрямо 2018 година\", заяви управителят на НЗОК. \"Очаква се ръстът да бъде главно в онкомедикаментите. Интересът на фирмите в тази част е обективен и ясен\", посочи той и допълни, че ако има преразход, той ще се поема от компаниите. Разширяват се контролните правомощия на НЗОК \"Практиката в последните 10 години за разделяне на медицинския от финансовия контрол не даде добри резултати\", каза Жени Начева. Според нея с бюджета се предлага промяна в редица закони с преходни и заключителни разпоредби. \"Парламентът и политическите сили изискваха от нас бързи реформи в сектора. Поставиха изискването средствата за здравноосигурителни плащания да се изразходват прозрачно и ясно, при по-добър контрол\", посочи тя. \"Агенцията по трансплантации, в частта администриране и донорството, преминава към новата агенция. Това по никакъв начин няма да се отрази на политиката. Чисто финансовата част от Комисията за лечение в чужбина минава към касата\", обясни тя. Критики срещу ключовите промени в сектора Остра критика към промените, които здравните власти се канят да въведат с  преходните и заключителни разпоредби  на законопроекта за бюджета на НЗОК, отправиха от  Българския лекарски съюз , както и организациите на  частните болници , на  общопрактикуващите лекари  и други. С преходните и заключителни разпоредби на  одобрения проект  се правят над 40 страници промени в основните закони в сектора на здравеопазването, които ще изменят изцяло много ключови взаимотношения в системата. Сред оспорваните от заетите в сектора промени са прелицензирането на всички болници и практики за доболнична помощ, правилото да се плаща само за дейности, извършени от лекар на основен договор в болницата, намерението само парламентът да разкрива нови болници, а правителството да разрешава откриването на нови болнични дейности и отделения. Също и въпросите как ще се определят критериите за разходна ефективност и дали националният съвет по цени и реинбурсиране има капацитета сам да определя фармако-терапевтичните ръководства, на които ще се базира бъдещото решение кои лекарства и терапии ще покрива касата като най-резходоефективни. Касата и министерството имали общи виждания \"Параметрите по бюджета на НЗОК бяха приети и съгласувани с Министерството на здравеопазването (МЗ) по един безпрецедентно консенсусен начин\", каза днес зам.-министърът на здравеопазването Жени Начева. \"Назад в годините винаги е имало дебати и дискусии в хода на приемането му. Този път промените, които са внесени в Народното събрание, са подкрепени от правителството\", посочи тя. \"За да се случат промени в нашия сектор, НЗОК и МЗ трябва да имат общи виждания. Когато това не е било налице, нищо не се е случвало. Сега обаче идеите за промени са напълно подкрепени и от НЗОК, и от МЗ\", коментира и Дечев.  \"Изненадан съм, че политиците не могат да направят разлика между медицина и здравеопазване. В момента промените означават цивилизовано да се вкарат в системата промени. Медиците не могат да се сърдят и да казват \"Оставете ни да лекуваме, както си знаем, не се намесвайте\". Правилният подход е държавата да сложи правила и регулация\", коментира днес Дечо Дечев.", "date": "2018.11.02", "title": "Фондът за лечение на деца няма да има обществен съвет"}
{"url": "https://www.dnevnik.bg/sviat/2018/11/02/3338654_slujiteli_na_gugul_na_4_kontinenta_spriaha_rabota/", "text": "Служители на технологичния гигант \"Гугъл\" в Америка, Европа, Азия и Австралия спряха работа в знак на протест срещу начина, по който компанията подхожда към твърдения за сексуален тормоз, съобщи Би Би Си. Според профила, създаден за инициативата в \"Туитър\" (Google Walkout for Real Change), служители от над 40 офиса по света са се включили в инициативата. \"А все още продължаваме да броим\", съобщиха организаторите по-рано тази сутрин. Би Би Си изрежда офиси в Сингапур, Цюрих, Лондон, Токио, Берлин и Ню Йорк. В профила в \"Туитър\" са публикувани снимки и от други места като Сидни и Банкок. \"Не съм на бюрото си, защото спирам работа в солидарност с други служители и подизпълнители на \"Гугъл\", за да протестирам срещу сексуалния тормоз, липсата на прозрачност и културата на работното място, която не работи за всички. Ще се върна по-късно. Спрях работа за истинска промяна\", пише на една от листовките, които се раздаваха преди събитието. Какво искат протестиращите Миналата седмица в. \"Ню Йорк таймс\" публикува дълго разследване, според което през последните години \"Гугъл\" е прикривал случаи на сексуален тормоз, извършени от високопоставени служители, които са напуснали с щедри обезщетения. Дава се пример със създателя на Андроид Анди Рубин, който е бил уволнен през 2014 г. с обезщетение 90 милиона долара, пише БТА. Сред исканията на протестното движение в \"Гугъл\" е да се сложи край на принудителния арбитраж, който се използва, за да не станат жалбите публично достояние и да не се стига до съд, както и ръководството да се ангажира с еднакво заплащане за еднаква работа независимо от пола. Формално до ръководството на \"Гугъл\" са отправени и други искания, например да се създаде специална процедура за докладване на сексуален тормоз и да има публичен доклад, който да осигурява прозрачност за случаите на тормоз. Протестиращите искат преминаване на директора, отговарящ за разнообразието, на подчинение директно на изпълнителния директор с възможност да прави препоръки за работата на компанията направо към борда на директорите. Служителите искат да имат в борда и собствен представител. Шефът на \"Гугъл\" Сундар Пичай заяви в мейл до служителите, че през последните две години компанията е  уволнила без обезщетение 48 служители , сред които 13 високопоставени кадри. Имена не се посочват. Пичай увери, че \"Гугъл\" се е променил през последните години и повече не толерира неподходящо поведение на работното място.", "date": "2018.11.02", "title": "Служители на \"Гугъл\" на 4 континента спряха работа заради отношението към сексуалния тормоз"}
{"url": "https://www.dnevnik.bg/bulgaria/2018/11/02/3338675_vestnik_standart_stava_sedmichnik/", "text": "След 26 години вестник \"Стандарт\" спира да излиза ежедневно и става седмичник. Това стана известно от редакционна статия в днешния петъчен брой. \"След като показахме стандартите за свястна и съвестна печатна медия, сега влизаме ударно в света на интернет. От днес хвърляме всички усилия в преобразената агенция \"Стандарт\". Тя е последна дума на асовете в създаването на информационни сайтове. Но нейният най-голям коз е екипът на \"Стандарт\", който ще се труди 24 часа в денонощието. При това не само количествено, а и качествено\", започва коментарът в последния ден на вестника като ежедневник. \"Стандарт\" имаше финансови затруднения пред последните години, журналистите не получаваха заплатите си редовно, бяха натрупани и задължения към разпространителите. На 9 февруари стана известно, че издателят му адвокат  Тодор Батков е подарил акциите си  в дружеството \"Стандарт нюз\", издаващо вестника, на журналистите в изданието. Тогава официалната позиция беше, че ще продължи да помага на вестника, но няма да има финансови претенции. Това е поредният всекидневник, който прекратява издаването си, след вестниците \"Преса\", \"Новинар\", \"Класа\" и други издания. \"Тръгваме по новия път, защото искаме да бъдем независима онлайн медия с най-добрия седмичник, вместо да бъдем принудени да се превърнем в послушен всекидневник за бързи поръчки\", заявява екипът на вестника. Дава се за пример деня на тежката катастрофа край Своге, когато се е наложило да \"излизаме с водещ материал за бутната триколка, понеже там е замесен важен роднина (става дума за  пътния инцидент  с бащата на президента Радев - б.р). Не искаме да си слагаме грях на съвестта и да пишем, че убитата Виктория Маринова не е никаква журналистка\". Журналистите заявяват, че не искат заради \"гарантиран грант през нас да се пускат компромати, които свалят министри още преди да са назначени. Понякога сме били боязливи и дори милозливи към силните на деня. Но при нас флашки по куриер никога не са ставали заглавия на първа страница. Не сме разбивали човешки съдби след команди по телефона\", пише в статията. В последните месеци вестникът се правеше от съвсем малък екип. \"На хейтърите, които още тази сутрин ще възкликнат с облекчение: \"Стандарт\" издъхна, ще кажем, че не се възнасяме. Напротив - възкръсваме в нета. Спокойно, не се правим на велики. Признаваме, че избрахме този ход, защото искаме да се запазим като истинска медия. А в момента у нас това е непостижимо за печатно издание, което не е на хранилка\", пише още в съобщението. Позицията на редакционния екип е, че в България е невъзможно печатно издание да оцелее на пазарен принцип. Цените на хартията и отношението на държавата към печатните издания правят тази мисия невъзможна. Всеки от властта, а и не само, роптае срещу незавидното 111-о място на България по свобода на словото. Но десетилетия наред никой не си мръдна пръста да даде равен шанс на вестниците и телевизиите по отношение на прякото договаряне за европейските медийни пари. \"Колегиално стискаме палци на другите всекидневници да оцелеят, но достойно - за честта на гилдията. Обещаваме им обаче, че оставаме сериозна конкуренция. Защото никой не е преживял тази голгота, през която минахме ние\", завършва материалът. От последния финансов отчет, който \"Стандарт нюз\" е публикувало - за 2012 г., се вижда, че собственици на капитала от 4 млн. лева са \"Т.Б. консулт\" на Тодор Батков с дял от 65.47% и \"ГМ прес\" с 34.53%, което е  в несъстоятелност от април 2016 г.  и беше собственик и на 50% от дружеството \"Интермедиа\" АД, което издаваше сайта blitz.bg и вестниците \"Шоу\", \"Над 55\" и \"Доктор\", както и няколко регионални издания.", "date": "2018.11.02", "title": "Вестник \"Стандарт\" става седмичник"}
{"url": "https://www.dnevnik.bg/sport/2018/11/02/3338661_baiern_se_ozova_nasred_obvineniia_v_rasizum_sled/", "text": "Германският шампион \"Байерн\" (Мюнхен) се озова в центъра на политическо напрежение и обвинения в расизъм. Причина за това стана облеклото на бразилеца Рафиня по време на празненството на тима по случай Хелоуин. Баварците публикуваха снимка в социалните мрежи с част от футболистите на отбора. На нея се вижда, че Рафиня е облечен в арабска роба и държи в себе си пакети, на които пише \"Внимание\". По-късно от \"Байерн\" изтриха снимката, а Рафиня се извини за действията си, като заяви, че придаваният смисъл на костюмите е преувеличен. \"Нямах намерение да ядосам или нараня чувствата на никого\", написа в \"Туитър\" Рафиня. Бразилецът понесе критики от много потребители, като един от тях написа: \"Сериозно? Някой се е облякъл като терорист\". \"Това е гадно... не всички араби са терористи. Изглежда забавно за теб, но не знаеш как това влияе на другите\", написа друг.", "date": "2018.11.02", "title": "\"Байерн\" се озова насред обвинения в расизъм след Хелоуин"}
{"url": "https://www.dnevnik.bg/bulgaria/2018/11/02/3338663_komitet_na_oon_otpravia_desetki_preporuki_kum/", "text": "Комитетът по правата на човека на ООН е установил проблеми със защитата на правата на човека в България. Става дума за разпоредбите на Международния пакт за граждански и политически права, съобщава Българският хелзинкски комитет, чиито представители са участвали в заседанието на комитета. Заради многобройните случаи на престъпления от омраза и реч на омраза спрямо роми, представители на религиозни малцинства, ЛГТБИ, мигранти и други групи комитетът препоръчва приемане на изменения в Наказателния кодекс и в Закона за радиото и телевизията, с които да се включат и други мотиви и признаци. Сред тях са сексуалната ориентация и джендърната идентичност, такива за защита срещу престъпления от омраза и реч на омраза. Комитетът препоръчва ефективно прилагане на действащите разпоредби на наказателното право, за да се гарантира, че извършителите на такива престъпления ще бъдат преследвани и ще получават подходящи наказания. Комитетът изразил загриженост и че в страната липсва каквато и да е възможност за легализиране на еднополовите съюзи в България и препоръчва премахването на всякаква дискриминация, основана на сексуална ориентация и джендърна идентичност. Комитетът препоръчва борба със засилване на дискриминацията на ромите в сферата на с жилищата, образованието, здравеопазването и трудовата дейност. Той специално препоръчва изменения в Закона за устройството на територията с цел въвеждане на принципа на пропорционалност при разрушаване на незаконни постройки и избягване на принудителните евикции. Сред другите проблеми, установени от комитета, е забавената реформа в законодателството, отнасяща се до запрещението, заради което продължава дискриминацията на хората с увреждания. По тази тема съвсем  наскоро отново започна дискусия . Препоръчва се извеждането от институции на хора с увреждания и защита от насилие на настанените в психиатрични институции. През последните години имаше няколко сигнала за случаи на упражнено насилие над деца в такива институции от страна на персонала. Според комитета насилието срещу жени в България е достигнало \"тревожни размери\" и са необходими сериозни законодателни и практически мерки за борбата с него. Затова наред с други мерки той препоръчва ратифициране на Истанбулската конвенция на Съвета на Европа. ГЕРБ оттегли преди време предложението си конвенцията да се ратифицира след негативна кампания, проведена от различни групи в обществото. Комитетът е посочил, че в България продължава да има случаи на изтезания и физическо малтретиране на хора от органите на реда, както и на роми чрез \"наказателни нападения\" в ромски квартали. Полицията в България малтретира мигранти, а пък някои от тях са връщани в страни, в които техният живот и сигурност биха били подложени на опасност. Затова се препоръчва в Наказателния кодекс да се предвиди наказание за изтезаване, както и да се създаде независим механизъм за наблюдение и контрол на полицейското насилие. Според комитета в България има многобройни случаи на заплахи и тормоз над журналисти, както и упражняван политически натиск спрямо ефективна журналисти. Препоръчва се засилване на медийния плурализъм и създаване на справедливи и недискриминационни критерии за насочване на публичното финансиране на медии.", "date": "2018.11.02", "title": "Комитет на ООН отправя десетки препоръки към България заради неспазване на човешките права"}
{"url": "https://www.dnevnik.bg/sviat/2018/11/02/3338672_ispanskata_prokuratura_poiska_25_g_zatvor_za_bivshiia/", "text": "Испанската прокуратура поиска присъда от 25 години за уволнения вицепремиер на Каталуня Ориол Жункерас заради кампанията за независимост, съобщи \"Ел паис\". Жункерас е разследван за бунт и присвояване на публични средства. Лидерът на Каталунската републиканска левица (ERC) бе заместник на Карлес Пучдемон, когото Мадрид уволни като премиер на Каталуня, след като парламентът на автономната област едностранно обяви независимост през октомври. Самият Пучдемон, заедно с няколко от министрите си, не е в Испания от година, точно от толкова разследваните са с мярка превантивен затвор. Бившите министри от правителството му, които останаха в страната, обаче са заплашени от до 16 г. затвор, ако исканията на прокуратурата бъдат удовлетворени, а бившият председател на парламента Карме Форкадел - от 17 г. затвор. Нуждата от тежкото наказание се аргументира с факта, че Жункерас бе един от лидерите на \"процеса\" - започналата още в началото на десетилетието кампания за отделяне от Испания. Кулминацията ѝ бе след референдума за независимост на 1 октомври миналата година, считан от Мадрид за незаконен. На него едва една трета от каталунците поискаха независимост при недостатъчна активност, а в деня на гласуването се стигна до сблъсъци с полицията. Активистите Жорди Санчес и Жорди Кушар, които оглавяват най-големите неправителствени организации в подкрепа на независима Каталуня, пък се очаква да бъдат обвинени само в бунт. И ERC, и издигналата Пучдемон партия PDeCat от седмици искат от кабинета на Педро Санчес да окаже натиск върху съдебните власти за процеса срещу сепаратистите.", "date": "2018.11.02", "title": "Испанската прокуратура поиска 25 години затвор за бившия вицепремиер на Каталуня"}
{"url": "https://www.dnevnik.bg/sviat/2018/11/02/3338708_edinstvenata_zapadna_kompaniia_polzvashta_ruski/", "text": "Белгийският национален авиопревозвач \"Брасълс еърлайнс\" (Brussels Airlines) се отказа да използва наетите временно четири самолета \"Сухой\" (SSJ100), съобщиха местни медии. Отбелязва се, че руските машини са създавали затруднения в изпълнението на полетите по разписание заради чести повреди и липса на части. Белгийските авиолинии са прекратили договора за наем, сключен с ирландския собственик на самолетите \"СитиДжет\" (CityJet), и са наели от същата фирма самолети на канадския производител \"Бомбардие\" (Bombardier CRJ-900). Белгийската авиокомпания бе единственият западен превозвач, изпълнявал редовни полети с машините на \"Сухой\". Руските самолети от тази марка полетяха в началото на десетилетието с двигатели, разработени съвместно от Франция и Русия. В разработката на самолетите участваха близо 30 международни дружества. \"Сухой Суперджет\", както е известен моделът, бе вторият самолет руско производство, включван в работата на западна авиокомпания. През 70-те години на миналия век самолети Як-40, произведени в СССР, изпълняваха няколко години полети за авиокомпании в Италия и Гърция. /БТА", "date": "2018.11.02", "title": "Единствената западна авиокомпания, ползваща руски самолети \"Сухой\", се отказа от тях"}
{"url": "https://www.dnevnik.bg/photos/2018/11/02/3338549_fotogaleriia_festival_na_jujnokoreiskoto_kiselo_zele/", "text": "Всяка година в Сеул се провежда фестивал по приготвянето на традиционното южнокорейско ястие кимчи.", "date": "2018.11.02", "title": "Фотогалерия: Фестивал на южнокорейското кисело зеле"}
{"url": "https://www.dnevnik.bg/evropa/2018/11/02/3338740_britanskata_policiia_razsledva_leiburistkata_partiia/", "text": "Лондонската полиция съобщи днес, че е започнала наказателно разследване по обвинения в антисемитизъм в Лейбъристката партия - основната опозиционна парти в Обединеното кралство, предаде \"Франс прес\". Полицията посочи в комюнике, че на 4 септември е получила досие с документи, предоставено от радио Ел Би Си. \"Съдържанието беше проучено от специализирани агенти и по някои от твърденията в тези документи започна наказателно разследване\", обясни полицията. До Ел Би Си изтекла информация от вътрешно досие на Лейбъристката партия, обхващащо 45 случая, включително изказвания, насаждащи омраза, публикувани от членове на партията в социалните мрежи. Радиото предало досието на началника на Скотланд ярд Кресида Дик. Полицията е работила в контакт с Кралската прокурорска служба, преди да бъдат предприети съдебни действия. Лейбъристката партия е изразила готовност да сътрудничи на следователи. \"Лейбъристите разполагат с утвърдена система за разследване на жалби за предполагаеми нарушения на партийните правила от страна на членове на партията. Всеки, който се смята за жертва на нарушение, трябва да подаде сигнал в полицията\", заяви партията, на която в последните месеци често се налагаше да се защитава от обвинения в антисемитизъм. /БТА", "date": "2018.11.02", "title": "Британската полиция разследва Лейбъристката партия по обвинения в антисемитизъм"}
{"url": "https://www.dnevnik.bg/sport/2018/11/02/3338758_borisov_bulgariia_surbiia_gurciia_i_rumuniia_shte_se/", "text": "България ще се включи в обща кандидатура за домакинство на световното първенство по футбол през 2030 г., обяви министър-председателят Бойко Борисов. По думите му другите кандидати ще са Сърбия, Гърция и Румъния. Изказването на премиера дойде след четиристранната му среща на високо равнище във Варна с ръководителите на съседните държави. През 2030 г. световното по футбол е специално, тъй като тогава се навършват 100 години от първия мондиал, провел се в Уругвай. До момента интерес към домакинството са заявили няколко държави, също обединени в общи кандидатури. Като най-силна изглежда тази на Уругвай, Аржентина и Парагвай. Намерение да приемат световното имат също  Англия, Ирландия, Уелс, Шотландия и Северна Ирландия , както и  Мароко, Испания и Португалия . Тази година световното се проведе в Русия, а следващото през 2022 г. ще е в Катар. САЩ, Мексико и Канада  спечелиха надпреварата за домакинството през 2026 г . Към момента  България няма нито един стадион, на който може да се проведе мач от световно първенство . През септември Борисов повдигна темата за изграждането на нов национален стадион. Той каза, че  държавата може да отпусне стотина милиона за едно \"кокетно стадиоче\" , ако българският отбор продължи с добрите си игри. Скоро след това той продължи, като  определи националния стадион \"Васил Левски\"  за ненужен и призова да се проведе допитване за построяването на ново съоръжение в София. Отново през септември  Борисов възложи задача България да подготви кандидатура за домакинство на младежките зимни олимпийски игри през 2024 г . Първоначално президентът на МОК Томас Бах окуражи страната да поиска зимни олимпийски игри, но министър-председателят заяви, че предпочита България най-напред да натрупа опит с младежките игри. По време на младежките игри в Буенос Айрес миналия месец министърът на спорта  Красен Кралев заяви, че организацията на домакинство на зимните младежки игри ще струва между 30 и 40 млн. евро .", "date": "2018.11.02", "title": "Борисов: България, Сърбия, Гърция и Румъния ще поискат световното по футбол през 2030 г."}
{"url": "https://www.dnevnik.bg/sviat/2018/11/02/3338754_rasistka_reklama_na_trump_vuzmuti_dori_republikanci/", "text": "Американският президент Доналд Тръмп бе остро разкритикуван заради предизборен клип, в който се прави връзка между демократите и имигрантите, от една страна, и тежката престъпност, от друга. Някои републиканци осъдиха видеото, нарекоха го отвратително и казаха, че от три десетилетия това е политическата реклама, най-силно насаждаща  расово разделение , предаде \"Ройтерс\". Видеото, което Тръмп разпространи вчера чрез \"Туитър\", съдържа кадри с Луис Бракамонтес, нелегален имигрант от Мексико, осъден през 2014 г. за убийство на двама полицаи в Сакраменто. Говорейки на английски със силен акцент, той заявява в съдебната зала, че би убил още полицаи. Появяват се кадри с мигранти като препратка към  колоната от централноамериканци , тръгнали към САЩ, и се задава въпросът: \"Кого ли още ще пуснат демократите?\" Клипът завършва с надписа: \"Президентът Доналд Тръмп и републиканците правят Америка отново безопасна\" - вариация на познатия предизборен лозунг на Тръмп \"Да направим Америка отново велика\". Според американски медии клипът е платен от кампанията за преизбиране на президента Тръмп. Сенаторът републиканец Джеф Флейк, един от най-известните критици на президента в собствената му партия, нарече рекламата отвратителна и заяви, че всички републиканци трябва да я осъдят. Том Перез, председател на Националния комитет на Демократическата партия, каза, че клипът отвлича вниманието от истинските проблеми и е пример за това, че Тръмп разделя нацията. Тръмп не за пръв път използва Бракамонтес в политически реклами. Той се появи през януари и във видео, свързано с първата годишнина от встъпването на президента в длъжност. /БТА", "date": "2018.11.02", "title": "Расистка реклама на Тръмп възмути дори републиканци (видео)"}
{"url": "https://www.dnevnik.bg/sviat/2018/11/02/3338731_zaradi_niskite_ceni_bulgari_i_gurci_chesto_pazaruvat_v/", "text": "Търговците в провинция Одрин печелят от колебанията в курса на турската лира - българи и гърци пазаруват често там, а по витрините могат да се видят табели и на двата езика. Това разказва  турското издание \"Дейли сабах\" . Търговците могат да използват сайтове на български и да разполагат с малки речници с 250 думи, които да помагат в общуването с клиентите. Засега те са само на български, но от другата седмица ще има и на гръцки. Общината използва български и гръцки, за да насърчава посещенията на туристи. Гостите купуват плодове и зеленчуци, сувенири, дрехи и местни продукти. Могат да видят цените и в левове и евро, а продавачите понякога говорят езика им. \"Продаваме тук продукти, които струват 100 турски лири (18 долара) в България, за 70-80 лири. Затова предпочитат да купуват от нас\", разказва Гюлюхан Али, българска гражданка, чийто магазин продава почистващи продукти. Левент Йозкан, управител на магазин на компания за строителни материали, пък обяснява, че стока за 23 лири се продава в България за 23 лв., или около 100 лири. Без усложнения на митницата Фуат Текин от магазин за парфюми на най-оживената улица в Одрин разказва: \"Периодът е много натоварен. Тъй като продаваме по-евтино от безмитните (магазини), предпочитат да пазаруват от нас. Обикновено продаваме на българите в края на седмицата, а на гърците - през седмицата. Имаме клиенти, които идват средно два пъти месечно.\" \"Знам малко български, а след това бях на курс и научих още\", обяснява общинският полицай Мехмет Саврук, който работи на пазара в Одрин. Обяснява, че когато има проблем, продавачите му се обаждат, помага и на клиенти българи. Кметът на Одрин Реджеп Гюркан изчислява, че посетител от България \"харчи между 100 и 150 лв., докато грък харчи между 50 и 80 евро\". Левент Йозкан, управителят на строителния магазин, казва, че клиентите дори могат да оставят част от купените стоки в магазина и поетапно да ги закарат в страната си, за да избегнат усложнения на митницата.", "date": "2018.11.02", "title": "Заради ниските цени българи и гърци често пазаруват в Одрин, пише турско издание"}
{"url": "https://www.dnevnik.bg/sviat/2018/11/02/3338772_osem_durjavi_shte_mogat_da_kupuvat_iranski_petrol_bez/", "text": "САЩ са се съгласили да позволят на осем страни, сред които Япония, Индия и Южна Корея, да продължат да купуват ирански петрол и след възобновяването на санкциите срещу иранския петролен сектор на 5 ноември. Това съобщи днес агенция \"Блумбърг\", позовавайки се на високопоставен представител на администрацията.  Агенцията не посочва всички страни, които могат да получат изключение. Според източниците обаче в замяна те ще трябва да свият  вноса на петрол , за да не допринасят за вдигане на цените на петролния пазар.  Очаква се отстъпките да бъдат обявени официално по-късно днес.  Министърът на енергетиката на Турция  Фатих Дьонмез  заяви, че не е получавал уведомление от САЩ за изключение от санкционния режим срещу Иран, а само е чул слухове, допълва \"Ройтерс\". Информацията, че осем страни ще бъдат изключени от действието на  американските санкции  срещу иранския петрол, показват, че доставките от Иран са необходими и не могат да бъдат изтеглени от пазара. Това заяви днес иранският заместник-министър на петрола Али Кардор по държавната телевизия, предаде агенция \"Ройтерс\". \"Изключенията, предоставени на тези осем страни, показват, че пазарът се нуждае от иранския петрол и той не може да бъде изтеглен от пазара... не знам дали тези отстъпки са постоянни или временни\", каза Кардор. /БТА", "date": "2018.11.02", "title": "Осем държави ще могат да купуват ирански петрол без санкции от САЩ"}
{"url": "https://www.dnevnik.bg/politika/2018/11/02/3338784_karakachanov_shte_sudi_katia_mateva_za_kleveta_ako/", "text": "Държавната агенция \"Национална сигурност\" (ДАНС) ще каже има ли доказателства. Ако няма, Красимир Каракачанов ще я съди за клевета. Така депутатът от ВМРО Александър Сабанов коментира пред Би Ти Ви думите на бившия директор на отдел \"Българско гражданство\" в правосъдното министерство Катя Матева. Тя обяви, че  има доказателства, че ВМРО и Красимир Каракачанов се издържат от продажба на българско гражданство . Сигналите на Матева стоят в основата на ареста на председателя на Държавната агенция за българите в чужбина (ДАБЧ) Петър Харалампиев, който е  привлечен към наказателна отговорност  в качеството на лидер на организирана престъпна група за подкупи и други престъпления. До момента са повдигнати обвинения на трима души, сред които са Харалампиев и главният секретар Красимир Томов. \"Твърдения на една жена на пазара трудно могат да се коментират. Къде са тези данни? Когато уличаваш някого в престъпление, е добре да има доказателства. Иначе е донос\", каза друг депутат от ВМРО - Александър Сиди. \"Ние знаем за проверката от ДАНС, като още преди 2 месеца по собствено желание всички депутати от ВМРО се подписахме за осъществяването на тази проверка\", написа във фейсбук профила си и депутатът Красимир Богданов. \"Кампанията срещу ВМРО и омаскаряването на идеята, че българите от чужбина трябва да получават българско гражданство, се води от ДПС. Изнеслата информацията Катя Матева е уволнена от Министерството на правосъдието, защото е издавала документи на граждани на Турция, които нямат нищо общо с България. Вероятно са замесени и други партии и чужди служби. Със сигурност това е огромен удар върху българщината. Очернят се хора, които години наред са поддържали жива българската идея в Македония, Албания и други държави въпреки натиска и репресиите срещу тях\", написа Богданов. Според него всички, които говорят за връзка на ВМРО с търговията с български паспорти, са врагове на партията. \"Уверявам ви, че за нас правата на българите в чужбина са свещена кауза! Никой никога не би си позволил да търси финансови изгоди от това. Всички ние, ръководители и членове на ВМРО, сме работили неуморно, влагайки усилия, енергия, време и лични средства за възраждането на българщината в Македония, Албания, Косово, Сърбия, Румъния, Молдова и Украйна. Сега започва да се вижда ефектът от тази работа. На някой това не се харесва. Бъдете сигурни, атаките няма да ни спрат\", заяви Богданов. Всички сигнали, които са получавани в президентската институция за Държавната агенция за българите в чужбина (ДАБЧ), са предавани в прокуратурата, каза от своя страна вицепрезидентът Илияна Йотова в Димитровград, цитирана от БНР. \"Аз разчитам на това прокуратурата да си свърши работата, цялата правораздавателна система\", каза Йотова. \"Оттам нататък агенцията е структура към МС, има си отговорни хора, нека да дадат своите обяснения. Всички сигнали, които ние сме получавали в президентството, сме ги предавали в прокуратурата и вчера излезе официална информация от страна на президентската администрация\", добави вицепрезидентът.", "date": "2018.11.02", "title": "Каракачанов ще съди Катя Матева за клевета, ако ДАНС няма доказателства"}
{"url": "https://www.dnevnik.bg/kultura/2018/11/01/3332896_otkus_ot_cvetovete_na_pojara_na_pier_lyometr/", "text": "Излиза романът \"Цветовете на пожара\", продължение на всепризнатия шедьовър на Пиер Льометр \"Ще се видим там горе\", чиято екранизация е сред акцентите в програмата на кино-литературния фестивал \"Синелибри\"! \"Цветовете на пожара\" ни връща към зимата на 1927 година. След смъртта на банкера Марсел Перикур дъщеря му Мадлен ще наследи финансовата му империя. Но ето че най-неочаквано седемгодишният й син Пол се хвърля от прозореца върху ковчега на дядо си. Оцелява, ала от този трагичен момент нататък животът на майка и син се променя драстично. Мадлен се сблъсква с алчността и подлостта на обкръжението си в едно време и в една Франция, когато на хоризонта вече засияват цветовете на пожара, който ще изпепели Европа. Унижена, съсипана, Мадлен ще намери сили и ще прояви чудеса от изобретателност, впускайки се в невероятно приключение, чиято цел е да отмъсти – за чиста радост на читателите – на всички изпречили се на пътя й. Мъст, достойна за граф Монте Кристо, от чийто автор Пиер Льометр признава, че е черпил вдъхновение. Пиер Льометр (р. 1951 г.) е дипломиран психолог, пише от 2006 г. и е автор на десетина трилъра, два от които издадени у нас – \"Алекс\" и \"Булчинска рокля\". Носител е на 5 от най-престижните литературни отличия, а 4 от романите му са филмирани. Голямото признание идва с \"Ще се видим там горе\" (2013) – роман за Голямата война, удостоен с наградата \"Гонкур\", плюс още 8 награди, като филмовата адаптация му спечелва и 5 награди \"Сезар\". Пет години по-късно следва продължение – \"Цветовете на пожара\", вторият от десетината романа, които писателят нарича свой \"балзаковски пъзел\" и чрез които смята да обхване периода 1920–2020. превод Росица Ташева Пиер Льометр, \"Цветовете на пожара\" - Откъс Ако погребението на Марсел Перикур се обърка и завърши в пълен хаос, то поне започна навреме. Отрано сутринта булевард \"Курсел\" бе затворен за движение. Събрани в двора, музикантите от оркестъра на републиканската гвардия приглушено настройваха инструментите си, докато автомобилите изсипваха на тротоара посланици, депутати, генерали, членове на чуждестранни делегации, които тържествено се поздравяваха. Под голямата арка с втъкани в черното платно сребристи нишки, която бе издигната над широката площадка на стълбището и върху която бяха изписани датите на раждането и смъртта на покойника, минаваха академици, следвайки дискретните указания на церемониалмайстора, натоварен да организира цялата тази тълпа в очакване на вдигането на тялото. Имаше много познати лица. Подобно важно погребение беше като княжеска сватба или представяне на колекция на Люсиен Льолонг – място, където е задължително да се покажеш, когато си с високо обществено положение. Макар и силно разстроена от смъртта на баща си, Мадлен беше навсякъде, ефикасна и сдържана; даваше дискретни нареждания, вглеждаше се и в най-малките подробности. Бе особено внимателна, тъй като президентът на Републиката бе обявил, че лично ще дойде да се поклони пред тленните останки на \"своя приятел Перикур\". И всичко стана особено трудно – републиканският протокол беше не по-малко взискателен от кралския. Нито миг покой не настъпи в дома на Перикур, буквално завзет от служители на сигурността и отговорници по етикета. Без да се брои тълпата от министри, царедворци, съветници. Държавният глава представляваше нещо като риболовен кораб, непрекъснато следван от рояк птици, които се хранеха от улова му. В предвидения час Мадлен вече стоеше на площадката, скромно скръстила облечените си в черни ръкавици ръце. Колата пристигна, тълпата се умълча, президентът слезе, поздрави, изкачи стъпалата и за миг притисна Мадлен към себе си, безмълвно, големите скърби са неми. После с елегантен и фаталистичен жест ѝ даде път, преди да се отправи към стаята с покойника. Присъствието на президента беше нещо повече от свидетелство за приятелски чувства към покойния банкер, то беше и символ. Вярно е, че случаят бе изключителен. С Марсел Перикур \"си отива една емблема на френската икономика\", обявяваха заглавията на благоприличните вестници. \"Той преживя с по-малко от седем години драматичното самоубийство на сина си Едуар\" – коментираха другите. Няма значение. Важното е, че Марсел Перикур беше централна фигура във финансовия живот на страната и кончината му, всеки смътно го усещаше, предвещаваше обезпокоителна и епохална промяна, още повече че това начало на трийсетте години вещаеше по-скоро мрачно бъдеще. Икономическата криза, последвала Голямата война, така и не бе отминала. Твърденията на френската политическа класа, тържествено заклела се с ръка на сърцето, че победената Германия ще плати до последния сантим всичко, което е разрушила, бяха опровергани от фактите. Страната, приканвана да изчака построяването на нови жилища, ремонтирането на пътищата, отпускането на пенсии, създаването на работни места, накратко, пълното си възстановяване – дори повече от пълно, след като бе спечелила войната, – страната се бе примирила: чудото никога нямаше да се случи, Франция щеше да е принудена да се оправя сама. Марсел Перикур бе представител именно на Франция отпреди, онази, която някога бе водила икономиката си с бащинска ръка. И хората не знаеха какво щяха да погребват – важен френски банкер или олицетворяваната от него отминала епоха. В стаята на покойника Мадлен дълго се вглежда в лицето на баща си. През последните няколко месеца стареенето бе станало главното му занимание. \"Трябва непрекъснато да се наблюдавам, казваше той, боя се да не замириша на стар човек, да не си забравя думите, страх ме е да не преча на другите, да не ме чуят да си говоря сам, шпионирам се, това ми отнема цялото време, изтощително е да старееш\" В гардероба бе намерила закачен най-новия му костюм, изгладена риза, съвършено излъскани обувки. Всичко беше готово. Предишния ден г-н Перикур бе вечерял с нея и с Пол, внука си, седемгодишно момче с красиво личице, бледо, стеснително и заекващо. Но за разлика от други вечери не го попита как върви учението, какво е правил през деня, не му предложи да продължат играта си \"на дама\". Седеше замислен, не разтревожен, не, почти замечтан, какъвто не му беше навикът; едва се докосна до чинията си, задоволяваше се да се усмихва, за да покаже, че е там. И тъй като вечерята явно му се видя твърде дълга, сгъна салфетката си, качвам се горе, каза, продължавайте без мен, притисна за миг главата на Пол към себе си, е хайде, лека нощ. Докато иначе често се оплакваше от здравето си, този път тръгна към стълбите с лека крачка. Обикновено преди да излезе от трапезарията, казваше: \"И да слушате\". Тази вечер забрави. На другия ден бе мъртъв. Докато в двора на къщата влизаше погребалната карета, теглена от два коня с парадни покривала, докато церемониалмайсторът събираше близките, семейството и внимаваше къде ще застане всеки, така че да се спази предвиденият от протокола ред, Мадлен и президентът на Републиката стояха един до друг, вперили поглед в дъбовия ковчег, на който блестеше голям сребърен кръст. Мадлен потръпна. Дали бе направила правилния избор преди няколко месеца? Беше неомъжена. По-точно – разведена, което по онова време беше същото. Бившият ѝ съпруг, Анри д’Олне-Прадел, гниеше в затвора след един шумен процес. И положението ѝ на жена без мъж безпокоеше баща ѝ, който мислеше за бъдещето. \"На тази възраст човек се жени повторно! – казваше той. – Управлението на банка, която има инвестиции в многобройни търговски дружества, не е по силите на жена.\" Мадлен впрочем беше съгласна при едно условие – съпруг, както и да е, но не и мъж, Анри ѝ бил дошъл в повече, много благодаря, брак, да, но за оная работа не разчитайте на мен. Макар често да твърдеше обратното, тя бе влагала немалко надежди в първия си, оказал се катастрофален съюз, така че сега, ясно, съпруг, да, евентуално, но нищо повече, а и нямаше никакво намерение да ражда още деца, Пол бе напълно достатъчен за щастието ѝ. Беше миналата есен, когато всички си даваха сметка, че Марсел Перикур няма да го бъде още дълго. Изглеждаше разумно да се вземат мерки, защото щяха да минат още много години, преди внукът му, Пол пелтека, да поеме кормилото на семейния бизнес. Без да се брои обстоятелството, че не си представяха ясно тази щафета, думите едва излизаха от устата на малкия Пол, който най-често изобщо отказваше да си я отвори, толкова трудно му беше, и значи, да говорим за ръководител Гюстав Жубер, упълномощеният представител на Банка Перикур, им се бе сторил идеалната партия за Мадлен. Петдесетгодишен бездетен вдовец, спестовен, организиран, хладнокръвен, предвидлив, той имаше, доколкото бе известно, само една страст, към механиката, към автомобилите – ненавиждаше Беноа, но обожаваше Шаравел, и към самолетите – мразеше Блерио, но почиташе Дора. Господин Перикур енергично се бе обявил в полза на това решение. И Мадлен бе приела, но: – Гюстав, нека да е ясно – предупреди го тя. – Вие сте мъж, нямам нищо против вие да Така де, разбирате какво искам да кажа. Но при условие че го правите дискретно, отказвам още веднъж да стана за смях. Жубер бе разбрал това изискване, още повече че Мадлен говореше за нужди, каквито той рядко изпитваше. Но ето че няколко седмици по-късно тя внезапно уведоми баща си и Гюстав, че в крайна сметка няма да има сватба.", "date": "2018.11.02", "title": "Откъс от \"Цветовете на пожара\" на Пиер Льометр"}
{"url": "https://www.dnevnik.bg/biznes/2018/11/02/3338799_trugvasht_ot_izrael_gazoprovod_moje_da_se_otkloni_i/", "text": "Премиерът на Израел Бенямин Нетаняху обеща на България, Гърция, Румъния и Сърбия помощ за повишаване на ефективността на енергийните доставки. Това стана на четиристранната среща на високо равнище, на която Нетаняху беше почетен гост, предаде агенция \"Фокус\". \"Най-дългият тръбопровод под вода ще тръгне от наша територия, ще мине през Кипър, Крит и Гърция, а може би и през Балканите. В момента сме в предварителна фаза на проучване. За нас е важно да изнасяме газ, да го пренасяме до вас, за да можем да диверсифицираме доставките\", коментира Нетаняху. Според гръцкия премиер Алексис Ципрас Източносредиземноморският газопровод е проект с голяма геополитическа и икономическа стойност. Той потвърди, че има шанс той да води към съществуваща инфраструктура в Гърция и България. Президентът на Сърбия Александър Вучич коментира, че са помолили Бенямин Нетаняху да подкрепи така наречения балкански маршрут. \"Това би било най-доброто решение както за България, така и за Сърбия, също за Унгария, Австрия. А струва ми се, и за северната част на Италия\", поясни Вучич. Коментирайки присъствието на израелски премиер на четиристранната среща, Бойко Борисов обяви: \"Това, че сме поканили скъп гост, дава възможност на колегите в двустранните срещи да си говорят и за инвестиции, и за всичко, което ги касае тях.\" На срещата днес премиерите на България, Гърция и Румъния са подкрепили желанието на Сърбия да влезе в Европейския съюз, като според Бойко Борисов, ако това се случи, съюзът ще стане по-силен. След срещата премиерът на Румъния Виорика Дънчила обяви, че сред темите на разговорите е била и тази за превръщането на Дунава във важен транспортен коридор между Запада и Изтока на Европа. За целта обаче трябвало да се създаде благоприятна среда.", "date": "2018.11.02", "title": "Тръгващ от Израел газопровод може да се отклони и към Балканите, намекна Бенямин Нетаняху"}
{"url": "https://www.dnevnik.bg/sport/2018/11/02/3338800_shefut_na_futbolnite_sudii_levski_da_zabravi_za/", "text": "Международни съдии няма да ръководят мачове в българското футболно първенство поне до края на сезона. Това заяви председателят на съдийската комисия към БФС Йордан Сталев в отговор на  отвореното писмо на \"Левски\" към президента на БФС Борислав Михайлов и министъра на спорта Красен Кралев . Сините поискаха никога повече Георги Кабаков, Станислав Тодоров и Ивайло Стоянов да не свирят мачове на отбора. Те са недоволни от неотсъдена дузпа и от жълти картони, \"раздавани като бонбони\" в мача с \"Черно море\". Сталев заяви, че категорично, докато ръководи съдиите, няма да позволи нито назначаване на рефери от чужбина, нито да му се поставят ултиматуми от \"Левски\" или други отбори. Стоянов ще бъде наказан за грешките си, но занапред отново ще свири мачове на сините, добави шефът на комисията. Той призна, че Стоянов не е отсъдил дузпа за \"Левски\", но посочи, че вината за отпадането от Купата на България е единствено в отбора. Също така даде примери, в които сините са били облагодетелствани при грешки на реферите. Единият от тях е с неотсъдена дузпа за ЦСКА в последното дерби, което \"Левски\" спечели с 1:0. Сталев изтъкна още една ситуация, при която отборът на \"Левски\" е бил облагодетелстван - пропуснатият червен картон на Милош Цветкович в мача с \"Лудогорец\". Председателят на комисията обаче застана зад решението на Георги Кабаков, като заяви, че то е правилно \"от тактическа гледна точка\". Сталев смята, че тази година съдиите в България се справят по-добре от миналата година. По думите му има отправяни заплахи към български рефери и уточни, че заплахите са от хора от клубовете, а не от феновете. Сталев е отнесъл въпроса към президента на БФС Борислав Михайлов, който е уведомил органите на реда. Шефът на съдиите посочи, че няма нужда от жалби от клубовете срещу съдийството, защото комисията се самосезира. Този сезон има две официални жалби, а са наложени 12 наказания. \"Аз съм назначен от Борислав Михайлов и докато той не ме смени, нещата остават както са сега\", добави той. На пресконференцията присъства и изпълнителният директор на \"Левски\" Красимир Иванов. След нея той постави въпроса за преиграване на мача с \"Черно море\". \"Очевидно е защо присъствах - исках да чуя с ушите си и да видя с очите си, какво се случва. Държахме се културно. Нито сме го контрирали, нито сме изнасяли мнението си кога трябва да се свири дузпа и кога не. Искахме от първо лице да видим какво се случва на пресконференцията. Бяхме много любопитни защо отвореното писмо, което публикувахме вчера, предизвика такава реакция. Аз чух три неща - първо, че има дузпа, второ, че оставка няма, и третото, че всичко със съдийството било точно. Излизам шокиран от пресконференцията\", каза Иванов. \"Разочарован съм, че явно има тотално разминаване между БФС и клубовете. Ние плащаме стадиони, за охрана и съответно за съдии, което е услуга, която се предоставя. Считам, че тонът на Сталев не отговаряше на позицията му. Ние искаме качествено съдийство, искаме услугата, за която плащаме да е качествена. Искаме съдийство, което да е еднакво за всички. Искаме хората да се чудят какво ще стане на мача, когато отиват към него, а не кой съдия е купен и къде, и на коя бензиностанция е чакан\", добави той. Иванов каза, че футболистът Холмар Ейолфсон ще бъде опериран в Барселона следващата седмица и че вероятно ще е извън игра до края на сезона.", "date": "2018.11.02", "title": "Шефът на съдиите: \"Левски\" да забрави за ултиматуми и за рефери от чужбина"}
{"url": "https://www.dnevnik.bg/video/2018/11/02/3338948_video_drugite_novini/", "text": "България, Сърбия, Гърция и Румъния ще кандидатстват за общо домакинство на Световното първенство по футбол", "date": "2018.11.02", "title": "Видео: Другите новини"}
{"url": "https://www.dnevnik.bg/sport/2018/11/02/3338776_mourinyo_viarva_v_shansovete_na_junaited_za_chetvorkata/", "text": "Мениджърът на  \"Манчестър юнайтед\"  Жозе Моуриньо е уверен, че отборът му ще завърши сезона сред водещите четири тима във Висшата лига. Португалецът очаква до края на годината \"червените дяволи\" да скъсят дистанцията от преките конкуренти. \"В този момент трябва да се концентрираме върху потенциала, проблемите и качествата, които имаме, и да се справим по-добре. Извън първите четири сме, така че трябва да вземем нужните точки, за да бъдем в по-добра позиция в края на декември, както очаквам да се случи\", каза Моуриньо. Изказването му дойде преди гостуването на \"Юнайтед\" на \"Борнемут\" в събота. След десет кръга \"червените дяволи\" са осми със 17 точки, като изостават с пет от четвъртия \"Арсенал\". Отборът на Моуриньо има едва две победи в последните си пет мача от първенството.  Моуриньо допълни, че не си прави илюзии за титлата във Висшата лига. Тимът изостава с девет точки от водачите \"Манчестър сити\" и \"Ливърпул\". \"Когато се намираш извън първите четири, не вярвам, че трябва да говориш за титлата. Когато си в топ четири, което вярвам, че ще стане, едва тогава можеш да огледаш ситуацията\", каза още Моуриньо.", "date": "2018.11.02", "title": "Моуриньо вярва в шансовете на \"Юнайтед\" за четворката"}
{"url": "https://www.dnevnik.bg/bulgaria/2018/11/02/3339005_po_iskane_na_finansoviia_nadzor_sudut_naredi_spiraneto/", "text": "Софийският районен съд задължи всички интернет доставчици да спрат достъпа до 40 сайта по искане на Комисията за финансов надзор, съобщи пресслужбата на финансовия регулатор. Преустановяването на достъпа до тези сайтове се налага, защото те предоставят инвестиционни услуги от лица, които нямат право да го правят на територията на България. Списък с интернет страниците, достъпът до които следва да бъде преустановен, се съдържа в съдебното разпореждане в прикачения файл.", "date": "2018.11.02", "title": "По искане на финансовия надзор съдът нареди спирането на 40 сайта"}
{"url": "https://www.dnevnik.bg/photos/2018/11/02/3338677_fotogaleriia_centralnata_bania_koiato_pazi_istoriiata/", "text": "Басейните в сградата на бившата Централна минерална баня в София отдавна не се използват по предназначение. След като години тънеше в разруха от 2015 г. сградата се използва от Музея за история на София. В едната част е експозицията, а във втората - където са басейните, се помещава хранилището на музея.", "date": "2018.11.02", "title": "Фотогалерия: Централната баня, която пази историята на София"}
{"url": "https://www.dnevnik.bg/bulgaria/2018/11/02/3339024_grajdani_protestirat_12-ti_den_sreshtu_vicepremiera/", "text": "Родители на деца с увреждания и граждани, които ги подкрепят, се събраха за 12-та поредна вечер пред Министерския съвет с искане за оставката на вицепремиера Валери Симеонов. Протестиращите не приемат извинението на Симеонов за думите му, че проектозаконът за хората с увреждания е  \"опит да се угоди на кресливи жени , които изкарваха на пек и на дъжд тези уж болни деца\". Днес протестиращите блокираха за около 10 минути кръстовището при булевардите \"Стамболийски\" и \"Христо Ботев\", съобщи БНР. Преди шествието да тръгне, майките пуснаха в небето 12 розови балона, в какъвто според тях пребивава властта. Към всеки от балоните бяха прикрепени снимки на Валери Симеонов, за да може \"и той да отлети заедно с балоните и да напусне системата\", казаха майките. \"Трябва да подкрепим майките, трябва да подкрепим тези деца, въпреки че те са болни, те са бъдещето на България, и не ме напуска търпението, ще бъдем тук всяка вечер, всеки ден, докато настъпи някаква промяна в нашата страна. Надявам се, че майките няма да се уморят, а ние сме с тях\", коментира една от протестиращите пред БНР. В последните дни към исканията на гражданите за оставката на Симеонов  се присъединиха и БСП и ДПС.  Движението смята, че той е отговорен и за неблагополучията в Агенцията за българите в чужбина. Според финансовия министър Владислав Горанов ГЕРБ  предпочита да няма промени в коалицията. ", "date": "2018.11.02", "title": "Граждани протестират 12-ти ден срещу вицепремиера Валери Симеонов"}
{"url": "https://www.dnevnik.bg/sport/2018/11/02/3339017_datskiiat_nacional_niklas_bendtner_beshe_osuden_na_50/", "text": "Датският национал и бивш нападател на \"Арсенал\" Никлас Бандтнер беше осъден на 50 дни затвор. Присъдата му идва след побой срещу таксиметров шофьор. Футболистът на \"Розенборг\" е обжалвал и затова е пуснат на свобода в очакване съдът да се произнесе. Инцидентът е станал през септември в Копенхаген, съобщава Би Би Си. Според информацията деянието е заснето от охранителни камери, като се вижда как Бендтнер удря шофьора в лицето. Играчът признава, че е ударил мъжа, но твърди, че се е почувствал заплашен. Бендтнер твърди, че шофьорът хвърлил бутилка или кен към него, след което футболистът и приятелката му тръгнали, без да си платят. Изпълнителният директор на \"Розенборг\" Това Мое Дирхауг каза, че клубът ще задържи нападателя. Основна част от кариерата на Бендтнер мина в \"Арсенал\". За това време той отбеляза 45 гола в 171 мача. Заради контузия нападателят остана извън състава на Дания за световното в Русия.", "date": "2018.11.02", "title": "Датският национал Никлас Бендтнер беше осъден на 50 дни затвор"}
{"url": "https://www.dnevnik.bg/sport/2018/11/02/3339027_marica_shte_igrae_sus_svetovniia_purvenec_v/", "text": "Българският волейболен първенец \"Марица\" попадна в силна група за второто си участие в същинската фаза на Шампионската лига. Отборът от Пловдив ще играе със световния клубен шампион \"Вакъфбанк\". В група А е и френският шампион \"Безие\". Четвъртият отбор в групата ще е победителят от предстоящия двубой между румънския \"Волей Алба\" и германския \"Алианц МТФ\" (Щутгарт). За \"Марица\" това ще е второ участие в групите на най-силния европейски клубен турнир. Преди година воденият от Иван Петков отбор  направи подвиг и отстрани руския \"Енисей\" (Красноярск) и влезе в групите . Там обаче \"Марица\" записа шест поражения. Този сезон българският отбор влезе директно в групите на Шампионската лига и ще търси първата си победа в тази фаза на надпреварата.", "date": "2018.11.02", "title": "\"Марица\" ще играе със световния първенец в Шампионската лига по волейбол за жени"}
{"url": "https://www.dnevnik.bg/biznes/2018/11/02/3339035_pticevudite_sa_vkljucheni_v_rabotna_grupa_sreshtu/", "text": "Българската агенция за безопасност на храните (БАБХ) кани представителите на птицевъдния сектор да участват в работна група, която да набележи мерки срещу птичия грип, съобщи институцията. По-рано днес служители на птицевъдна ферма край Хасково протестираха, а собственикът на компанията обяви, че 16 хил. птици са евтаназирани, а съдбата на други 13 хил. новоизлюбени и стерилни патета е висяща заради бездействие и некомпетентност на агенцията. Той предупреди, че протестът ще се пренесе в София в понеделник. Успоредно с това агенцията обяви, че кани представителите на бизнеса също в понеделник, за да обсъдят предприетите и планираните бъдещи мерки за превенция и контрол на птичия грип. Напомня се, че по-рано тази седмица със заповед на изпълнителния директор Дамян Илиев се въведе програма за засилен надзор на птицевъдните обекти. Задължителните мерки в нея са биосигурност във фермите, по- висока честота на лабораторен контрол за доказване липса на инфекция с вируса и превенция в цялата страна, както и изискването птиците да бъдат транспортирани само след като са предварително лабораторно изследвани за наличие на вируса. С цел превенция и намаляване на риска от разпространение на инфекцията около огнищата със заболяването в Пловдив и Хасково се създават предпазни зони и зони на наблюдение, в които се забранява движението и търговията с птици и яйца за разплод с изключение на птици за незабавно клане, чието движение е под официален контрол, информира пресслужбата на агенцията.", "date": "2018.11.02", "title": "Птицевъдите са включени в работна група срещу птичия грип"}
{"url": "https://www.dnevnik.bg/photos/2018/11/02/3339003_fotogaleriia_svetovnite_snimki_na_denia_-_2_noemvri/", "text": "Посетителите на токийския аквариум Тokyo Sea Life Park наблюдават големи екземпляри риба тон.", "date": "2018.11.02", "title": "Фотогалерия: Световните снимки на деня - 2 ноември"}
{"url": "https://www.dnevnik.bg/sport/2018/11/02/3339034_prezidentut_na_fifa_pomagal_na_psj_i_siti_da/", "text": "Президентът на ФИФА Джани Инфантино се оказа в центъра на мащабни разкрития след изтичане на тайна информация от Football Leaks, публикувана от германското издание \"Шпигел\". Твърденията са, че като генерален секретар на УЕФА, заедно с бившия президент на УЕФА Мишел Платини, той е защитавал интересите на \"Манчестър сити\" и ПСЖ. Собственост на компании от Близкия Изток, в последното десетилетие двата клуба получиха огромни инвестиции. Неколкократно те ставаха обект на разследвания за евентуално погазване на правилата за финансовия феърплей. Според информацията през 2014 г. Инфантино умишлено се е намесил в работата звеното в УЕФА, контролиращо клубовете за спазване на правилата за харчене. Документите показвали, че тогавашният генерален секретар на УЕФА и настоящи президент на ФИФА е гарантирал, че двата клуба ще избегнат тежки наказания. По това време разследващите установили, че ПСЖ има 218 млн. евро дефицит, а \"Манчестър сити\" - 188 милиона. И двата клуба надвишавали в пъти позволените от финансовия феърплей дефицит от общо 45 млн. евро за сезоните между 2011 и 2013 г. Въпреки позицията си в УЕФА, Инфантино се впуснал в защита на интересите на двата клуба, които според правилата са били застрашени от забрана за участие в Шампионската лига. Швейцарецът предоставял на двата клуба класифицирана информация и им предлагал компромиси, каквито били извън правомощията му да обещава. \"Манчестър сити\" и ПСЖ  бяха глобени с по 60 млн. евро през 2014 г . Тогава бившият вече мениджър на \"Арсенал\" Арсен Венгер се възпротиви и призова за изваждането на \"гражданите\" от Шампионската лига. От тогава насам \"Сити\" и ПСЖ похарчиха общо над 1 млрд. евро за нови футболисти. Парижкият клуб счупи рекорда за най-скъп играч, като привлече Неймар от \"Барселона\" за 222 млн. евро. Инфантино  беше избран за президент на ФИФА  след мащабния корупционен скандал, разтърсил международната футболна федерация и слизането от власт на дългогодишния президент Сеп Блатер. Наскоро Инфантино заяви, че  след реформите ФИФА е излязла от клинична смърт и вече е във финансово здраве .", "date": "2018.11.02", "title": "Президентът на ФИФА помагал на ПСЖ и \"Сити\" да заобиколят финансовия феърплей"}
{"url": "https://www.dnevnik.bg/politika/2018/11/02/3339037_za_da_ima_kvorum_komandirovkite_na_deputatite_moje_da/", "text": "Управляващото мнозинство обсъжда възможността командировките на депутатите да бъдат спрени, за да се осигури кворум в Народното събрание. Това съобщи пред БТА зам.-председателят на парламента и депутат от ГЕРБ Емил Христов. Причината за мярката е отказът на БСП и ДПС да участват в днешното заседание, което  се провали , защото мнозинството не успя да осигури присъствие в залата на необходимите за провеждането му 120 души. \"Можем да съберем кворум и ще го събираме, но едва ли това са очаквали хората от нас. Най-вероятно ще спрем командировките. Ние имаме доста групи, които са в Брюксел, САЩ, ходят по международни форуми, конференции. Но това не е най-доброто решение. Най-доброто решение е всички да сме в зала и да правим това, за което хората са ни изпратили в Народното събрание\", посочи Емил Христов. По-рано днес и председателя на правната комисия Данаил Кирилов, който също е от ГЕРБ, увери: \"Ние сме доказали, че можем да се организираме, за да осигурим мнозинството в парламента, респективно кворума. На следващото заседание ще имаме оптимална организация. Няма да има хора, които да боледуват, няма да има хора, които да са командировани\", допълни Кирилов. Заради днешното прекъсване не бяха разгледани промени в НПК, трябваше да се продължи работа по промените в Закона за корпоративното подоходно облагане и да бъде гледан Законът за българското кино.Идната седмица в дневния ред влизат бюджетите на здравната каса, общественото осигуряване и държавният бюджет. ", "date": "2018.11.02", "title": "За да има кворум, командировките на депутатите може да бъдат спрени"}
{"url": "https://www.dnevnik.bg/sport/2018/11/02/3339038_baiern_prouchval_napuskane_na_bundesligata_i/", "text": "Германският шампион \"Байерн\" е проучвал възможността да напусне германското първенство и Шампионската лига. Това се разбира от документи, извлечени от Football Leaks, публикувани в \"Шпигел\". През 2016 г. клубът от Мюнхен възложил задача на международната кантора Cleary Gottlieb да проучи какви са условията отборът да напусне Бундеслигата и водещия европейски клубен турнир. Обсъждани са и конкретни въпроси като това дали клубът ще продължи да бъде принуден да пуска футболистите си за мачовете на германския национален отбор. Поставен бил и въпросът дали Германският футболен съюз и международните футболни асоциации биха държали клуба отговорен за евентуалното му оттегляне.    През 2016 г. \"Байерн\" и още шест водещи отбора от Европа обсъждали създаването на своя Суперлига. Идеята била 11 от големите отбори да се отделят от УЕФА и през 2021 г. да си създадат свой турнир, наречен Европейска Суперлига. Тези отбори щели да имат гарантирано място в турнира за следващите 20 години. В допълнение към тях щели да бъдат поканени още пет клуба, за да стане общият брой 16. Основните 11 участници са \"Реал\", \"Барселона\", \"Манчестър юнайтед\", \"Ливърпул\", \"Арсенал\", \"Челси\", \"Манчестър сити\", \"Ювентус\", \"Милан\", \"Байерн\" и ПСЖ. Останалите поканени са \"Атлетико\" (Мадрид), \"Борусия\", \"Интер\", \"Рома\" и \"Лион\". В документите се посочва, че с 8.29% от акциите \"Байерн\" е щял да бъде четвъртият най-голям акционер сред клубовете основатели на проекта. Според информацията договорът за основаването на лигата е трябвало да бъде сключен този месец (ноември 2018 г.), но не се посочва датата. За идеята се говори от много години. В опит да предотврати подобен ход УЕФА промени драстично условията в Шампионската лига и осигури повече места за големите отбори от този сезон. \"Шпигел\" твърди, че разполага със 70 милиона документа, като общо 80 журналисти от 15 европейски медии са ги изследвали в продължение на осем месеца. Изпълнителният директор на \"Борусия\" (Дортмунд) Ханс-Йоахим Вацке отказал да коментира конкретни документи. За идеята за Суперлигата обаче заявил, че големите клубове в Европа работят по нея. Според него ключовият въпрос бил дали Суперлигата да върви успоредно или въпреки Бундеслигата. Той уточнил, че докато носи отговорност в клуба, \"Борусия\" няма да напусне първенството. Изнесените тайни документи показват, че все още като служител в УЕФА  президентът на ФИФА Джани Инфантино е защитавал интересите на \"Манчестър сити\" и ПСЖ  около разследванията им за погазване на финансовия феърплей.", "date": "2018.11.02", "title": "Големите футболни клубове в Европа били готови с таен план за бягство в своя Суперлига"}
{"url": "https://www.dnevnik.bg/sviat/2018/11/02/3339046_erdogan_vuv_vashington_post_hashokji_e_ubit_po/", "text": "Саудитският журналист Джамал Хашокжи е убит по поръчка на \"най-високите нива\" на правителството в Рияд, но крал Салман не може да е замесен. Това написа турският президент Реджеп Тайип Ердоган  във в. \"Вашингтон пост\" . За същото издание пишеше Хашокжи, след като напусна Саудитска Арабия заради критики към управляващите, дълги години съветвани от него. Думите на Ердоган в изданието са най-силната досега препратка към евентуална намеса на саудитския престолонаследник принц Мохамед бин Салман. Името му не се споменава в текста, но съветници на президента неведнъж са го замесвали в предположенията си, откакто Хашокжи изчезна в саудитското консулство в Истанбул точно преди месец, а турски медии започнаха да разпространяват изтекла информация за убийството. \"Турция няма да си затваря очите\" Ердоган каза, че \"и за секунда\" не е повярвал, че крал Салман може да има нещо общо със случая. \"Никой не бива да се осмелява да извършва отново такива престъпления на територията на съюзник от НАТО,\" пише турският президент. Същевременно \"дългогодишното\" приятелство на Анкара и Рияд не означава, че Турция може да си затвори очите за предумишленото убийство и да не се опита да открие кой дърпа конците, продължи държавният глава. След изчезването на Хашокжи на 2 октомври Саудитска Арабия две седмици твърдеше, че той е напуснал консулството в Истанбул час след влизането си. Впоследствие, и отчасти заради натиска на Ердоган, смени три версии, като първо твърдеше, че е починал при юмручен бой, по-късно, че е убит без разрешение от властите в опит да бъде убеден да се върне в родината си, а накрая окачестви случая  като \"предумишлено убийство\" . Някои анализатори твърдят, че целта на Ердоган е престолонаследникът принц Мохамед  да бъде свален от власт , без отношенията със Саудитска Арабия да пострадат. Въпроси Публикацията е озаглавена \"Саудитска Арабия още трябва да отговаря на въпроси за убийството на Джамал Хашокжи\". В нея Ердоган повтори въпроси, които зададе поне от няколко трибуни към саудитските власти: \"Къде е тялото? Кой е \"месният сътрудник\", на когото саудитска власти твърдят, че са предали останките? Кой е дал заповедта за убийството?\" За съжаление, заключава президентът, саудитските власти отказват да отговорят. Той се срещна със саудитския главен прокурор тази седмица, но турски медии писаха, че Сауд ал Моджеб е отказал да сътрудничи с информация. По-рано днес Ясин Актай, съветник на Ердоган и приятел на Хашокжи, каза за в. \"Хюриет\", че по негова информация тялото е било разчленено, а частите - разядени с киселина. Последното не е било потвърждавано от турската прокуратура,  представила в сряда подробности  от деянието (според собствената си версия).", "date": "2018.11.02", "title": "Ердоган във \"Вашингтон пост\": Хашокжи е убит по поръчка на висшата власт в Саудитска Арабия"}
