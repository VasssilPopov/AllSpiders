{"url": "https://www.dnevnik.bg/sport/2018/10/10/3325386_katerachut_petur_ivanov_zavurshi_peti_vuv_finala_na/", "text": "Българският катерач Петър Иванов завърши на шесто мято във финалите на младежките олимпийски игри. 18-годишният състезател попадна сред шестимата най-добри, които си оспорваха медалите в дебюта на катеренето в олимпийската програма, но остана последен. Иванов се представи най-добре в коронната си дисциплина \"боулдър\", където беше с четвърти резултат. В дисциплините \"скорост\" и \"трудност\" българинът остана пети. В крайното общо подреждане българинът зае шесто място със сбор 100 т.  Златният медал спечели японецът Кейта Дохи, а сребърното отличие остана за неговият сънародник Шута Танака. Бронзът е за френския катерач Сам Авезу. Спортното катерене ще бъде и сред петте нови спорта в програмата на олимпийските игри в Токио след две години.", "date": "2018.10.10", "title": "Катерачът Петър Иванов завърши шести във финала на младежките олимпийски игри"}
{"url": "https://www.dnevnik.bg/politika/2018/10/10/3325296_ataka_poluchi_nov_ofis_v_sofiia/", "text": "Партия \"Атака\" получи нов офис в София. Централното ръководство на коалиционния партньор в \"Обединени патриоти\" ще се премести в имот на пл. \"Славейков\", в който се е помещавала Комисията за защита на потребителите (КЗП), реши правителството. Политическата сила, ръководена от Волен Сидеров, ще се помещава на третия и част от четвъртия етаж в сградата. На втория етаж пък е разположен екипът на партийната телевизия \"Алфа\". На КЗП се предоставят за безвъзмездно управление помещения на първи, трети, четвърти и пети етаж от Дом-паметник \"Александър Стамболийски\" в София. Именно в него досега се помещаваше ръководството на \"Атака\". Потърсена за коментар от \"Дневник\", координаторът на медийните участия на партията Анелия Дулева обясни, че не знае дали политическата сила ще освободи централата си в Дом-паметник \"Александър Стамболийски\". По думите ѝ на пл. \"Славейков\" ще се помещава само администрацията. През 2013 г., по време на протестите срещу кабинета на Пламен Орешарски, в официално писмо от Националната опера и балет обявиха, че работата и с градата на първия оперен театър в България е заплашена , тъй като е в съседство с централата на ПП \"Атака\". Те обвиниха привърженици на партията, че се събират в района, уринират пред сградата, вдигат изключителен шум и пречат на репетициите на певците.", "date": "2018.10.10", "title": "\"Атака\" получи нов офис в София"}
{"url": "https://www.dnevnik.bg/sviat/2018/10/10/3325110_nobelut_za_ikonomika_tazi_godina_pokaza_kolko_e_vajno/", "text": "Нобеловата награда за икономика тази година бе присъдена на двама влиятелни мислители, предложили идеи, които би трябвало да прегърнем, дори да не са ни изгодни в момента. Те гласят: дългосрочната перспектива е важна; идеите имат значение и общите блага са на всички ни. Пол Ромър и Уилям Нордхаус ни напомнят, че пазарът не е съвършен. Външните ефекти (в икономиката това са положителните или отрицателните последици от икономическа дейност, които се усещат от трета страна - бел. ред.) създават проблеми. Сам по себе си свободният пазар няма да осигури достатъчно инвестиции в идеи или технологии, нито ще защити околната среда. Капитализмът се нуждае от побутване, за да даде най-добрия резултат. Преди да се появят Ромър и Нордхаус, традиционната икономика нямаше много за казване за два от най-важните фактори, обуславящи дългосрочния растеж на икономиката: знанието и природата. За разлика от повечето икономисти, цитирани по медиите, Ромър и Нордхаус не се интересуват особено колко бързо ще нарасне икономиката през следващите едно или две тримесечия, а от това какъв ще бъде растежът през идните десетилетия. Докато икономисти като Джон Мейнард Кейнс са погълнати от важни въпроси като \"как да върнем всички на работа веднага\" (при кризата през Голямата депресия Кейнс и други оставят настрана въпроса за бъдещето, защото в крайна сметка, в дългосрочен план всички ще сме мъртви), то Ромър и Нордхаус повеждат революция в мисленето за растежа десетилетия и векове напред. Няма нужда да се казва, че нито Уолстрийт, нито Вашингтон изглежда се интересуват особено много от каквото и да е отвъд следващото финансово тримесечие или следващите избори. Хората са прочути с късогледството си. Бъдещето обаче има навика да ни изненадва. Като аспирант Ромър си задава въпроса защо икономическият растеж е бил с равен темп през почти цялата човешка история, преди да се ускори по време на промишлената революция. Обяснението е в \"експлозията\" от технологии, но Ромър задава въпроса: а не в друг? На едно място, а не на друго? Повечето икономически модели възприемат технологичните промени като даденост. Понякога има много технологични промени, друг път те не са чак толкова. Изглежда никой не може да направи много по въпроса. Ромър не се съгласява с народната мъдрост. Той вярва, че икономическият растеж идва от стотици, хиляди или милиони хора, на които им хрумват нови идеи, подобрения на стари идеи и приемането на тези идеи и технологии. Той е убеден, че правилната политика може да допринесе за създаване на подходящата среда за растеж. Казано на езика на икономиката, Ромър предлага теория на ендогенния растеж, която поставя човешкия капитал, знание и технологии в центъра на теорията вместо те да са нещо, което просто се случва без обяснение. Ако искате икономиката ви да расте по-бързо през следващите едно или две поколения, трябва да отгледате идеи, което означава, че имате нужда от точния тип институции и инициативи. Това означава да пожертвате малко от потреблението в момента в замяна на повече инвестиции в бъдещето. Цената на разрушаването на околната среда  Всичко това може да изглежда очевидно, но има и силна контрареволюция. Много хора не са привърженици на знанието. Много хора не вярват на учените или на каквито и да било експерти. Много американци не вярват, че животът на Земята е бил оформен от силите на еволюцията. Много американци не вярват, че вливането на пари в икономиката може да ни извади от икономическа депресия или временно да ускори растежа до 3%, а вече мина близо десетилетие от началото на икономическата експанзия. Много американци не вярват, че горенето на изкопаеми горива от човека повишава температурите на Земята до катастрофални равнища. Уилям Нордхаус е сред първите, които се опитват да изчислят цената на разрушаването на околната среда. Подобно на знанието, природата изглежда е нещо, което просто си го има, като въздуха. Земята - с въздуха, водата, сушата и моретата, животните и растенията - съществува, за да я използваме. Тъй като обаче никой не притежава атмосферата или океаните, никой няма икономически стимул да се грижи за тях. Това важи с особена сила, когато става дума за глобалното затопляне, защото се предполага, че цената от климатичните промени ще бъде усетена далеч в бъдещето и ще бъде разпределена сред всички. Ползите от изгарянето на въглеводороди от друга страна се появяват сега за тези, които притежават въглищата, петрола и природния газ. Ползите от изгарянето на въглеводороди се разпределят от пазара, но не и загубите. Нордхаус разсъждава много за начина на взаимодействие на природата и икономиката. Казано с думите на комитета, присъждащ Нобеловите награди: \"по този начин той разглежда природата не само като ограничител на човешката дейност, но и като нещо, което бива силно повлияно от икономическата дейност\". Нордхаус разработва практически инструменти, за да изследва как въглеродните нива, температурите и икономическите и социални разходи и ползи си взаимодействат. Неговият модел на растежа е опит да определи загубите и ползите от различни стратегии за смекчаване на последиците или от това да не се прави нищо. Моделите му имат централна роля в оценката на Междуправителствената експертна група по климатичните промени (Intergovernmental Panel on Climate Change), според която незабавно трябва да бъдат предприети действия, чрез които да се предотврати твърде силното повишаване на температурите. Ако не действаме сега, само след няколко десетилетия ни очаква катастрофа. Не знам за вас, но аз искам внучката ми да живее в проспериращ и мирен свят. Макар работата на Нордхаус и Ромър да е посветена на бъдещето, посланието им е важно сега. По-устойчив и разумен растеж изисква от нас да инвестираме повече в знание и в защитата на планетата ни. За съжаление, политическият климат в света е все по-враждебен към всякакво решение, което изисква да бъдат взети предвид нуждите на някой друг. /БТА", "date": "2018.10.10", "title": "Нобелът за икономика тази година показа колко е важно да се отглеждат идеи"}
{"url": "https://www.dnevnik.bg/bulgaria/2018/10/10/3325301_video_drugite_novini/", "text": "150 млн лева ще допълнят бюджета за ремонти на пътната мрежа", "date": "2018.10.10", "title": "Видео: Другите новини"}
{"url": "https://www.dnevnik.bg/analizi/2018/10/10/3325310_niakoi_ni_predpochitat_murtvi/", "text": "Няколко дни не бяхме журналя. Бяхме журналисти. Допусна се предположението, че журналистите могат (и са!) да бъдат на прицел. Могат да бъдат бити и дори убивани за работата си. Случаят не се оказа такъв, но осъзнаването си остава. На пресконференцията за жестокото убийство в Русе бяха казани много верни неща. Но и една много голяма лъжа, произнесе я Бойко Борисов – че сега в България може да се пише и говори неограничено свободно. Не, не може. Говори се неограничено свободно в неограничени и свободни медии. Каквито в България се броят на пръстите на едната ръка. Толкова са малко, че служат повече за изобразяване на лъжата за свободата на словото, отколкото за компенсиране на ограничената свобода на словото. Няма как да са независими медиите в България, ако в голямата си част те са собственост на един човек. Няма как да зададем на този човек въпросите, които се налага да бъдат зададени. Той съществува само като име. Призрак с тежка черна сянка. Той не ходи на работа, но получава заплата за работа. И ние не можем да го попитаме как се чувства от получаването на този срамен хляб – какъвто е изразът за нечестно получени пари, защото няма къде да го видим, как да контактуваме с него. Повечето медии говорят вместо него – това ли е свободата на словото, неограничената свобода, за която говори на пресконференцията премиерът Бойко Борисов? Не само медиите, а и разпространението им е негово. Затова има медии, които са наказани с неразпространение – това ли е държавата, чието име някои наистина се постараха да оплескат с не най-подходящия повод, но затова пък причина да се говори за несвободата на медиите в България е основателна. Затова днес, може би последният от няколкото дни, в които не бяхме наричани журналя, а журналисти, искам да ви кажа – няма свобода на словото в България, има отделни островчета на свободата. Ако наистина искате да има независими и свободни медии, оказвайте ни подкрепа, докато сме живи. Не е нужно да ни превръщате в икони, когато сме мъртви. Не е нужно да ни повишавате в ранг разследващи журналисти, да ни оплаквате, да организирате бдения и мероприятия, да пишете колко сме прекрасни. Не сме прекрасни, обикновени хора сме, които са избрали за професия истината. Ако имате нужда от истината, направете така, че да я имате. Медиите в България ще бъдат свободни, когато българите поискат те да са свободни. И не, не сме първата власт, както каза Борисов. Този израз така и не го научиха, в оригинала не се говори за \"власт\", а за \"сила\". Не е нужно да сме първата сила, по конституция първите три сили са определени. Журналистиката е четвърта и става сила само когато зад нея са застанали читателите, слушателите и зрителите.", "date": "2018.10.10", "title": "Някои ни предпочитат мъртви"}
{"url": "https://www.dnevnik.bg/evropa/2018/10/10/3325245_velikobritaniia_suzdava_nov_post_-_ministur_za/", "text": "Британският премиер Тереза Мей обяви днес, че създава в правителството си нов пост - министър за превенция на самоубийствата, предаде \"Асошиейтед прес\", цитирана от БТА. Мей представи номинацията на Джаки Дойл-Прайс. Британският премиер освен това обеща 1.8 милиона паунда (2.4 млн. долара) за организацията \"Самаряни\", за да продължи да поддържа безплатна \"гореща линия\" за консултации. Групата \"Кампания срещу живота в мизерия\", посветила се в предотвратяването на самоубийствата на мъже, окачестви като \"пробив\" назначаването на министър с такъв ресор. Според президента на организацията това ще помогне за \"хвърлянето на светлина върху самоубийството\", снемането на позорното петно от него и \"засилването на подкрепата за засегнатите\" във Великобритания. Само в Англия всяка година по около 4500 души отнемат живота си, отбелязва АП. В началото на годината Великобритания  назначи министър за самотата .", "date": "2018.10.10", "title": "Великобритания създава нов пост - министър за превенция на самоубийствата"}
{"url": "https://www.dnevnik.bg/sviat/2018/10/10/3325319_zadurjaniiat_za_ubiistvoto_v_ruse_otishul_pri_maika_si/", "text": "Северин Красимиров, задържан за убийството на водещата Виктория Маринова в Русе, не скрил пред съседите си, че иска да избяга от страната и да отиде в Германия. Причината е, че майка му живее недалеч от Хамбург. Това съобщиха вестниците \"Зюддойче цайтунг\" и \"Билд\", като се позоваха на германски и български източници. По-рано днес окръжната прокуратура в Целс, провинция Долна Саксония,  потвърди , че Красимиров е бил задържан в град Щаде, на 45 км от Хамбург. Случаят обаче се гледа в Долна Саксония, а не в Хамбург, който е отделна административна единица, тъй като Щаде е част именно от тази провинция. Вътрешният министър на Долна Саксония Борис Писториус потвърди, че екипи на следствената служба и полицията са задържали Красимиров \"в жилището на членове на семейството му\", без да навлиза в подробности. За случая  писа и в. \"Билд\" , който показа снимки на блока в Щаде, добавяйки, че той се намира \"в проблемен квартал\" в града.", "date": "2018.10.10", "title": "Задържаният за убийството в Русе отишъл при майка си край Хамбург, пишат германски медии"}
{"url": "https://www.dnevnik.bg/bulgaria/2018/10/10/3325331_peevski_prehvurlia_mediiniia_si_biznes_na_fondaciia_no/", "text": "Депутатът от ДПС и издател Делян Пеевски обявява, че се отказва да продаде част от издателската си компания \"Телеграф Медиа\" на \"Ню Имидж Медиа\", както беше обявено, и се отказва от лично участие в този бизнес. Това се разбира от изявление на Пеевски, цитирано от \"Фокус\". Изявлението е публикувано и в други сайтове, но не е получено на редакционната поща на \"Дневник\". Депутатът изразява възмущението си, че повече от пет месеца Комисията за защита на конкуренцията не се произнася по искането за одобрение на сделката за придобиването на 50% от \"Телеграф Медиа\" от страна на дружеството от киноиндустрията \"Ню имидж\". Това според Пеевски е недопустимо и не кореспондира със сроковете, които комисията прилага при подобни процедури.  Антимонополната комисия започна да проверява сделката  в края на април след като дружеството на депутата \"Интертръст\" сключи предварителен договор за продажбата на 50% от \"Телеграф медиа\" с \"Ню имидж\". Депутатът - издател изказва подозрението, че причина КЗК да не се произнесе вече повече от пет месеца \"не е в сложността на одобрението, а във факта, че касае за свързана с мен медия\".  \"Не мога да толерирам подобен двоен стандарт от страна на държавния регулаторен орган, поради което днес оттеглих искането за одобрение като заявявам, че се отказвам и от сделката\", подчертава Пеевски, който е и член на парламентарната комисия по икономическа политика. Той добавя, че днес е учредил фондация \"Телеграф\", чиято основна цел ще е \"развитието на медийния пазар, повишаването на професионализма, морала и обективността в журналистическата професия, както и борбата срещу фалшивите новини във всичките им форми\". \"С оглед на тази цел, в управителния съвет на фондацията ще участват само изявени български журналисти, които винаги открито са отстоявали истината и не се страхуват да изразят личната си позиция\", обещава той по примера на издателя  Тодор Батков, който в началото на тази година обяви,  че дарява акциите си във вестник \"Стандарт\" на журналистите. По думите на Пеевски, преразказани от \"Фокус\", след регистрацията на фондацията, тойще прехвърли изцяло в нейна полза собствеността на \"Телеграф Медиа\", а с това и отговорността за издаваните от същото дружество печатни медии – \"Телеграф\", \"Монитор\", \"Политика\" и \"Меридиан мач\". \"Така аз се оттеглям от активната издателска дейност, която оставям в ръцете на членовете на управителния съвет, като моето участие ще бъде ограничено единствено до финансовото подпомагане на дейността на фондацията за постигането на нейните цели\", допълва Пеевски. \"Мисля, че е крайно време медийното съдържание да бъде управлявано от журналистите, защото само така би се гарантирала независимостта на медиите. Колко пъти през последните години сме ставали свидетели как чисто медийни мероприятия се превръщат в олигархични срещи, където вместо журналисти виждаме рамо до рамо съмнителни бизнесмени, обвиняеми и подсъдими, както и лица със запорирано от държавата имущество. Това ли е медийната свобода, за която толкова се говори и която трябва да е барометъра на обществото? \" пише Пеевски. Той  за пореден път се определя като жертва на фалшиви новини  и медийни манипулации, както и на продължаваща години клеветническа кампания. Обяснението на депутата е, че неговите медии досега са осветявали задкулисни сделки на олигарси и са се противопоставяли на техни манипулации. Пеевски подчертава, че като издател на печатни медии не желае повече да бъде причисляван по какъвто и да е начин към \"тази група медийни собственици\" и заявява, че \"на създадената от тях изродена медийна среда е крайно време да се противодейства\". Депутатът от ДПС казва още, че \"редакционната политика трябва да се определя единствено от реалните събития и обществения интерес, а не от олигархични медийни кръгове\". Според него само така медиите ще се освободят от всякакви зависимости, а страната ще се издигне в индекса на медийната свобода.", "date": "2018.10.10", "title": "Пеевски прехвърля медийния си бизнес на фондация, но ще помага материално"}
{"url": "https://www.dnevnik.bg/kultura/2018/10/10/3325092_zelenite_ochi_na_viatura_e_noviiat_roman_koito_uchi/", "text": "Зелените очи на вятъра\" е най-новият роман на писателката и преводач Здравка Евтимова от издателство \"Жанет 45\", който бе представен вчера, 9 октомври, в литературен клуб \"Перото\" в София. Събитието откри писателят и литературен критик Миглена Николчина. В описанието на книгата се казва, че това е роман, с който човек се научава да не се предава. Вечната борба между доброто и злото, в която доброто е представено в лицето на малката Ани, която бива потискана от различните герои. Но се справя по начин, който само силата на добротата може да притежава. \"Винаги съм била от позицията на малкото хлапе, което всеки гледа да тормози, но то не се дава\", каза авторката, като допълни, че ролята на Ани в книгата е точно такава. \"Зелените очи на вятъра\" бе представена за първи път на фестивала \"Аполония\" в Созопол тази година. Божана Апостолова от издателство \"Жанет 45\" разказа, че е издала романа за 3 дни, за да може да бъде показан на публиката там. Тя допълни още, че посланията на Евтимова са силни, но открояващото се при нея е стилът. \"Възхищавам й се и не мога да оставя романа\", каза поетесата Аксиния Михайлова. На събитието присъстваха още водещият на БНТ Николай Колев, поетът Росен Карамфилов и преводачът Ангелина Дичева.", "date": "2018.10.10", "title": "\"Зелените очи на вятъра\" е новият роман, който учи хората да не се предават"}
{"url": "https://www.dnevnik.bg/bulgaria/2018/10/10/3325341_zaharova_obvini_bulgariia_che_ne_zashtitava/", "text": "Българските власти не предприемат ефективни мерки срещу актовете на вандализъм срещу паметници на съветски войници, заяви днес говорителят на руското министерство на външните работи Мария Захарова, цитирана от  ТАСС  и БТА. \"През нощта срещу 4 октомври бе извършен поредният акт на оскверняване на паметника на съветските воини в София\", отбеляза Захарова. Тя призова \"ръководството на България\" да прекрати \"зачестилите в последно време случаи на вандализъм срещу паметника\" и да осигури неговата безопасност. \"Принудени сме да констатираме, че българската страна така и не предприема ефективни мерки да не се допуска гавра с паметта на съветските воини, отдали живота си за спасяването на човечеството от нацизма\", заключи говорителят на руското външно министерство. Захарова има предвид случката на годишнината от решението да бъде издигнат паметникът, взето на 4 октомври 1949 г. Миналата седмица надписът \"На съветската армия освободителка от признателния български народ\"  бе задраскан . Под него, с червени букви, бе изписано: \"Столична община, махни този национален позор!\" Не за пръв път Захарова  прави подобни коментари  за отношението на българските власти към паметниците от съветско време.", "date": "2018.10.10", "title": "Захарова обвини България, че не защитава паметниците на съветски войници"}
{"url": "https://www.dnevnik.bg/analizi/2018/10/10/3325334_obratim_li_e_procesut_na_nedoverie_kum_vlastta/", "text": "Общественото мнение има право на строг контрол върху действията и бездействията на управляващите - независимо дали става дума за садистично убийство, претупан ремонт на централна градска част или продажба на огромен ТЕЦ за 3500 лева плюс бонус 30 милиона \"студен резерв\". Отблъскващи са истеричните реакции - от всички страни - по повод бруталното убийство на Виктория Маринова в Русе. Но тези реакции са израз не само на дегенерирали политически нрави и на хора, преследващи целите си без скрупули. На мястото на Бойко Борисов не бих бил толкова назидателен въпреки нанесените му обиди. Защото най-важният извод от истеричната обществена среда по повод на жестокото убийство е дълбоката криза на доверие в институциите на държавата. В Странджа бе засечена сериозна опасност от епидемия по домашните животни. По мое скромно - неекспертно мнение, властите реагираха, общо взето, адекватно с цел да спрат разрастване на заплахата. Отговорът на публиката бе... яростни обвинения, че властта иска да избие животните на бедните хора в Странджанско с цел... абе, някаква далавера... Сигурно нерядко стават далавери пред очите на обществеността, за да имат легитимност подобни обвинения. Знайни и незнайни майстори и проектанти си оставили ръцете около \"Св. Седмочисленици\" и \"Граф Игнатиев\". Мрежата избухна - нова арогантна далавера с европейски пари, \"Джи Пи груп\" и т.н... Сигурно доста далавери са преживели хората в България, за да се наложи толкова пряко и еднозначно тази интерпретация на ремонта. В един завой на пътя през Искърския пролом загинаха над 20 души. Катастрофа с автобус, която може да бъде причинена от различни фактори. Но публиката веднага пое с огромно доверие версията за некачествено изградената пътна настилка, направена от фирмата \"Трейс\" - спечелила десетки обществени поръчки на стойност стотици милиони... Примерите могат да продължат, но зад тях ясно се откроява основен проблем на властта в България - - особено в тази негова част, която се отнася към разходването на публични, включително европейски, средства и до нарастващия обществен консенсус за недопустими, скандални размери на корупционно поведение в държавата. Знаем какъв би могъл да е отговорът на властта - \"Нямате доказателства\". Глупаво би било управляващите да се успокояват под този лозунг. Корупция се доказва трудно, особено в държавна система, конструирана да я прикрива. Но липсата на доказателства не повишава общественото доверие в управлението. Напротив - изявления на висши магистрати, че крупни олигарси са чисти като момина сълза, не укрепват, а рушат до основи доверието към управляващите и от трите власти. Мащабната ерозия на общественото доверие във властта може да доведе до два типа промени в модела на политическо управление на страната. От една страна, През 2013 г. кабинетът \"Борисов 1\" бе свален от коалиция на раздразнени руски енергийни/ стратегически интереси и местни олигархични групи, сдавили се като псета около все още могъщата КТБ. През далечната 2001 г. управлението на СДС бе подкопано от яростна и успешна кампания на посткомунистическата мафия срещу правителството на Иван Костов, която разчисти пътя на далаверата НДСВ. Примери - много. Вместо да показва обида и покруса и да назидава свои и чужди, Бойко Борисов ще направи добре да види в какъв вакуум на доверие се е оказало неговото управление - заедно с почти всички останали държавни институции в страната. Докато не преизгради това доверие към властта, той може да очаква само все по-неприятни преживявания от този тип. От друга страна, съществува и алтернативна възможност за справяне с липсата на обществено доверие. В Унгария не се чувства липса на доверие към Орбан. Но чувам, че мнозина унгарци били неохотни да говорят за него пред непознати хора - особено ако са критични. Путин не чувства липса на доверие - тези, които не му се доверяват, или мълчат, или заминават за по-хладните места в необятната Русия. Авторитарното управление - дори и в \"мек\" вариант - е \"лекарство\" срещу липсата на обществено доверие. Но дори и то не може да бъде наложено ненадейно - обществото и държавата се \"свличат\" към авторитаризъм и диктатура в продължение на дълъг период от време. Обратим ли е процесът на недоверие към властта в България? Не съм сигурен, не съм... Не казвам, че точно Бойко Борисов може да \"обърне дебелия край\" и да \"орбанизира\" или \"путинизира\" пълноценно България. Но ако не се справи с кризата на легитимността, която се задълбочава в условията на днешното управление, диктатурата - все едно чия - неизбежно ще дойде. А кандидати за диктатори има - я вижте само колко \"националисти\" и \"русофили\" яростно се разхождат по сцената...", "date": "2018.10.10", "title": "Обратим ли е процесът на недоверие към властта"}
{"url": "https://www.dnevnik.bg/zelen/2018/10/10/3325228_plovdiv_poluchi_nagrada_ekoobshtina_zaradi/", "text": "Успешните проекти, като стимулираща такса за събиране на отпадъци и за разделно събиране на битов отпадък, на Пловдив й донесоха награда \"Екообощина\". Наградите се връчиха днес за трета поредна година от посолството на Франция в България. В церемонията бяха отличени още 6 общини и два граждански проекта, в категориите - управление на отпадъците, на публичните пространства, водите и енергийна ефективност на сградите. Наградите се връчват от Посолството на Република Франция в България. На днешната церемония във Френския културен институт присъстваха посланикът на Франция Ерик Льобедел, заместник министрите на регионалното развитие и на околната среда Деница Николова и Атанаска Николова, Мигел Ангел Санчев - директор на \"Декатлон България\", Мартин Заимов - директор на регионалния фонд за градско развитие. За първи път тази година \"Екообщина\" отличи и  граждански проекти в областта на спорта , като в новата категория участваха 120 проекта, от които 11 бяха допуснати до етапа на журиране, като два от тях бяха отличени и получиха награда осигурена от \"Декатлон\". През следващата година в конкурса \"Екообщина\" ще бъде въведена и нова категория - за граждански инициативи за образование в сферата на опазването на околната среда, съобщи Ерик Льобедел. Организацията \"Ruse Go за безплатен спорт на открито в Русе\", бе отличена за проекта \"Игри и спорт за цялото семейство\". Журито е счело, че инициативата промотира спорта и връзката между гражданите и може да се прилага и в други градове. Втората награда в категорията получи СНЦ \"Черно море ултра\", за проекта за ултрамаратон \"Туристически маршрут Черно море\". Той също може се прилага в различните градове по крайбрежието на Черно море, като може да се развива в посока на различни спортове като планински преходи, колоездене и бягане. Инвестициите от 75 млн. лева за възстановяването и обновяването на градските райони, културно-исторически дестинации, реконструкция и модернизация на обекти от културната инфраструктура донесоха на Бургас наградата в категория \"Управление на публичните пространства\". Общината прилага и иновативни решения и участва в проект \"Споделящи градове\" на програма Хоризонт 2020. Община \"Павликени\" също получи отличието в категорията за управление на отпадъците, но за общини с под 40 хил. жители. Общината оползотворява над 50% от отпадъците, благодарение на реализираната система за разделно събиране. Като допълнение към нея от общината планират и нови проекти за намаляване на транспортните разходи по извозването им. Община \"Етрополе\" е успяла да намали загубите на вода с до 40% проекта, за което получи наградата в категория управление на водите. В общината са реализирани успешно множество проекти по ОП \"Околна среда\" и Програма за развитие на селските райони, като 100% от уловените утайки във водата се оползотворяват в земеделието. За успешни проекти за подобряване на енергийната ефективност на сградите бяха отличени общините \"Добрич\" и \"Кнежа\". Проектът за изграждането на детска градина с нулева енергийно потребление, проектите с обхват 2050 г. и участието в множество международни проекти са причината за отличието на \"Добрич\". Успешното инсталиране на възобновяеми енергийни източници на \"Многопрофилна болница за активно лечение-Кнежа ЕООД\", дългосрочната програма в тази посока и проектът за информационна система за обработване на данни донесе на Кнежа отличието в конкурса.", "date": "2018.10.10", "title": "Пловдив получи награда \"Екообщина\" заради оползотворяването на 40% от отпадъците"}
{"url": "https://www.dnevnik.bg/sport/2018/10/10/3325323_futbolnite_nacionali_smiatat_che_otbornata_igra_shte/", "text": "Националният отбор по футбол се изправя срещу Кипър в края на седмицата в третия си мач от Лигата на нациите. Съставът, воден от Петър Хубчев, има две победи дотук, а футболистите му смятат, че отборната игра може да помогне за нов успех. \"Мачът със сигурност ще бъде тежък, но ако покажем играта от първите ни две срещи, имаме големи шансове да победим отново. Фаворити няма, особено в съвременния футбол. Всичко зависи от колективните усилия и това кой играе като отбор\", каза халфът Георги Костадинов. В първите си два мача България победи Словения с 2:1 и Норвегия с 1:0. Тимът води с група 3 на Дивизия С с шест точки, а норвежците и Кипър са с по три точки. Словения е на последно място без точка. Победителят от групата има възможност да се изкачи в дивизия В и да участва в плейофите за участие на европейското първенство през 2020 г. Мачът на България с Кипър е на 13 октомври в 21.45 часа на Националния стадион \"Васил Левски\". От УЕФА определиха за съдия на мача сръбският арбитър Сърджан Йованович, а негови помощници са Урош Стойкович и Милан Михайлович.", "date": "2018.10.10", "title": "Футболните национали смятат, че отборната игра ще бъде ключът за победа срещу Кипър"}
{"url": "https://www.dnevnik.bg/bulgaria/2018/10/10/3325345_varnenskiiat_okrujen_sud_otkaza_da_ekstradira_mehmed/", "text": "Варненският окръжен съд отказа да разреши екстрадирането в Турция на германският гражданин Мехмед Явуз, поискано от прокуратурата на южната ни съседка заради участие в Кюрдската работническа партия, обявена от Анкара за терористична организация. По време на днешното си заседание съдът измени до приключване на производството и мярката му за неотклонение от \"домашен арест\" в \"подписка\". Случаят предизвика реакции и в медиите в Германия, а посолството на Федералната република обяви, че ще следи развитието му през посолството си в София. Явуз е пристигнал в Германия като бежанец, а по-късно е получил германско гражданство и в момента работи като социален педагог там. На 2 септември т.г. той бе задържан на Летище Варна при пристигането му с полет от Дюселдорф с намерение да почива със семейството си в курорта Златни пясъци. Според информацията на Окръжната прокуратура във Варна той е бил издирван в продължение на 9г. от Интерпол – Анкара с т. нар. червена бюлетина, за да излежи присъда от 6г. и 3 месеца \"лишаване от свобода\" за участие в терористична дейност. Становището на прокуратурата, изразено по време на днешното заседание, гласеше, че искането за предаването на Мехмед Явуз на Турция не следва да бъде уважено, тъй като името му е било свалено от всички бази данни на Интерпол. Причината за това е, че издирването му е било по искане на филиала на организацията в Анкара, а мотивите за това са били политически, което е нарушение на конституцията на Интерпол. Пак според Окръжната прокуратура във Варна основания за отказ за екстрадиция е и това, че Явуз е германски гражданин със статут на бежанец. Същото становище беше споделено и от адвоката му, според когото \"ако бъде предаден на Турция той \"може да бъде подложен на тежки посегателства срещу неговата лична неприкосновеност и свобода\". За да се произнесе, днес съдът във Варна взе предвид и обстоятелствата, че молбата за екстрадиция на Мехмед Явуз не отговаря в пълна степен на законовите изисквания. Не е била предоставена пълна информация за престъплението, за което се иска екстрадицията, както и копие от приложимите законови разпоредби, включително давността на престъпленията, които турската страна твърди, че той е извършил. Не е приложен и първия съдебен акт на закрития Съд за държавна сигурност в Адана, от където е подадено искането за екстрадиция. Посочени са само в цифрово изражения разпоредбите от наказателния кодекс на Турция, въз основа на които е осъден, без словесното съдържание на цитираните престъпления. Категоричното основание, с което днес Окръжният съд във Варна отказа да екстрадира Мехмед Явуз, е и това, че той е признат за виновен и осъден на лишаване от свобода от извънреден съд, какъвто безспорно е бил и закрития съд постановил първата му присъда. Изненадващо обаче съдебният състав не сподели доводите на прокуратурата, че Мехмед Явуз е преследван и осъден заради политическите си убеждения, възможното нечовешко отношение към него и липсата на условия за справедлив процес в Република Турция. Днешното решение на Варненския окръжен съд подлежи на проверка от Апелативния съд в града седемдневен срок.", "date": "2018.10.10", "title": "Варненският окръжен съд отказа да екстрадира Мехмед Явуз в Турция"}
{"url": "https://www.dnevnik.bg/bulgaria/2018/10/10/3325353_suprugata_i_leliata_na_severin_krasimirov_govoriha/", "text": "Лелята на задържания в Германия Северин Красимиров, заподозрян в убийството на телевизионната водеща Виктория Маринова в Русе, разказа пред медии, че го е чула да говори по телефона с майка си, на която е признал, че е изнасилил жена и затова заминава при нея в Германия. Тя и приятелката на задържания говориха за първи път пред медиите, помолени от съседи, които се опасяват от саморазправа в квартала. Младата жена, с която живеел на семейни начала, пък разказа, че в събота - деня на убийството, го е видяла с кръв по дънките, но той й е обяснил, че се е сбил с момче. Тя не му е задавала повече въпроси, защото се е уплашила от кръвта. Разказа, че по него е нямало драскотини или други видими наранявания. Северин Красимиров не обяснил на приятелката си защо заминава за Германия, само казал, че трябва да отиде, а впоследствие да вземе и нея. Младата жена на няколко пъти отрече да е знаела, че той е извършил убийство като за смъртта на телевизионната водеща разбрала от новините. Не е видяла и чужди вещи в него. Приятелката на заподозрения добави, че в нощта преди убийството Красимиров е бил на рожден ден с приятели, които тя не познава. Не вярва той сам да е извършил престъплението като смята, че тези му приятели може би са му помогнали. Тя се е чула с партньора си за последно малко преди той да стигне в Германия.", "date": "2018.10.10", "title": "Съседи организираха \"пресконференция\" с приятелката и лелята на Северин Красимиров"}
{"url": "https://www.dnevnik.bg/sport/2018/10/10/3324407_vreme_e_za_afrika_kak_mok_se_nasochi_kum_novi_teritorii/", "text": "\"Африка е обединена и стои зад Сенегал за домакинството на младежките олимпийски игри през 2022 г. С младо население и страст към спорта - сега е време за Африка, време е за Сенегал\". С тези думи президентът на Международния олимпийски комитет (МОК) посрещна избора за домакин на  младежките летни игри  през 2022 г. Правото да приеме форума получи сенегалският град Дакар. Изборът e исторически, защото за пръв път в Африка ще се проведе олимпийска надпревара. Домакинството на Сенегал е част от стратегията на МОК да разшири географията на спорта, като се насочи към нови хоризонти.  Основният принцип, който олимпиадите следват, е свързан с оставянето на наследство. Често обаче изградените спортни съоръжения потъват в разруха, запалването на интереса на младите към спорта е трудно измеримо, а организаторите са на финансова загуба след края на игрите. Затова изискванията към домакините на младежки игри са силно занижени, като МОК дава право на по-малки градове да приемат форума. Заедно със спортния характер, като компонент на събитието се явява развиването на културна и образователна програма. Предвидените разходи за организирането на летни младежки игри са 30 милиона долара, като това не включва инвестициите в инфраструктурата. Финансирането е споделено между домакина и МОК, като олимпийският комитет поема пътните разходи и настаняването на спортистите и официалните лица. Сред държавите, които опипват почвата да приемат състезания от подобен ранг вече е и България. Вече се обсъжда възможността  страната да приеме младежките зимни игри през 2024 г. Един за всички, всички за Сенегал  \"Сенегал и неговите млади хора са горди от честта, която получихме да организираме младежките олимпийски игри през 2022 г. в нашата страна. Всички в Африка, люлка на човечеството, са горди, че най-младият континент по демографски показатели ще приеме младите спортисти през 2022 г.\", каза президентът на Сенегал Маки Сала. Правителството предвижда финансирането на проект за олимпийски стадион с 50 хиляди места за игрите. Форумът ще се проведе през май или юни, когато е краят на сухия сезон, което \"значително ще намали възможността за разпространение на тропически болести\", заяви вицепрезидентът на МОК Угюр Ерденер. Олимпийският комитет предварително беше решил да даде домакинството на Африка, като в спора влязоха още Нигерия, Ботсвана и Тунис. Според МОК кандидатурата на Сенегал е спечелила заради дългосрочната си визия за развитие на младежкия спорт и по-доброто предложение. В страната вече са започнали важни стъпки в тази насока. Развитието на младежкия спорт е част от предвидените реформи в Сенегал, които правителството планира да осъществи в плана си до 2035 г. Организирането на младежки игри означава много за Африка, като надпреварата през 2022 г. ще даде отговор дали континентът може да приеме значими олимпийски форуми в бъдеще. \"В Африка, когато семейство прави купон, всички съседи се включват и помагат за подготовката на събитието\", каза Лидия Нсерека, един от членовете на МОК.", "date": "2018.10.10", "title": "Време е за Африка: как МОК се насочи към нови територии"}
{"url": "https://www.dnevnik.bg/analizi/2018/10/10/3324515_zashto_sankciite_na_sasht_ne_mogat_da_povliiaiat_na/", "text": "Посланията от Техеран са твърди. На 1 октомври иранските сили  изстреляха шест ракети по позиции на \"Ислямска държава\" в Източна Сирия . Те паднаха само на няколко километра от намиращите се на сирийска територия американски военни; една от ракетите, които бяха показани по иранската държавна телевизия, беше с надпис върху нея: \"Смърт за Америка, смърт за Израел, смърт за Ал Сауд\". Елитното иранско военно подразделение  Корпус на гвардейците на Ислямската революция  (КГИР) заяви, че ракетният удар е бил отговор на нападението от 22 септември срещу военен парад в град Ахваз, Югозападен Иран, при което бяха убити най-малко 25 души. Зад ракетната атака обаче се криеше и ясно намерение да бъде изпратено послание не само до непримиримите екстремисти от \"Ислямска държава\". Това беше недвусмислен сигнал към правителството на Тръмп и съюзниците му в Близкия изток, че Техеран няма да промени външната си политика въпреки затягането от Вашингтон на режима на санкциите - следващият кръг от тях влиза в сила през ноември - след като през май американският президент Доналд Тръмп  извади САЩ от многостранното споразумение  за иранската ядрена програма от 2015 г. На 3 октомври подходът на Техеран получи подкрепа, след като  Международният съд на ООН нареди на Съединените щати  да направят така, че санкциите срещу Иран да не засягат хуманитарната помощ, както и сигурността на гражданското въздухоплаване. Макар и неприложимо и отхвърлено от американския държавен секретар Майк Помпео, решението на съда на ООН вероятно ще насърчи иранското ръководство да не променя предизвикателния си курс. Решението \"още веднъж доказва, че Ислямската република е права и че американските санкции срещу народа на страната ни са незаконни и жестоки\", каза малко след това в изявление иранското министерство на външните работи. Смяната на курса от Иран към една повече \"офанзивна\" външна политика след решението на Тръмп да се оттегли от споразумението за ядрената програма преди пет месеца поне донякъде се дължи на овластяването на твърдолинейните кръгове в центровете за вземане на решения в Иран, включително на ястребски настроени елементи в КГИР. Ракетните удари на КГИР по позиции на \"Ислямска държава\" в Източна Сирия бяха нанесени по-малко от месец след ракетния удар на корпуса от 8 септември по няколко бази на кюрдската опозиция в Иракски Кюрдистан, при които загинаха най-малко 11 души и бяха ранени много повече. Като част от същата тази тенденция, \"Ройтерс\" съобщи през август, че Иран е доставил балистични ракети на шиитските си протежета в Ирак, за да развие там капацитет за производство на ракети като възпиращ фактор срещу всякакви нападения срещу Иран. Може би по-красноречиво събитие е обвинението от 2 октомври на френското правителство, че иранското министерство на разузнаването \"без никакво съмнение\" стои зад осуетена през юни атака срещу ежегодния конгрес на иранската опозиционна организация в изгнание \"Муджахидини на народа\" край Париж. Макар че иранското министерство на външните работи отрече Иран да е замесен, планираното нападение на европейска територия сред иранските хардлайнери, които да са готови да действат дори без одобрението на властта. Това обаче не означава, че американските санкции не са взели своята дан от Иран. Яростната атака на Тръмп срещу страната по време на сесията на Общото събрание на ООН миналия месец изпрати риала до рекордно ниско равнище от 190 хил. за 1 долар при курс от около 65 хил. малко преди САЩ да се оттеглят от споразумението за ядрената програма (За отбелязване е, че в края на 2017 г. иранският риал се търгуваше на ниво от приблизително 43 хил. за 1 долар). Оттогава иранската парична единица се възстанови леко - вследствие на мерки като тази властите да продават американски долари и приемането в неделя от иранския парламент на нови мерки срещу прането на пари и финансирането на тероризма - но това няма да успокои кой знае колко опасенията на иранците, чиито спестявания рязко се обезцениха. Влошаването на положението на иранската икономика като цяло, изразяващо се в нарастващата инфлация, повишаващата се безработица и прекомерната ликвидност, доведе до това, че умереният президент Хасан Рохани бе извикан за първи път в парламента, за да отговаря на въпроси за иранските икономически проблеми и да чуе призиви за своето отстраняване от критици на центристкото си правителство. Преди това депутатите отстраниха от поста му министъра на икономиката и финансите Масуд Карбасиан, а преди него - и този на труда и социалната политика Али Рабией. Вътрешният натиск обаче не принуди Иран да смекчи настъпателната си политика в региона. Причината отчасти е, че умерените кръгове в Иран, опитвайки се да останат политически значими, откликнаха на надигналите се националистически настроения, доближиха се до хардлайнерите и тласнаха политиката държавната политика надясно. Дори и без тази промяна срещу американския натиск. Тя се корени в утвърдилото се сред иранските ръководители - бивши революционери, станали преки свидетели на свалянето на режима на шах Реза Пахлави през 1979 г. и по-късно преминали през осемгодишната война с Ирак (1980-1988 г.) - схващане, че едно отстъпление може да повлече след себе си друго, както и че удовлетворяването на чуждестранни искания може да доведе до предявяването на нови такива. Наличието на такъв възглед получи ново потвърждение в четвъртък, деня след решението на Международния съд, когато иранският върховен лидер аятолах Али Хаменей заяви пред членовете на милициите на КГИР \"Басидж\", че иранците, които призовават за отстъпване пред САЩ, \"извършват най-голямата измяна към държавата и нацията\". За Техеран предложението на Вашингтон за нови преговори в условия на \"максимален натиск\" е унизително. Иранското ръководство смята, че дипломатически преговори с ястребски настроено американско правителство, което има за цел смяна на режима, ще отслаби вътрешното му ядро на подкрепа и ще накърни неговия международен статус. Затова е малко вероятно то да преговаря с правителството във Вашингтон, освен ако Белият дом не съумее да излезе с някакво предложение, което да запази авторитета на иранското ръководство - и да го убеди, че едно ново споразумение няма просто да бъде сполетяно от съдбата на това за ядрената програма. /БТА", "date": "2018.10.10", "title": "Защо санкциите на САЩ не могат да повлияят на Иран"}
{"url": "https://www.dnevnik.bg/sviat/2018/10/10/3324386_sudbata_na_amerikanskiia_miren_plan_za_izrael_i/", "text": "Палестинският президент Махмуд Абас беше оставен настрана, изолиран и унижен от администрацията на Тръмп. Притиснатият палестински лидер обаче може би ще има последната дума при определянето на съдбата на дългоочакваната визия на Белия дом за  близкоизточния мирен процес . През последните седмици Абас блокира поредица международно подкрепени инициативи, насочени към подобряване на положението в управляваната от Хамас ивица Газа. При положение че ивицата Газа е във фокуса на американския мирен план, Абас си е осигурил право на фактическо вето върху очакваната американска инициатива. Задънената улица по въпроса за ивицата Газа изглежда е основната причина за нееднократните отлагания на обявяването на плана. \"САЩ се опитват да използват  хуманитарната ситуация в ивицата Газа  като инструмент за прилагане на плана си\", каза Мохамед Ищайе, високопоставен палестински представител, и добави: \"Ние заявяваме, че ивицата Газа е неделима част от палестинските земи и нейните проблеми трябва да бъдат решени в контекста на широка политическа рамка\". Въпреки всичките си изявления за възприемане на нов подход в своята близкоизточна политика администрацията на Тръмп среща едно добре познато препятствие, което объркваше плановете на предишните американски президенти и на международната общност близо десетилетие: продължаващия контрол на Хамас над ивицата Газа. Отказът на САЩ да работят с ислямисткото движение, което определят като терористична групировка, и неспособността да го свалят от власт на практика прави невъзможен напредъка на полето на дипломацията - слабост, която сега Абас изглежда използва. Пред Абас има два основни проблема. Първо, той се опасява, че временното примирие в Газа ще засили контрола на Хамас там. Второ, след признаването от Тръмп на  Ерусалим за столица на Израел  и атаките му срещу Агенцията на ООН за подпомагане на палестинските бежанци, Абас се опасява, че САЩ се опитват да изместят чувствителните въпроси от дневния ред на преговорите. За него ивицата Газа е последното препятствие, което не позволява на САЩ да му наложат нещо, което той счита за неприемлив за него план. \"Какво друго може това американско правителство да даде на палестинския народ? Хуманитарна помощ ли?\", попита Абас в обръщение от трибуната на Общото събрание на ООН по-миналата седмица. Хамас - организация, оспорваща правото на Израел на съществуване - пое контрола над ивицата Газа, надделявайки над поддръжниците на Абас през 2007 г. Въпреки трите войни на Хамас с Израел, израелско-египетската блокада, която съсипа икономиката на ивицата Газа и международната изолация, Хамас запазва здрав контрол върху тази палестинска територия. Абас казва, че не може да има напредък на полето на дипломацията, докато не си върне контрола над ивицата Газа. Опитите за помирение с Хамас нееднократно се проваляха, оставяйки палестинците разделени между съперничещи си правителства на Западния бряг и в ивицата Газа. Абас се стреми към независима палестинска държава в границите на Западния бряг, ивицата Газа и източен Ерусалим - територии, завладени от Израел по време на войната от 1967 г. Решението за две държави има широка международна подкрепа. Но откакто встъпи в длъжност екипът от близкоизточни съветници на президента Доналд Тръмп, оглавяван от неговия зет и старши съветник Джаред Къшнър, се отдръпна от решението с две държави. Въпреки че екипът на Тръмп отказа да разкрие подробности за плана си, палестинците се опасяват, че САЩ замислят да им наложат \"минидържава\" , която ще се състои от ивицата Газа и само малко части от Западния бряг. Двама високопоставени палестински представители потвърдиха, че Абас работи зад кулисите, за да провали опитите на ООН и Египет да постигнат примирие между Израел и Хамас или да реализират големи инфраструктурни проекти, които да облекчат поставеното под блокада население на ивицата Газа. Като официално признатия представител на палестинците, правителството на Абас продължава да координира движението на стоки през контролираните от Израел входни пунктове към Газа. Това му даде възможността да блокира широкообхватни проекти, дори такива, одобрени от Израел. Израел, който стана обект на остри международни критики заради тежкото положение в ивицата Газа, през последните дни насочи вниманието си към инициативите на Абас, вероятно за да отвлече вниманието от собствената си политика. В четвъртък израелският министър-председател Бенямин Нетаняху обвини Абас, че \"задушава\" ивицата Газа, и предупреди, че това може да \"доведе до много сериозни последици\". Палестински представители казаха също, че Абас е изпратил послания на САЩ чрез арабските си съюзници - Саудитска Арабия, Йордания и Египет - за това, че не може да има мирен план, който да го държи извън ивицата Газа. Представителите, които пожелаха да не бъдат назовани, защото участват във вътрешнопалестинските разговори, заявиха, че Абас се опасява от това различните планове, които се обсъждат, да не доведат до укрепването на Хамас в Газа и до изключването на него самия като фактор в тази територия. Абас смята, че не може да има съществен напредък в ивицата Газа без споразумение за примирие, което да го върне на власт там. Преговорите нееднократно се проваляха заради отказа на Хамас да се разоръжи. Тази седмица още един кръг преговори с посредничеството на Египет приключиха без резултат, според хора, запознати с техния ход. \"До вчерашния ден не бяхме постигнали никакъв заслужаващ отбелязване резултат\", каза Махмуд Захар високопоставен представител на Хамас в ивицата Газа. Той обвини Абас в предприемане на \"наказателни\" действия срещу местното население. Абас предприе поредица мерки срещу ивицата Газа, орязвайки заплатите на хиляди бивши държавни служители и намалявайки субсидиите за сметките за електричество, в опит да засили натиска срещу Хамас. Тези мерки, съпроводени с продължаващата десетилетие блокада, тласна икономиката на ивицата Газа към състояние на свободно падане. Все по-отчаяното движение Хамас инициира масови протести по границата с Израел с надеждата да го накара да облекчи блокадата. Близо 150 палестинци бяха убити от израелската армия, но Израел не показва признаци, че ще вдигне блокадата. В обръщението си към Общото събрание на ООН в края на миналия месец Абас заплаши с още по-крути мерки и предупреди, че не може \"да носи отговорност\" за Газа, ако патовата ситуация с Хамас продължи. Същевременно Израел и страните дарители се срещнаха в кулоарите на Общото събрание, за да обсъдят начините за подобряване на условията в ивицата Газа. Тези разговори, като и подобни срещи през последните месеци, завършиха без резултат. Джейсън Грийнблат, пратеникът на американския президент за Близкия изток, обвини Хамас за тежките условия в Газа и каза, че САЩ \"няма да финансират ситуация, укрепваща Хамас\". Той изрази разочарование и от Абас, призовавайки другите страни да бъдат \"прями и откровени\", подтиквайки палестинските власти да поемат \"нов, устойчив курс\". Главоблъсканицата с Газа е само най-новото препятствие пред американския мирен план. Палестинците прекъснаха връзките си с Белия дом, след като Тръмп призна Ерусалим за столица на Израел и премести посолството на САЩ там. Американското правителство също така спря помощи за стотици милиони долари за палестинците, включително 300 млн. долара за Агенцията на ООН за подпомагане на палестинските бежанци, и закри мисията на Организацията за освобождение на Палестина във Вашингтон. Обвинявайки САЩ, че несправедливо е пристрастна в полза на Израел, Абас вече каза, че няма да обсъжда американския мирен план. Грийнблат призна на срещата на дарителите, че предстоят трудности. Отказвайки да каже кога планът му ще бъде обявен, той призова всички страни да обсъдят предложението. \"Палестинците и израелците заслужават да го прочетат, да го обмислят, да се ангажират с него и тогава да видим дали можем да го реализираме на практика\", каза той. /БТА", "date": "2018.10.10", "title": "Съдбата на американския мирен план за Израел и палестинците е в ръцете на Абас"}
{"url": "https://www.dnevnik.bg/sport/2018/10/10/3324764_autuori_reshil_da_si_trugne_ot_ludogorec_zaradi/", "text": "Досегашният треньор на \"Лудогорец\" Пауло Аутуори даде различен поглед върху  раздялата си с клуба , като обвърза решението си с освобождаването на спортния директор Методи Томанов. Във вторник по обед хронологично шампионите най-напред съобщиха, че договорът с бразилеца се прекратява по взаимно съгласие, а едва след това пуснаха и новина, че Томанов е уволнен. \"Не би било етично от моя страна да продължа, след като махнаха човека, който ме доведе\", каза Аутуори, цитиран от \"Глобо\". Той заяви, че всичко около раздялата е преминало нормално, \"дотолкова, че ще водя тренировките до 20 октомври\". \"Лудогорец\" обяви, че договорът с Аутуори се разтрогва по взаимно съгласие и посочи, че бразилецът е изтъкнал лични причини в желанието си да си тръгне. Специалистът ще води шампионите в домакинството срещу \"Левски\". \"Трябва само да благодаря за периода, който прекарах тук на най-високо ниво, и да изтъкна отличната инфраструктура и организация на клуба\", добави Аутуори. От \"Лудогорец\" не посочиха причини за освобождаването на Томанов, който работи в клуба от 2011 г. Досегашният помощник на Аутуори Антони Здравков ще води \"Лудогорец\" след мача с \"Левски\". Медиите в Колумбия от няколко дни твърдят, че бразилецът ще е новият треньор на \"Атлетико насионал\" (Меделин).", "date": "2018.10.10", "title": "Аутуори решил да си тръгне от \"Лудогорец\" след освобождаването на Методи Томанов"}
{"url": "https://www.dnevnik.bg/sviat/2018/10/10/3324799_evropeiskiiat_sud_za_pravata_na_choveka_othvurli/", "text": "Европейският съд за правата на човека (ЕСПЧ) отхвърли обжалванията на Румъния и Литва по присъди на този съд от май за участието им в програмата за тайни затвори на ЦРУ, предаде Франс прес. Двама затворници от Гуантанамо - Абд ар Рахим ан Нашири (срещу Румъния) и Абу Зубайда (срещу Литва) бяха заявили, че са били държани в тайни затвори в тези страни между 2004 и 2006 г. и са били подложени на психическо и физическо насилие. До момента нито Букурещ, нито Вилнюс са признали на техни територии да е имало тайни затвори и обжалваха присъдата от май. Съдебният състав обаче единодушно отхвърли обжалванията им. \"Съдът заключава, че Литва е приела таен затвор на ЦРУ между февруари 2005 и март 2006 г., че г-н Зубайда е бил задържан там и че националните власти са знаели, че ЦРУ го подлага на отношение, нарушаващо Европейската конвенция за правата на човека\",2 се казва в становището на ЕСПЧ. Препоръчва се на литовските власти да проведат възможно най-бързо пълно разследване по въпроса и при необходимост да накаже виновните лица. Литва е осъдена да изплати 100 000 евро на ищеца и 30 000 евро съдебни разходи. Съдът в Страсбург стигна до същите заключения в делото на Абд ар Рахим ан Нашири срещу Румъния, която ще трябва да изплати 100 000 евро на жалбоподателя. ЕСПЧ също препоръчва на Букурещ да извърши разследване и да се опита да получи уверения от американските власти, че Ан Нашири няма да бъде осъден на смърт. Полша вече беше осъдена от ЕСПЧ по сходно дело през 2015 г.", "date": "2018.10.10", "title": "Европейският съд за правата на човека отхвърли обжалванията на Румъния и Литва за тайните затвори на ЦРУ"}
{"url": "https://www.dnevnik.bg/kultura/2018/10/10/3324210_cinelibri_2018_otkriva_chetvurtoto_si_izdanie_v/", "text": "Четвъртото издание на фестивала за кино и литература CineLibri ще бъде официално откритo днес, 10 октомври, на церемония от 19 ч. в зала 1 на НДК. На нея британският писател и киносценарист Иън Макюън ще бъде лично награден за цялостен принос към изкуството на литературната адаптация. \"Макюън, който тази година навърши 70 години, е не само блестящ стилист, експериментатор и изследовател на човешкото поведение със средствата на художествената словесност, но и прокламатор на най-висшите достижения на цивилизацията, човек с критично мислене и активна гражданска позиция\", казват организаторите на фестивала. Откриването на CineLibri ще бъде съпроводено от визуално шоу и танцово-музикален спектакъл на Поли Герасимова, след което публиката ще може да гледа премиерната прожекция на екранизацията по романа на Макюън \"На плажа Чезъл\". По рано днес, от 11 ч. в аулата на Ректората на СУ \"Св. Климент Охридски\" писателят ще бъде удостоен и с почетното звание \"доктор хонорис кауза\" по предложение на Факултета по класически и нови филологии и на Факултета по славянски филологии. След това британският автор ще изнесе академично слово на тема \"Свободата на изразяването\". Среща с него почитатели на творчеството му ще могат да осъществят на следващия ден, 11 октомври, от 19 ч. в литературен клуб \"Перото\", НДК, като събитието е със свободен вход. Откриването днес поставя началото на 14 дни, изпълнени с кино, галасъбития, срещи с автограф и специални изненади за публиката, обединени под мотото на фестивала тази година \"Любов между редовете\". Сред гостуващите имена на CineLibri 2018 са френският кинорежисьор и сценарист Беноа Жако (\"Сбогом, кралице моя\", \"Дневникът на една камериерка\"), Давид Фоенкинос (носител на наградите \"Рьонодо\" и \"Гонкур на гимназистите\"), Дрор Мишани  нашумял с майсторския психологически трилър \"Липсващото досие\", както и Херман Кох, чийто бестселър \"Вечерята\" му донесе международна слава. Филмите в конкурсната програма също са доста разнообразни, като за първи път сред претендентите има българско заглавие - спечелилият Специалната награда за телевизионна продукция на 36-ото издание на фестивала \"Златна роза\" във Варна \"8 минути и 19 секунди\". Публиката ще може да гледа и приключенската драма с пет награди \"Сезар\" - \"Ще се видим там горе\", ексцентричната трагикомедия с рекорден брой отличия \"Катастрофалният артист\" на Джеймс Франко, оригинална адаптация по неувяхващата пиеса на Чехов \"Чайка\", както и \"Съпругата\" на режисьора Бьорн Рунге с Глен Клоуз. Интересни са и биографичните драми, посветени на литературни легенди, сред които попадат готическата приказка \"Мери Шели\", \"Колет\" с Кийра Найтли в ролята на френската писателка, \"Да се превърнеш в Астрид\" за малко познатата история около появата на най-непокорното и луничаво момиче в литературата - Пипи Дългото Чорапче, \"Щастливият принц\" на Рупърт Еверет за последните трагични дни от живота на гениалния ирландски писател и драматург Оскар Уайлд.  Важно събитие в програмата е и отбелязването на 100-годишнината от рождението на Ингмар Бергман, което ще бъде на 13 октомври от 19 ч. в зала \"България\". На него ще бъде показан документалният филм на Георги Тошев \"Лив Улман. Къщата на спомените\" под съпровода на музика от филмите на известния режисьор, изпълнена от оркестъра на Софийската филхармония. Почитателите на Тери Гилиъм ще имат възможността да гледат най-сетне неговия \"Човекът, който уби Дон Кихот\", чийто  дългогодишен път към екрана  обещаваше да предизвика голям зрителски успех. Българската премиера е на 16 октомври в зала 1 на НДК след тържествената церемония по връчване на наградата за най-добра екранизация, която ще бъде избрана от международно жури с председател Мартичка Божилова. Програмата на CineLibri 2018 обхваща и серия от галавечери на различни култури, цикъл от безплатни прожекции на руски кинокласики, забележителни документални филми като \"Треската Феранте\", \"Червено, твърде червено\" и \"Уестуд: пънкарка, икона, активистка\". Българският модул ще покаже и някои от находчивите екранизации, създадени през последните години у нас. Освен арткината в столицата и страната, домакини на прожекциите от програмата на CineLibri 2018 са зала \"България\", РКИЦ, Френският културен институт, Културен център на СУ, Арена Делукс (България Мол) и Cine Grand Park Center. Подробна информация за филмите, книгите, гостите, отделните събития и програмата по дати има на  официалния сайт на CineLibri .", "date": "2018.10.10", "title": "Двете седмици на CineLibri 2018 започват днес с Иън Макюън"}
{"url": "https://www.dnevnik.bg/sviat/2018/10/10/3324800_osem_dushi_sa_raneni_pri_vzriv_v_petrolna_rafineriia_v/", "text": "Осем души са приети в болница след експлозия и пожар снощи в петролна рафинерия в град Борд, в северната част на Босна и Херцеговина близо до границата с Хърватия, предаде Франс прес, позовавайки се на медицински източник. Пожарът в рафинерията бе потушен за няколко часа. Пострадалите са с леки наранявания, но ще останат в болница за наблюдение. Властите не дадоха подробности за причината за експлозията. Рафинерията в Борд е единственият нефтопреработвателен завод в Босна и Херцеговина. Тя се контролира от руската компания \"Зарубежнефт\" и в нея работят около 900 души.", "date": "2018.10.10", "title": "Осем души са ранени при взрив в петролна рафинерия в Босна и Херцеговина"}
{"url": "https://www.dnevnik.bg/ot_vas/novini_ot_vas/2018/10/10/3324771_hotel_na_ruba_na_propastta/", "text": "В южната част на Армения започват красиви планини. По едно стечение на обстоятелствата имах щастието да попадна там и да отседна в едно екологично място, нещо средно между хотел и къмпинг. Мястото беше разкошно, на ръба на пропастта. Всичко беше от естествени материали, дори столовете и парапетите (много надеждни, впрочем, въпреки вида си).Когато пристигнах беше късно, а температурите бяха зимни.", "date": "2018.10.10", "title": "Хотел на ръба на пропастта"}
{"url": "https://www.dnevnik.bg/evropa/2018/10/10/3324822_sled_ungariia_i_polsha_se_gotvi_da_se_ottegli_ot_pakta/", "text": "Вътрешният министър на Полша Йоахим Бруджински препоръчва на правителството да се оттегли от договора на ООН за миграцията преди окончателното му приемане по-късно тази година. Според министъра това споразумение ще насърчи допълнително миграцията към Европа, съобщи в \"Туитър\" министерството, цитирано от \"Ройтерс\". Унгария  вече обяви , че няма да участва в подписването на т. нар. Глобално споразумение за безопасна, методична и редовна миграция, прието през юли от всички 193 страни членки на ООН без САЩ, които миналата година също се оттеглиха. Пактът, който трябва да бъде окончателно подписан през декември в Маракеш, се занимава с въпроси като причините, които карат хората да мигрират, как те да бъдат защитени и как да бъдат интегрирани в новите страни. Полша, Чехия и Унгария  заемат твърда позиция  срещу разселването на мигранти из ЕС с аргумента, че незаконната миграция заплашва сигурността на континента, припомни \"Ройтерс\". По думите на полския вътрешен министър проектът за глобалното споразумение \"не гарантира сигурността на Полша\" и освен това \"насърчава нелегалната имиграция\". В съобщението на неговото ведомство се отбелязва, че Бруджински е направил изказване пред срещата на Г-6 за миграцията във френския град Лион, където е разговарял с италианския си колега Матео Салвини и други официални лица. Управляващата в Полша националистическа партия \"Право и справедливост\" дължи убедителната си победа на парламентарните избори през есента на 2015 г. отчасти на опасенията на поляците от миграцията, отбеляза \"Ройтерс\". /БТА", "date": "2018.10.10", "title": "След Унгария и Полша се готви да се оттегли от пакта на ООН за миграцията"}
{"url": "https://www.dnevnik.bg/bulgaria/2018/10/10/3324827_bivshiiat_suprug_na_viktoriia_marinova_vsiako/", "text": "Свилен Максимов, бившият съпруг на убитата телевизионна водеща в Русе - Виктория Маринова, не е очаквал престъплението да придобие толкова силен отзвук. \"При такова развитие аз бих искал от държавата и хората да има такъв отзвук за всяко човешко същество в беда. Тогава ние ще можем да наречем себе си държава\", заяви Максимов пред \"Нова телевизия\". Снощи \"Нова телевизия\" съобщи, че  е задържан заподозрян за убийството  на Маринова. \"По всичко личи, че това е една нелепа гадна случайност, нещо, което не пожелавам на никого. Личи, че не е професионална поръчка, което ми дава малко спокойствие\", коментира Максимов, който е собственик на телевизията, в която Маринива е била водеща. \"Циркулираха всякакви възможни варианти като причина за убийството. Че може да е поръчка за професията й - което много ме притесни\", обясни бившият съпруг. По думите му фактът, че самият той е бил сред заподозрените, издавал професионализма на полицията. Максимов разказа, че последно разговарял с бившата си съпруга в събота сутринта преди убийството. \"Следобеда ми се обади майка й и ми каза, че тя не е отишла да вземе детето, което не се е случвало никога. Към 4 часа следобеда вече започнах и аз да се притеснявам и се организирахме да я търсим\". По думите му на записите от камерите, които той е прегледал, се вижда бягащ от местопрестъплението човек, за когото не може да се каже със сигурност, че е задържаният Северин Красимиров. Пред \"Нова телевизия\" хората от квартала разказаха, че са разбрали за случилото се още в неделя. Момчето избягало в Германия по съвет на негови близки, след като споделило за случилото се. Убийството предизвика силен отзвук извън България. Множество международни организации, както и представители на еврокомисията настояха  властите в България да направят задълбочено разследване  на случая и да установят извършителя на престъплението. За случая съобщиха редица авторитетни световни медии, сред които Би Би Си, \"Файненшъл таймс\", \"Гардиън\", \"Политико\",\"Фокс нюз\" и Си Ен Ен и \"Ал Джазира\". Днес  Съюзът на издателите в България излезе с позиция , в която също настоява за задълбочено разследване.", "date": "2018.10.10", "title": "Бившият съпруг на Виктория Маринова: Всяко човешко същество в беда заслужава такъв отзвук"}
{"url": "https://www.dnevnik.bg/sviat/2018/10/10/3324824_trump_iska_vtorata_mu_sreshta_s_kim_chen-un_da_e_sled/", "text": "Президентът Доналд Тръмп заяви, че иска втората му среща с лидера на Северна Корея Ким Чен-Ун да се състои след  междинните избори за Конгрес на САЩ на 6 ноември , предадоха ДПА и \"Франс прес\". Тръмп заяви пред журналисти, че в момента е твърде зает с предизборната кампания, в която той агитира за републикански кандидати. \"Сега просто не мога да отида\", каза той. Тръмп съобщи, че подготовката за  втората му среща на върха с Ким  напредва и че се обсъждат три или четири възможни места. Срещата вероятно няма да е в Сингапур, където се състоя  първата  на 12 юли, а може евентуално да се проведе на американския континент или в КНДР, уточни той. В неделя Южна Корея заяви, че срещата между Тръмп и Ким ще се състои \"възможно най-скоро\"./БТА", "date": "2018.10.10", "title": "Тръмп иска втората му среща с Ким Чен-Ун да е след междинните избори в САЩ"}
{"url": "https://www.dnevnik.bg/bulgaria/2018/10/10/3324831_zadurjan_e_zapodozrian_za_ubiistvoto_na_viktoriia/", "text": "Късно снощи от полицията в Германия е задържан Северин Красимиров, роден 1997 година, от Русе, заподозрян за  убийството на телевизионната водеща Виктория Маринова . Това обяви министърът на вътрешните работи Младен Маринов на брифинг в Министерския съвет, на който говориха също главният прокурор Сотир Цацаров и министър-председателят Бойко Борисов. На 6 октомври в 14.27 часа е подаден сигналът за намерения труп на Виктория Мариновa на крайбрежната алея в Русе, припомни министърът. Красимиров е живял близо до мястото на престъплението, обяви още Маринов и подчерта, че вече има достатъчно доказателства, които го свързват с жертвата. \"Множество експертизи го доказват. Има и ДНК материал по дрехите на жертвата\", каза министърът. \"Институтът по криминалистика работи, чакат се още доказателства, които да свържат задържания с жертвата. Продължаваме да работим по всички версии\", допълни той. \"Налице е пълно съответствие на ДНК профила на задържания и този, намерен по дрехите на жертвата. ДНК на жертвата е намерено по дрехи на задържания, които са намерени в дома му в България\", допълни главният прокурор Сотир Цацаров. На въпрос какви са били мотивите за убийството Цацаров заяви: \"Нападението е било спонтанно и толкова грубо, че показва и характерови отклонения на нападателя. Спонтанно забелязване на жертвата, нападение, нанасяне на удар, завличане в близките храсти, сексуално посегателство, придружено с извратени действия. Лицето е тренирало бокс, нанесло е множество удари по лицето на жертвата, налице са две тежки мозъчни-черепни травми.\" По думите на Цацаров в предходните часове Красимиров е употребил голямо количество алкохол. Той обясни, че не може да се говори на този етап за признание от задържания за извършване на престъплението заради процесуални причини. \"Налице е съответствие на ДНК профил, който е намерен по вещи в неговия дом от кръвта на жертвата. Няма свидетели на този етап, които да са преки очевидци\", обясни главният прокурор. Северин Красимиров има криминална регистрация от 2007 година за кражба на цветни метали, съобщи Маринов. Пред \"Нова телевизия\"  хората от ромската махала, където той е живял, разказаха , че са разбрали за случилото се още в неделя. Красимиров избягал в Германия по съвет на негови близки, след като споделил за случилото се. Задочно на Северин Красимиров са повдигнати обвинения в две престъпления, каза Цацаров - изнасилване, за което предвиденото от Закона наказание е затвор от 10 до 20 години. \"Повдигнато е задочно в присъствието на адвокат и обвинение за умишлено убийство, извършено с особена жестокост и по особено мъчителен начин за жертвата\", обясни главният прокурор. По думите му за това престъпление Наказателният кодекс предвижда лишаване от свобода от 15 до 20 години, доживотен затвор или доживотен затвор без замяна.  Цацаров каза, че не се изключва каквато и да е версия по разследването и се работи по всички. \"Пред съдия бяха разпитани множество свидетели, включително и колеги на починалата Виктория Маринова, както и продуцент на предаване. До този етап ние не може да твърдим, че убийството е свързано с професионалната й дейност\", заяви главният прокурор. Повече за разследването на убийството - четете  тук . ", "date": "2018.10.10", "title": "МВР: Задържаният за убийството на Виктория Маринова е 21-годишен мъж от Русе"}
{"url": "https://www.dnevnik.bg/evropa/2018/10/10/3324828_sud_naredi_na_holandskoto_pravitelstvo_da_napravi/", "text": "Властите в Холандия трябва да намалят емисиите от парников газ по-бързо от планираното, за да защитят страната от заплахата от климатичните промени. Това постанови вчера граждански съд в Хага, с което потвърди присъда на по-долна инстанция от 2015 г. по иск на екологичната организация \"Ургенда\", предаде ДПА. Според съда емисиите от въглероден диоксид трябва да бъдат намалени в срок до 2020 г. с поне 25 на сто в сравнение с нивото от 1990 г. Миналата година равнището на СО2 в Холандия е било с 13 процента под тази горна граница. Климатичните промени са конкретна заплаха за Холандия, каза председателят на съдебния състав в Хага Мари Ане Танде. Правителството трябва да гарантира защита срещу тази заплаха, тъй като голяма част от страната е под морското равнище и е уязвима от наводнения, заболявания, суша, горски пожари, недостиг от питейна вода и сривове в екосистемите, добави тя. Говорителят на \"Ургенда\" Марян Минесма окачестви съдебното решение като \"невероятно\" и \"фантастична победа\". Задоволство изразиха и други екологични организации, сред които \"Грийнпийс\". Холандското правителство проучва съдебното решение. Министерството на околната среда заяви, че желае да постигне изискваните нива, но не изключи ново обжалване, съобщи АФП. /БТА", "date": "2018.10.10", "title": "Съд нареди на холандското правителство да направи повече срещу климатичните промени"}
{"url": "https://www.dnevnik.bg/sport/2018/10/10/3324809_bulgarskite_voleibolistki_izmuknaha_dramatichna_pobeda/", "text": "Българският национален отбор по волейбол за жени спечели третата си победа на световното първенство в Япония. Воденият от Иван Петков състав се наложи с 3:2 (25:18, 22:25, 18:25, 25:22, 19:17) срещу Тайланд. Мачът беше много оспорван и равностоен, а кулминацията дойде с вълнуващ тайбрек. В него българките съумяха за стигнат до успеха след дълго преследване в резултата в решителните моменти. Въпреки успеха си отборът остава на предпоследното седмо място в групата си и е без шансове за предно класиране. В четвъртък сутринта българките играят с Азербайджан в последния си мач.    Нася Димитрова стана най-резултатна с 28 точки, като направи 22 точки от 35 опита в атака. Гергана Димитрова и Мирослава Паскова добавиха съответно 20 и 19 точки. Българките направиха повече точки в атака (70 срещу 66) и на блокада (13 срещу 10), но допуснаха повече грешки (23 срещу 20). Съставът на Тайланд записа повече точки от начален удар - 8 срещу 6. В първия гейм българките имаха голямо превъзходство и заслужено спечелиха убедително. Във втория Тайланд изоставаше с 14:16 при второто техническо прекъсване, но направи обрат и след 25:22 изравни. Българките влязоха добре в третия гейм и взеха преднина, но около десетата точка се стигна до равенство. Постепенно съперникът взе аванс и спечели с голяма разлика, за да поведе. Волейболистките, водени от Петков, няколко пъти повеждаха в четвъртия гейм, но съперникът изравняваше. След 22:22 българките взеха предимство и изравниха. Тайланд продължи да се бори и в тайбрека, в който изоставаше с 6:9 и 10:13, като изравни за 13:13. Последва преследване в резултата и след успешна блокада България спечели мача.", "date": "2018.10.10", "title": "Българските волейболистки измъкнаха драматична победа срещу Тайланд на световното"}
{"url": "https://www.dnevnik.bg/evropa/2018/10/10/3324839_makron_nastoiava_za_po-silni_evropeiski_pravila/", "text": "Френският президент Еманюел Макрон заяви, че ще води кампания за по-строги европейски антитръстови правила преди изборите за Европейски парламент догодина на фона на опасенията от доминиращите позиции на технологични гиганти от САЩ и Китай, предаде \"Ройтерс\". \"Нуждая се от по-силен антитръстов арсенал\", заяви Макрон. \"Това вече започна\", подчерта президента, като похвали еврокомисаря по конкуренцията Маргрете Вестегер, която наложи големи глоби на американски компании  като \"Гугъл\" . \"Тя е изключително смела и е работила по много важни случаи, за да се бори със злоупотребите\", допълни той. \"Аз подкрепям това да стигнем още по далеч по време на европейската предизборна кампания, ще направя много силни предложения в този смисъл\", каза още Макрон без да дава подробности. \"Това е ключът, ако искаме да можем да решаваме бъдещето си. В противен случай в твърде много сектори единственият избор, който ще имаме, ще бъде между китайски или американски играчи\", смята президентът. Вестегер си навлече гнева на американския президент Доналд Тръмп заради твърдата й позиция срещу знакови компании като \"Епъл\". По време на срещата на Г-7 той я обвини, че \"мрази\" САЩ, твърдят участници в срещата.", "date": "2018.10.10", "title": "Макрон настоява за по-силни европейски правила срещу монопола"}
{"url": "https://www.dnevnik.bg/sport/2018/10/10/3324851_kralev_bjudjetut_za_domakinstvo_na_zimnite_mladejki/", "text": "Между 30 и 40 млн. евро е бюджетът за оперативните разходи за организиране на зимни младежки олимпийски игри. Това заяви министърът на младежта и спорта Красен Кралев след обсъждане на темата за евентуалната кандидатура на София за домакинство на форума през 2024 г. По думите му проектът представлява \"мисия възможна\", като се радва на голяма подкрепа в МОК. В Буенос Айрес, където в момента се провеждат летните младежки игри, Кралев заедно с председателя на БОК Стефка Костадинова са имали среща с президента на МОК Томас Бах. Имало е и дълга среща с генералния директор на МОК Кристоф де Кепер и вицепрезидента на МОК проф. Угюр Ерденер. \"Българската делегация в Буенос Айрес имаше едночасова среща с техническия екип на МОК, който ще ни консултира при подготвянето на кандидатурата на България за домакин на зимните младежки олимпийски игри през 2024. На срещата освен мен присъстваха президентът на БОК Стефка Костадинова, вицепрезидентът на БОК Любомир Ганев, генералният секретар на БОК Белчо Горанов и директорът на дирекция \"Европейски програми, проекти и международно сътрудничество\" към ММС Виктория Славкова. След срещата двамата със Стефка Костадинова бяхме приети от президента на МОК Томас Бах, с когото също имахме възможност да продължим разговорите, започнати в София\", посочи Кралев във \"Фейсбук\". Преди около месец, по време на посещението си в София, Бах препоръча на България да се кандидатира за домакин на зимни олимпийски игри. Тогава министър-председателят Бойко Борисов отвърна, че ще е по-добре най-напред страната да натрупа опит с домакинство на младежкия форум и  възложи задача да се подготви кандидатура . От Буенос Айрес Кралев добави, че българската делегация е имала и работна среща с ръководството на Международната федерация по ски, на която присъствали и членове на организационния комитет на зимните младежки олимпийски игри през 2020, които ще се проведат в Лозана. \"От проведените до момента срещи и разговори в Буенос Айрес станаха ясни две неща: бюджетът за оперативните разходи за провеждането на игрите възлиза между 30 и 40 милиона евро. Българската кандидатура се радва на сериозна подкрепа от най-високо ниво в МОК. Мисля, че мисията е възможна и има смисъл да продължаваме да работим за подготовка на една успешна кандидатура на България за домакин на зимните младежки олимпийски игри през 2024\", заяви министърът.", "date": "2018.10.10", "title": "Кралев: Бюджетът за домакинство на зимните младежки игри е между 30 и 40 млн. евро"}
{"url": "https://www.dnevnik.bg/evropa/evropeiski_parlament/2018/10/10/3324855_evrodeputati_nastoiavat_za_po-visoki_kompansacii_pri/", "text": "Евродепутатите от парламентарната комисия по транспорта одобриха повече права за пътниците, използващи железопътен транспорт. Те включват по-висока компенсация при закъснение и по-добро съдействие за хора с ограничена подвижност, предаде пресслужбата на Европейския парламент. Правилата за правата на пътниците, използващи железопътен транспорт, са в сила от 2009 г., а вчерашното гласуване е стъпка към допълването и подобряването им. По-високи компенсации при големи закъснения Евродепутатите подкрепиха и увеличение на компенсациите, което означава, че пътниците ще могат да поискат 50% от цената на билета при закъснения между 60 мин и 90 мин, в допълнение на правата им за продължаване на пътуването или промяна на маршрута. Пътниците ще имат право на 75% от цената на билета при закъснение между 91 мин и 120 мин и 100% от цената на билета при закъснения повече от 121 мин. Според сегашните правила, пътниците могат да поискат компенсация до 25% от цената на билета при закъснение между 60 мин и 119 мин и до 50% при закъснение от 120 мин или повече. Повече информация и съдействие Според предложените промени повече информация за правилата на пътниците ще бъде налична на гарите и във влаковете, а също така ще бъде отпечатана на билетите, за да бъдат пътниците по-добре осведомени за правата им и да могат да търсят правата си преди, по време и след пътуване. Евродепутатите направиха по-ясни правилата, с които се осигурява безплатно съдействие за пътници с ограничена подвижност и хора с увреждания на гарите. Според новите промени железопътните оператори и управителите на гарите ще бъдат отговорни за навременното пълно компенсиране на пътниците, ако са причинили загуба или повреда на оборудването за придвижване или са загубили или ранили животни, обучени да подпомагат хората с увреждания. За да помагат за популяризирането на колоезденето, както новите, така и обновените влакове трябва в бъдеще да имат добре обозначено място за транспортиране на велосипеди, казват членовете на европарламента. Те също така подкрепиха по-ясни срокове и процедури за обработка на жалбите. Еднакво прилагане на правилата За да се гарантира, че правилата на ЕС за железопътните пътнически превози се прилагат по-рано и във всички страни, евродепутатите от парламентарната комисия по транспорта също подкрепиха предложеното по-ранно премахване на временните изключения, прилагани от редица държави-членки при прилагането на някои части от правилата за пътнически права за вътрешния железопътен транспорт през 2009 г. Досега само пет държави членки (Белгия, Дания, Италия, Холандия и Словения) прилагат изцяло правилата на ЕС за правата на железопътните пътници. Изключенията за вътрешните железопътни услуги може да продължат не повече от една година след влизането в сила на изменените правила, казват евродепутатите. Предложените изменения трябва да се гласуват от всички членове на Европейския парламент.", "date": "2018.10.10", "title": "Евродепутати настояват за по-високи компенсации при закъснение на влак"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/10/10/3324858_ministerstvoto_na_zdraveopazvaneto_otpuska_5_mln_lv_za/", "text": "Министерството на здравеопазването (МЗ) отпуска 5 млн. лв. за обновяване на хемодиализната мрежа в страната, съобщават от институцията. Те ще бъдат разпределени между 29 държавни лечебни заведения за ремонт и закупуване на хемодиализна техника и оборудване. Предвиден е ремонтирант на хемодиализни отделения и закупуване на хемодиализни апарати, легла за хемодиализа и водоочистващи системи. Сумата от 5 млн. лв е част от вече отпуснатите 8,1 млн. лв. от правителството. От министерството информират, че разпределението на средствата е съобразено с отправените от болниците искания за инвестиции в ремонти и преоборудване на хемодиализни структури на многопрофилни лечебни заведения на територията на градовете: Сливен, Пазарджик, Перник, Хасково, Шумен, Габрово, Видин, Търговище, Варна, Русе, Кюстендил, Враца, Ловеч, Разград, Ямбол, Кърджали, Бургас, Велико Търново, Смолян, Стара Загора, Силистра, Благоевград, Добрич, Монтана Пловдив и София. С другите близо 3 млн. лв. ще бъдат осъществени ремонтни дейности и ще бъде закупена апаратура, съгласно приоритетните искания, постъпили в Министерството на здравеопазването от лечебните заведения. Преди седмица отделението по хемодиализа във Видин остана затворено близо седмица заради повреда на техниката, която вече е отстранена. Заради аварийния ремонт всички пациенти бяха насочвани към съседни градове. В отделението очакват да получат 180 хил. лв. за ново оборудване. \"В момента хемодиализата във Видин работи на 100%\", съобщи министърът на здравеопазването Кирил Ананиев в парламента, цитиран от \"Фокус\". \"Ежедневно и ежечасно поддържаме връзка с Видин. Хемодиализата работи на 100%. Всички необходими консумативи и материали са осигурени, няма никакъв проблем\", информира той. ", "date": "2018.10.10", "title": "Здравното министерство отпуска 5 млн. лв. за хемодиализната мрежа в страната"}
{"url": "https://www.dnevnik.bg/skorost/2018/10/10/3324219_toiota_pensionira_auris_i_vrushta_korola_hechbek/", "text": "След 12 години живот моделът \"Аурис\" отпада от гамата на \"Тойота\", а на негово място се връща \"Корола\" седан. След като на автосалона в Женева от компанията представиха  третата генерация на \"Аурис\" , на продължаващото до неделя изложение в Париж, същата кола вече може да се види като \"Корола\". Освен като хечбек автомобилът беше показан и като комби. И при двата силуета се набляга на хибридното задвижване, като то вече е в две версии - със 122 и 180 конски сили. \"Корола\" с дизел вече няма да се предлага, като който не иска хибрид, може да поръча модела с 1.2 турбобензин със 116 коня. С по-мощната хибридна система \"Корола\" хечбек се ускорява до 100 км/ч за 7.9 секунди, а с по-слабата за 10.9 секунди. Комбито е с 0.2 сек. по-бавно. Разходът на гориво е съответно 3.8 и 3.4 л/100 км без значение дали става дума за хечбек или комби. От \"Тойота\" отбелязват, че по-мощната хибридна система вече позволява движение само на ток до 115 км/ч. \"Корола\" хечбек и \"Корола\" комби, която направи дебютът си на автосалона в Париж, са качени на нова платформа, която осигурява по-комфортна возия, по-голяма сигурност и по-вълнуващо пътно поведение. Докато хечбекът е с 4 см по-дълъг от предшественика си (вече 4.37 м), комбито е удължено с почти 6 см (до 4.65 м). Междуосието на комбито е увеличено с цели 10 см до 2.7 м., докато за версията с пет врати е с 4 см по-голямо (2.64 м). При окачването предното е леко променено, докато задното е изцяло ново. Срещу доплащане се предлага и ходова част с променливи характеристики. Сред техническите новости при \"Корола\" заслужават отбелязване светодиодните фарове и появата за първи път при \"Тойота\" на дигитално приборно табло. \"Корола\" ще се предлага с няколко уеб базирани услуги, сред които възможност за изпращане на локация от навигацията в колата до мобилния телефон или обратно, анализ на стила на шофиране, локатор за намиране автомобила и напомняне за предстоящо техническо обслужване. Новост за \"Корола\" комби е и автоматичната врата за багажника, която се отваря сред прокарване на крак под бронята на автомобила. Дебют за европейската версия на RAV4 В Париж дебютът си направи и  европейската версия на петото поколение на кросоувъра RAV4 . Той използва същата платформа като \"Корола\". При същата дължина като предшественика RAV4 има с 3 см. по-голямо междуосие (2.69 м). Както и при \"Корола\" така и при RAV4 дизелов мотор вече не се предлага. На разположение са 2-5 литров бензинов агрегат и хибрид с мощност 222 конски сили, или с 25 коня повече от предшественика. Задвижването може да е предно или 4х4, като при хибридите бензиновият мотор върти предните колела, а електрическият задните. При бензиновата модификация на \"Тойота\" RAV4 версиите 4x4 разполагат и с диференциал, който прехвърля въртящ момент между лявото и дясното задни колела. \"Камри\" се завръща в Европа след 14 години Другата новина, която дойде от \"Тойота\" на автосалона в Париж е завръщането на пазарите в Европа на \"Камри\" след пауза от 14 години. Според японците дизеловият скандал дава шансове на модела в D сегмента да намери купувачи. Засега \"Камри\" ще се продава само в Западна Европа. Осмото поколение на седана с дължина 4.89 м, от който от 1982 година до сета са купени над 19 млн. бройки в цял свят, идва само като хибрид с мощност 218 конски сили. Лимузината се ускорява до 100 км/ч за 8.3 секунди, а средният разход на гориво е 4.2 л/100 км.", "date": "2018.10.10", "title": "\"Тойота\" пенсионира \"Аурис\" и връща \"Корола\" хечбек"}
{"url": "https://www.dnevnik.bg/citat_na_deniia/2018/10/10/3324859_citat_na_denia_za_tri_dni_prochetoh_chudovishtni/", "text": "Това заяви Бойко Борисов на брифинга за убийството на Виктория Маринова тази сутрин. Премиерът се изказа след вътрешния министър Младен Маринов и главния прокурор Сотир Цацаров, които съобщиха  подробности за задържания в Германия заподозрян за престъплението . Борисов показа раздразнението си от  публикациите в чуждите медии  и дори заплаши, че ще води тежък разговор в Европейската народна партия, заради реакциите от Брюксел за убийството и че това може да повлияе на подкрепата на ГЕРБ за единния кандидат на ЕНП за евроизборите догодина и той да си промени мнението. Премиерът каза, че умишлено не разговарял с тях тези дни, защото \"очаквах че това, което са ни учили - не само на правосъдие, разследване, като действие на полицията - да не се обвинява никой до категоричното доказателство, че това е виновният, те ни разсипаха от туитъри\". \"Разни сини и червени политици се скъсаха да пращат имейли и да ходят да обясняват в Брюксел и САЩ какво се е случило в България. Мигар това не се случва в други държави или е някакъв изолиран случай\", заяви още Борисов. И продължи, че \"много неща бих казал още, но ще минат добрия тон. Отнасяме се с изключително внимание към всяко разследване, към всеки сигнал. С нищо не сме заслужили като държава говоря, така да бъде охулена само за няколко дни. Тук всички работиха не на 100, а на 1000%. На Маринов казах да не се връща в Русе, докато не се разкрие убийството. Последният ни разговор е снощи в 02.00 часа.\" Премиерът напомни и на журналистите каква е работата им, колко свобода имат всеки ден и че с натиска си за информация е можело да попречат на разследването. За задържания за убийството - четете  тук . ", "date": "2018.10.10", "title": "Цитат на деня: За три дни прочетох чудовищни неща за България и нито едно вярно"}
{"url": "https://www.dnevnik.bg/politika/2018/10/10/3324872_svobodata_na_mediite_e_fakt_a_te_sa_purvata_vlast/", "text": "Вие не сте четвъртата, вие сте първата власт в момента и моля да се държите така отговорно, каквато отговорност изисква всяка първа власт. Такава свобода да говорите, да пишете, да предавате по всяка тема мисля, че е факт\". Това каза премиерът Бойко Борисов в обръщение към \"медиите и разследващите журналисти\", след като бе обявено, че  в Германия има задържан за убийството на Виктория Маринова  в Русе. Премиерът припомни, че в неделя е помолил да се изчака някой ден, защото обявявайки каквото и да е от разследването, това можело да го провали, като бъдат укрити доказателства и т.н. \"Само че българи направиха така, че за България се говори така, както за Словакия и Малта. Да си очернят държавата по най-брутален и гаден начин, да се радват ако България бъде в световните новини с негативна информация и то в най-тежко престъпление нападение на разследващ журналист...\", каза Борисов. Той благодари на тези, които коректно са заявили, \"познавайки телевизията и нейната работа\", че трябва да се изчака за да се види \"дали е свързано с нейната работа и дейността й\" (на убитата - б.а.). Борисов добави, че заподозреният ще бъде разпитан от германски съд, за да бъде екстрадиран и ще бъде предоставена цялата ДНК от него върху жертвата и от жертвата върху неговите дрехи. Само в рамките на три дни това е свършено, обърна внимание премиерът. \"В рамките на три дена прочетох чудовищни неща за България и нито едно вярно. А разни сини и червени политици се скъсаха да пращат имейли и да ходят и да обясняват в Брюксел и Щатите какво се случва в България\", каза Борисов. \"Мигар това не се случва в други държави или е някакъв изолиран случай\", запита той. \"Целта на един извършител на поръчково убийство е да вземе пари, за да може да си ги харчи. Не си оставя слюнки, и на да не обяснявам всичко по жертвата, за да може 100% да бъде закован\", каза Борисов към \"разследващите журналисти\" (премиерът допусна, че на извънредно обявения брифинг са дошли \"криминалните\" - бел.ред.), след като се е знаело от самото начало, че е имало ДНК материали. Борисов заплаши и, че ще има сериозен разговор в Европейската народна партия и може да промени мнението си за подкрепа на шпиценкандидата й за евроизборите догодина. \"Очаквах че това, което са ни учили - не само на правосъдие, разследване, като действие на полицията - да не се обвинява никой до категоричното доказателство, че това е виновният, те ни разсипаха от туитъри\", коментира премиерът. Малко по-късно днес Манфред Вебер, който  обяви кандидатурата си  за председател на Еврокомисията от Европейската народна партия, написа в \"Туитър\", че приветства предварителните резултати от разследването на убийството на Виктория Маринова. \"Българските власти действаха бързо и ефективно. Имаме пълно доверие, че българските власти ще намерят правосъдие за семейството и обичаните хора на Виктория Маринова\", се посочва в съобщението. Европейската народна партия все още не е решила кой ще бъде нейният шпиценкандитат - \"водещ кандидат\". Миналата седмица кандидатурата си за ЕНП  обяви и бившият финландски премиер  Александър Стуб. Убийството в Русе предизвика много международни реакции. Зам.-председателят на Еврокомисията  Франс Тимерманс коментира в понеделник в \"Туитър\" , че е \"шокиран\" и че \"отново смел журналист пада в борбата против корупцията и за истината. Българските власти трябва незабавно да изправят отговорните пред съда.\" Еврокомисарят по правосъдието Вера Йоурова предложи помощта на европейските агенции, вчера посолството на САЩ в България също предложи помощ за разследването.  \"Много неща бих казал още, но те ще минат добрия тон\", добави Борисов. Той каза, че се надява \"в бъдеще да не се получават такива експерименти\", като сигналът, подаден от \"Нова телевизия\" за побой на \"репортер\" от \"Господари на ефира\", който се оказа инсцениран.", "date": "2018.10.10", "title": "Борисов: Свободата на медиите е факт, а те са първата власт"}
{"url": "https://www.dnevnik.bg/bulgaria/2018/10/10/3324873_nikolai_nankov_napuska_parlamenta_vuzmojno_e_da_stane/", "text": "Парламентът гласува днес освобождаването на депутата от ГЕРБ Николай Нанков. Нанков, който доскоро беше регионален министър,  но по искане на премиера Бойко Борисов подаде оставка в знак на поемане на отговорност  след  катастрофата в Своге , е посочил лични мотиви за желанието си да напусне Народното събрание. Нанков не присъства лично в пленарната зала. \"За\" подадената му оставка гласуваха 102 народни представители, БСП не участваха в гласуването. Оставката на Нанков подкрепиха депутатите от ГЕРБ, \"Обединени патриоти\", ДПС и \"Воля\". Според неофициална информация доскорошният министър вероятно ще се върне в регионалното ведомство, но този път като зам.-министър. Като още не са ясни ресорите му. По време на дискусиите около оставката му днес от БСП поискаха отговор дали тази информация е вярна. Те не оспориха личните и професионалните качества на доскорошния министър, но отбелязаха, че тогава няма как да се говори за поемане на отговорност. Драгомир Стойнев от левицата заяви, че това е \"гавра с морала\" и \"брутално лицемерие\". А Антон Кутев - че изобщо няма как да се говори за поемане на отговорност, като това е \"отговорност в най-вулгарния мафиотски тип\". Никой от ГЕРБ не потвърди или отрече информацията по време на дебата, а Нанков не беше в пленарната зала, за да вземе отношение.", "date": "2018.10.10", "title": "Николай Нанков напусна парламента, възможно е да стане зам.-министър"}
{"url": "https://www.dnevnik.bg/politika/2018/10/10/3324891_borisov_izvika_vsichki_chujdi_poslanici/", "text": "Премиерът Бойко Борисов е извикал на разговор всички посланици. Срещата ще се проведе в 12 часа в Министерския съвет и на нея ще присъстват главният прокурор Сотир Цацаров и вътрешният министър Младен Маринов, според информация от правителството. Премиерът ще запознае дипломатите с разследването на убийството на телевизионната водеща Виктория Маринова в Русе. По рано днес Борисов, Маринов и Цацаров  съобщиха, че има задържан  заподозрян. В последните дни няколко посолства, включително това на САЩ, излязоха с позиции срещу България заради убийството в Русе. \"Посолството на САЩ в София изразява шок и негодувание от убийството на журналистката Виктория Маринова. Призоваваме за старателно разследване, което да привлече извършителя/извършителите под отговорност\", се казва в съобщението публикувано на официалната страница на американската дипломатическа мисия в България. В него се посочва, че посолството е готово да \"предложи съдействие на властите, ако е необходимо, за да може извършителя/извършителите да бъдат изправени пред правосъдието.", "date": "2018.10.10", "title": "Борисов извика на разговор всички посланици заради убийството в Русе"}
{"url": "https://www.dnevnik.bg/sport/2018/10/10/3324905_fifa_predstavi_strategiia_za_mashtabno_razvitie_na/", "text": "ФИФА представи плановете си за развитие и популяризиране на женския футбол. Мащабната стратегия включва семинари и инициативи, в които да бъдат въвлечени всички страни - членки на организацията. Генералният секретар на ФИФА Фатма Самура каза, че развитието на женската игра е от ключово значение за световната федерация. \"Ще работим ръка за ръка с всички 211 члена на федерацията за полагане на продължителни и стабилни основи, на базата на които играта да се развива за години напред\", заяви тя. И добави, че се цели увеличаване на стойността на женския футбол. ФИФА си постави задача до 2026 г. броят на жените, практикуващи футбол по света, да се удвои и да достигне 60 милиона. Друга цел пред международната федерация е да увеличи броя на жените в управленски постове в организацията, като се очаква до 2022 г. поне една трета от членовете на комисиите във ФИФА да са жени. През май 2017 г.  БФС си постави цел да удвои броя на жените, играещи футбол, до 2020 г .", "date": "2018.10.10", "title": "ФИФА представи план за мащабно развитие на женския футбол"}
{"url": "https://www.dnevnik.bg/bulgaria/2018/10/10/3324961_oficialno_nikolai_nankov_se_vrushta_v_regionalnoto/", "text": "Със заповед на министър-председателя Бойко Борисов Малина Крумова е освободена от длъжността заместник-министър на регионалното развитие и благоустройството. Нейното място заема бившият министър на регионалното развитие и благоустройството Николай Нанков. Това съобщиха официално от правителствената информационна служба. Малина Крумова става съветник към политическия кабинет на министър-председателя. Тя  е натоварена със задачата  да създаде нова държавна агенция за пътна безопасност. По-рано днес  парламентът прие оставката  на Нанков като депутат. Той се върна наскоро в Народното събрание, след като беше освободен от поста регионален министър  по искане на премиера Бойко Борисов в знак на поемане на отговорност  след  катастрофата в Своге . Във връзка с все още неофициалните информации, че Нанков ще се върне в регионалното ведомство, този път като зам.-министър, днес от левицата заявиха, че няма как да се говори за поемане на отговорност, след като за освободените министри се готвят нови добри постове. Драгомир Стойнев от левицата заяви, че това е \"гавра с морала\" и \"брутално лицемерие\". А Антон Кутев - че това е \"отговорност в най-вулгарния мафиотски тип\". Преди дни пък бившият транспортен министър, освободен след катастрофата в Своге - Ивайло Московски,  беше представен за пост в Черноморската банка за търговия и развитие . Това стана по време на среща на министъра на финансите Владислав Горанов и директора на Черноморската банка за търговия и развитие в Министерство на финансите, съобщават от институцията. Днес Антон Кутев намекна от трибуната на парламента, че доскорошният вътрешен министър Валентин Радев може да стане главен секретар на ведомството. На мястото на заелия неговия министерски пост - Младен Маринов. \"Николай Нанков има изключително висока експертиза и богат опит, както в администрацията на МРРБ, така също и в областната управа\", заяви по-рано днес в парламента председателят на грепата на ГЕРБ и зам.-председател на партията Цветан Цветанов. \"Той е човекът, зад когото съм убеден, че стоят всички журналисти и представители на местната власт, като експерт и човек, който е компетентен за решаване на проблеми, които се поставят пред него\", обяви той. \"Мога да кажа само- висока оценка и пълна подкрепа от групата на ГЕРБ за него като професионалист и човек, който през годините се е изграждал като изключително квалифициран експерт\", заяви Цветан Цветанов. И от левицата обявиха, че нямат забележки към професионалните качества на Нанков, но става дума за морала и за начина на поемане на отговорност.", "date": "2018.10.10", "title": "Официално Николай Нанков се връща в регионалното министерство като зам.-министър"}
{"url": "https://www.dnevnik.bg/skorost/2018/10/10/3324970_durjavna_agenciia_kum_pravitelstvoto_shte_povishava/", "text": "Бъдещата държавна агенция към Министерски съвет, която ще има за задача повишаване на безопасността на пътищата и намаляване на броя на жертвите при катастрофи ще бъде създадена от досегашния министър на регионалното развитие и благоустройството Малина Крумова. Това съобщи вицепремиерът Томислав Дончев на конференция за пътната безопасност в София. Крумова става част от политическият кабинет на премиера, а  нейният пост в министерството се заема  от  подалия оставка след катастрофата край Своге министър Николай Нанков . Именно след този инцидент, който до момента е отнел живота на 20 души,  се роди идеята за създаването на нов орган , който да координира държавната политика за борба срещу пътния травматизъм. До момента Малина Крумова е била ръководител на Оперативна програма \"Околна среда\" към Министерството на околната среда и водите, заместник министър на околната среда и водите в правителството на Марин Райков, служебен заместник министър-председател, отговарящ за европейските фондове и до днес заместник министър на регионалното развитие и благоустройството. Като заместник-министър в МРРБ Крумова отговаряше за програмата за саниране и наблюдаваше водния сектор. Томислав Дончев аргументира създаването на новата структура с това, че на пръв поглед в държавата има всичко, за да намаляват жертвите по пътищата - министерства, агенции, дирекции, закони и наредби, но резултатът не е такъв, какъвто се очаква. Дончев обясни това с липсата на синхрон и възможността отговорността да се прехвърля между институциите. Пред участниците във форума Малина Крумова обяви, че в следващите няколко седмици ще се изготви структурата и устройственият правилник на новата агенция. Сред нейните задачи ще са формиране на политиката в областта на пътната безопасност, събиране и системен анализ на информацията по темата.  Агенцията ще се занимава и с контрол върху функциите и мерките от всяко едно от ведомствата, ангажирани с проблема, като според Крумова това е ключов елемент. Важна задача на новия орган ще е информираността и просвещаването. Малина Крумова обясни, че агенцията ще е координиращо звено между ведомствата и институциите, като в нея ще има и гарантирано гражданско участие. ", "date": "2018.10.10", "title": "Малина Крумова ще ръководи новата агенция за намаляване на жертвите по пътищата"}
{"url": "https://www.dnevnik.bg/na_put/2018/10/11/3324807_galeriia_ufici_premahva_opashkite/", "text": "Една от най-големите съкровищници на италианското ренесансово изкуство - галерия \"Уфици\" във Флоренция, е напът да премахне огромните опашки от чакащи туристи. С нов компютърен алгоритъм, разработен на базата на много данни, включително и на прогнозата на времето, управата възнамерява да скъси висенето часове наред пред галерията на само няколко минути, пише британският \"Телеграф\". \"Уфици\" е първият музей в света, който ще прилага този нов подход. До изобретението се стигна след като броят на посетителите в галерията се увеличи от 2 млн. души през 2016 г. на 2.2 млн. през следващата, а изчакването за вход понякога продължава по четири часа. Занапред туристите ще купуват билет от седем автомата на входа и ще им бъде посочван конкретен час за посещение, изчислен на база на планираните групи, деня от седмицата, сезона, прогнозата за времето и други показатели. Така посетителите ще могат да оползотворят свободното си време между покупката на билета и часа на влизане както намерят за добре, вместо да пазят ред. Системата е тествана миналата неделя - ден със свободен вход, когато напливът обикновено е особено голям, а хората застават \"на пост\" още преди 7 ч. сутринта. Алгоритъмът е разработен от специалисти по компютърни науки в университета в Акила, Централна Италия, и не е изключено да започне да се прилага и в други свръхпосетени италиански музеи. Той отчита, например, че групи от над 15 души обикновено забавят застаналите след тях с около 15 минути, а ако е много горещо или вали, посетителите на галерията се задържат вътре средно с 45 минути по-дълго заради климатичната инсталация. Предвижда се новите правила да заработят от началото на 2019 г. Проектиран и построен от Джорджо Вазари през 16-ти век, дворецът \"Уфици\" първоначално е бил седалище на занаятчийски гилдии, чиновници и магистрати във Флоренция. Всъщност \"Уфици\" на италиански означава именно офиси, пояснява британското издание. На по-късен етап дворецът е използван за съхраняването на художествената колекция на управляващото града семейство Медичи, която е завещана на Флоренция през 1743 г. Сред съкровищата й са произведения на Микеланджело, Джото, Леонардо да Винчи, Рафаел и Тициан.", "date": "2018.10.10", "title": "Галерия \"Уфици\" премахва опашките"}
{"url": "https://www.dnevnik.bg/evropa/2018/10/10/3324976_junker_privetstva_burzite_i_aktivni_usiliia_na/", "text": "Председателят на Европейската комисия Жан-Клод Юнкер \"приветства бързите и активни усилия на премиера Бойко Борисов и на българските власти, които в тясно сътрудничество с правоприлагащите органи от другите държави - членки на ЕС, успешно арестуваха заподозрения убиец на журналиста Виктория Маринова\", предаде пресслужбата на Еврокомисията. \"Бързата реакция и съвместните усилия демонстрират решимостта за постигане на справедливост при такива позорни действия. Мислите ни са със семейството и приятелите на Виктория Маринова\", се допълва в изявлението. Късно снощи от полицията в Германия бе задържан Северин Красимиров, роден 1997 година, от Русе, заподозрян за  убийството на телевизионната водеща Виктория Маринова . По време на съвместна пресконференция с министъра на вътрешните работи Младен Маринов и главния прокурор Сотир Цацаров  Борисов каза, че  в рамките на три дена е прочел \"чудовищни неща за България и нито едно вярно\". \"А разни сини и червени политици се скъсаха да пращат имейли и да ходят и да обясняват в Брюксел и Щатите какво се случва в България. Мигар това не се случва в други държави или е някакъв изолиран случай\", запита той. Борисов заплаши и че ще има сериозен разговор в Европейската народна партия и може да промени мнението си за подкрепа на водещия й кандидат за евроизборите догодина. \"Очаквах, че това, което са ни учили - не само на правосъдие, разследване, като действие на полицията - да не се обвинява никой до категоричното доказателство, че това е виновният, те ни разсипаха от туитъри\", коментира премиерът. Манфред Вебер, който  обяви кандидатурата си  за председател на Еврокомисията от Европейската народна партия, написа в \"Туитър\", че приветства предварителните резултати от разследването на убийството на Виктория Маринова. \"Българските власти действаха бързо и ефективно. Имаме пълно доверие, че българските власти ще осигурят справедливост за семейството и близките на Виктория Маринова\", се посочва в съобщението. Европейската народна партия все още не е решила кой ще бъде нейният \"водещ кандидат\". Миналата седмица кандидатурата си за ЕНП  обяви и бившият финландски премиер  Александър Стуб. Председателят на Европейския парламент Антонио Таяни също поздрави българските власти за залавянето на заподозрян за убийството на телевизионната водеща. Поздравявам българските власти за бързината и точността в разследването, които доведоха до задържането на убиеца, пише Таяни в \"Туитър\". Той отбелязва, че подбудите на извършителя не са били свързани с работата на жертвата. На редовния брифинг днес говорител на Еврокомисията заяви: \"Ние приветстваме бързината с която е възтържествувало правосъдието със съвместни усилия. Изпращаме най-искрени съболезнования на семейството и приятелите на Виктория Маринова\". Убийството в Русе предизвика много международни реакции. Зам.-председателят на Еврокомисията  Франс Тимерманс коментира в понеделник в \"Туитър\" , че е \"шокиран\" и че \"отново смел журналист пада в борбата против корупцията и за истината. Българските власти трябва незабавно да изправят отговорните пред съда\". Еврокомисарят по правосъдието Вера Йоурова предложи помощта на европейските агенции, вчера посолството на САЩ в България също предложи помощ за разследването.", "date": "2018.10.10", "title": "Брюксел приветства \"бързите и активни усилия\" на българските власти по случая в Русе"}
{"url": "https://www.dnevnik.bg/bulgaria/2018/10/10/3324978_kratki_novini_kmet_i_obshtinski_suvetnik_biaha/", "text": "По искане на Антикорупционната комисия (КПКОНПИ) съдът запорира имущество за 3.2 млн. лв. на бившия кмет на село Галиче Ценко Чоков, съобщи БНР. Искането е заради обвинението на Чоков от май 2016 г., че е ръководил престъпна група за лихварство. По него той беше оправдан на първа инстанция, но по другите - отвличане, побой и палеж на автомобил, беше осъден на четири и половина години затвор. Родители на деца с увреждания протестираха за девети път Пред Министерския съвет се състоя деветият протест на майките на деца с увреждания под наслова \"Системата ни убива\". Вчера в присъствието на техни представители беше подписан плана за действие за приемане на законодателство и за реформата в системата. Протестите обаче продължават до приемането на законодателството в Народното събрание.  България и Италия ще си сътрудничат за опазването на движимото културно наследство Правителството утвърди Меморандум за разбирателство между Министерството на културата на Република България и Министерството на културните ценности, културната дейност и туризма на Италианската република, съобщават от правителствената пресслужба. Целта му е предотвратяване на кражбата, незаконните разкопки и незаконния внос, износ и прехвърляне на правото на собственост на движими културни ценности, както и за насърчаване на тяхното връщане и възстановяване. Документът е подписан на 6 юли 2015 г. в София. Три лечебни заведения стават университетски болници Три лечебни заведения стават университетски болници за срока на новата им акредитационна оценка, реши кабинетът. Това са УМБАЛ \"Проф. д-р Стоян Киркович\" АД – Стара Загора, столичната Александровска болница и \"Пирогов\". И трите лечебни заведения до настоящия момент са се ползвали с правата на университетска болница, уточняват от Министерския съвет. Университетски болници са многопрофилни или специализирани, в които след акредитация се осъществяват дейности по клинично обучение на студенти и докторанти по медицина, дентална медицина, фармация и здравни грижи, както и следдипломно обучение. Мъж от Кърджали почина след пропадане в асансьорна шахта Инцидентът е станал в блок в Кърджали, след като 72-годишният пенсионер опитал сам да се измъкне от заседналия асансьор, съобщава Би Ти Ви. Преди да падне в шахтата мъжът взима асансьора от шестия етаж, но между четвъртия и петия засяда в него. Асансьорът, който е на 40 години, няма авариен паник бутон, а мъжът нямал телефон. Назначена е техническа експертиза, която ще покаже дали асансьорът е бил опасен и има ли отговорни за инцидента. Кмет и общински съветник са задържани, докато берат канабис Единият от задържаните е Ивайло Илиев, кметът на село Добруша, община Криводол, съобщава БНР. Още вчера кабинетът му е бил запечатан, а имотите му – претърсени. Илиев коментира, че с общинския съветник са били в нивата в землището на врачанското с. Добруша случайно и нямат нищо общо. Другият задържан е Ивайло Вълков, известен като Гълъба, който е съветник на ДПС от с. Галатин. По-късно през деня той е бил освободен. В нивата полицаите установили вкопани в земята 137 саксии с канабис и инвентар за обработка. Иззети са близо 80 кг зелена и килограм суха листна маса. Според разследващите стойността на засадения коноп възлиза на над 100 хил. лв.", "date": "2018.10.10", "title": "Кратки новини: Кмет и общински съветник са задържани, докато берат канабис"}
{"url": "https://www.dnevnik.bg/biznes/2018/10/10/3324989_iznosut_za_treti_strani_namaliava_s_blizo_edna/", "text": "Между януари и август износът на български стоки намалява с 1.5%, докато вносът се увеличава със 7.2% спрямо същия период на 2017 г., сочат данните на Националния статистически институт (НСИ). Стойността на износа за осеммесечието е 35.07 млрд. лв., а на вноса - 40.99 млрд. лв. За август износът нараства с 0.6% до 4.6 млрд. лв., а вносът намалява с 0.1% до 4.9 млрд. лв. Износът за трети страни намалява с близо една четвърт  Статистиката за стокообмена с държавите извън ЕС показва, че износът намалява с 22.9%, а вносът се увеличава с 4.6% за осеммесечието. Стойността на износа е 10.1 млрд. лв., а на вноса - 14.6 млрд. лв. Само за август износът за трети страни намалява с 21 на сто в сравнение със същия месец преди година, докато вносът се увеличава с 10.9% и достига 2 млрд. лв. В сектор \"Мазнини, масла и восъци от животински и растителен произход\" е отчетен ръст на износа, който достига 55%. Най-голям спад се наблюдава в секторите \"Минерални горива, масла и подобни продукти\" (57.3%) и \"Безалкохолни и алкохолни напитки и тютюн\" (42.2%). Повече от половината изнесени стоки за изследвания период са за Турция, Китай, Сърбия, САЩ, Македония и Русия. При вноса най-голям е обемът на стоки от Русия, Турция, Китай и Сърбия. Износът и вносът за ЕС се увеличава двуцифрено За периода от януари до юли 2018 г. износът на стоки от България за страни от ЕС се увеличава с 10.8% спрямо същия период на 2017 г. и достига 21.6 млрд. лева. Само за юли ръстът е с 11.8 на сто и е в размер на 3.5 млрд. лв. Основни търговски партньори на България са Германия, Италия, Румъния, Гърция, Франция и Белгия, които формират 68.6% от износа за държавите в ЕС. Вносът на стоки в България от ЕС за първите седем месеца на годината се увеличава с 11% и е на стойност 23.4 млрд. лв. През юли вносът нараства с 18.7% спрямо същия месец на предходната година и е в размер на 3.5 млрд. лева. Най-голям е стойностният обем на стоките, внесени от Германия, Италия, Румъния, Испания и Гърция.", "date": "2018.10.10", "title": "Износът за трети страни намалява с близо една четвърт през първите осем месеца на годината"}
{"url": "https://www.dnevnik.bg/sviat/2018/10/10/3324977_nai-malko_6_dushi_zaginaha_zaradi_navodneniia_na/", "text": "Най-малко шестима души станаха жертва на поройните дъждове и наводнения в градчето Сант Лоренс на испанския остров Майорка. Това предадоха испанското издание \"Ла вангуардия\" и агенция \"Ройтерс\", цитирана от БТА. Две от жертвите са британски граждани, като  според \"Ел паис\"  те пътували с такси в момента, в който ги връхлетели дъждовете. Най-малко 12 души все още се водят за изчезнали след снощните порои, съобщават местни медии. Информацията тази сутрин бе за петима души, но по-късно испански издания съобщиха и за шестата жертва. Според властите на Балеарските острови  интензивността на валежите  е била 220 литра на квадратен метър, предаде \"Франс прес\". На помощ на местните жители и власти в засегнатия район са изпратени 80 войници и техника. В три населени места са затворени училищата. Стотици хора са намерили подслон в спортни обекти и на местния хиподрум. Солидарност със семействата, приятелите на жертвите и засегнатите от наводненията изрази в \"Туитър\" испанският министър-председател Педро Санчес, който днес ще посети Майорка. Според представители на местните власти части от засегнатите райони са недостъпни, прекъснати са много ключови пътни връзки. В Сант Лоренс и още два града днес няма да има учебни занятия.", "date": "2018.10.10", "title": "Най-малко 6 души загинаха заради наводнения на остров Майорка (видео)"}
{"url": "https://www.dnevnik.bg/sport/2018/10/10/3324982_lyov_oceniava_visoko_ligata_na_naciite_zaradi/", "text": "Селекционерът на германския национален отбор Йоахим Льов защити новия турнир на УЕФА - Лигата на нациите. Той заяви, че надпреварата осигурява на бундестима мачове срещу силни съперници, каквито той предпочита пред срещите с по-слаби отбори. \"За нас това е прекрасно, защото се изправяме срещу топ отбори. Благодарение на Лигата на нациите усещането за съревнование е отново част от всеки мач. За мен е по-добре така, отколкото да играем срещу отбор с по-малки възможности\", каза Льов. Неговите коментари идват след изразеното критично мнение на мениджъра на \"Ливърпул\" Юрген Клоп. Той  определи Лигата на нациите като \"най-безсмислената надпревара във футбола\" . Според Льов коментарите на сънародника му са продиктувани от личен интерес, а не от грижа за играчите му. \"Клубните треньори не харесват почивките за национални отбори, защото играчите им не са на разположение. Така мениджърите губят възможността за провеждане на нормален тренировъчен процес.\" Селекционерът на Германия коментира и предстоящите мачове на бундестима срещу Франция и Холандия. \"За нас това са две много важни срещи. Естествено осъзнаваме трудността да сме гости в двата мача, но сме уверени в своите възможности. Имаме шансове, дори с няколко футболисти, които не са на разположение заради контузии\", добави той. Германия изостава с три точки от водача в групата Франция, като световните шампиони са с мач повече.", "date": "2018.10.10", "title": "Льов е доволен от Лигата на нациите заради силните мачове"}
{"url": "https://www.dnevnik.bg/ot_vas/novini_ot_vas/2018/10/10/3324840_nishki_universitet/", "text": "Нишкият университет започва да функционира като самостоятелно висше училище през 1965 г. от изнесените от Белградския университет факултети. Днес университетът има 13 факултета, над 1500 преподаватели, в него са се обучават хиляди студенти. На снимката: Сградата на ректората.", "date": "2018.10.10", "title": "Нишки университет"}
{"url": "https://www.dnevnik.bg/sviat/2018/10/10/3324997_germanskata_policiia_potvurdi_che_ima_zadurjan_za/", "text": "Полицията в Германия е задържала български гражданин за убийството на телевизионната водеща от Русе Виктория Маринова. Това съобщиха агенция ДПА и в. \"Билд\" часове след като  новината дойде на пресконференция  в Министерския съвет в София. Арестът му е станал във вторник вечерта в пристанищния град Щаде в провинция Долна Саксония. Мъжът е бил открит във вторник следобед, а към 20 ч. местно (21 ч. българско) време е бил задържан с помощта на специални сили в полицията, без да оказва съпротива, обяснява  в. \"Билд\" , без да навлиза в подробности. Според изданието той е на 20 години. Според \"Зюддойче цайтунг\" мъжът е открит в града на 45 км от Хамбург след сигнали от българските власти. Изданието, което цитира и генералната прокуратура  в град Целе  (административен център в окръг в Долна Саксония), добавя, че той трябва да бъде предаден на българските власти до няколко дни в изпълнение на европейската заповед за арест. Още днес той ще бъде изправен пред съдия според представител на правосъдното министерство в Хановер. Съобщава се, че мъжът вече е съден за случай с фалшиви документи.", "date": "2018.10.10", "title": "Германската полиция потвърди, че има задържан за убийството на Виктория Маринова"}
{"url": "https://www.dnevnik.bg/biznes/2018/10/10/3324996_uizer_e_s_novi_pravila_za_bagaja_ot_1_noemvri/", "text": "Авиокомпания \"Уизер\" (Wizz Air) въвежда от 1 ноември нова политика за багажа на пътниците в името на това качването на самолета да става по-бързо и да се избегнат случаи на забавяне на полети заради подреждане на ръчния багаж. На всички полети на Wizz Air вече ще може безплатно да се качва само багаж с размери 40 x 30 x 20 сантиметра (приблизително колкото малка раничка, дамска чанта или чанта за лаптоп, които да се поставят под предната седалка) и отпада възможността на борда да се качва и малък куфар на колелца (55 x 40 x 23 см, поемащ не повече от 10 кг багаж). За да се вземе като ръчен багаж и такъв куфар, вече ще трябва да се използва услугата WIZZ Priority, за която се заплаща различно според пътуването с цени от 5 евро нагоре. За желаещите да чекират багажа преди пътуването, се въвежда услуга, започваща от 7 евро за 10-килограмовите куфари. В нея има още две категории куфари - до 20 кг и до 32 кг. Вече закупилите билети за полети след 1 ноември при досегашните условия, получават възможност за безплатно чекиране на 10-килограмов куфар. Тези, които вече са платили за чекиран багаж, получават безплатно услугата WIZZ Priority, включваща също предимството първи да преминат на гейта за полета и първи да се настанят в самолета. Има поне още една причина - освен забавените заради товаренето на багаж на борда - която изтъкна в интервю за \"Дневник\" Йохан Ейдхаген, маркетинг директор на Wizz Air. Става дума за това, че хората пътуват за все по-кратък престой и днес около една трета от клиентите на авиокомпанията се връщат след 3 дни или по-рано. Поради това те пътуват и с по-малко багаж - от чекиране на багажа за товарния отсек се е възползвал всеки трети, а допълнителен малък куфар на борда са качвали един от всеки седем пътници. Ейдхаген обясни, че за авиокомпанията е важно клиентите да получат прозрачна информация за повече от 50-те варианта за пътуване с багаж и това да става още докато си избират и купуват билети, а не когато пристигнат на аерогарата. Авиокомпанията ще продължи да държи под контрол процедурата за обработка на багажа и пътниците няма нужда да се притесняват, че качеството ѝ ще зависи от оператора на летището, от което или до което пътуват, допълни той.", "date": "2018.10.10", "title": "\"Уизер\" е с нови правила за багажа от 1 ноември"}
{"url": "https://www.dnevnik.bg/sport/2018/10/10/3324903_avtomobilen_shampionat_celi_da_propravi_putia_na/", "text": "Нова автомобилна надпревара с  участието само на жени  е на път да въведе революционни промени в моторния спорт. Организаторите на W Series се надяват проектът да проправи пътя на жените към Формула 1. Зад идеята стои бившият пилот от Формула 1 Дейвид Култард, а бившият мениджър в \"Макларън\" Дейв Райън ще бъде състезателен директор на шампионата. Двамата се надяват надпреварата да предложи платформа, в която жените да развият умения, а това да им помогне при бъдещи участия при мъжете. Изцяло женската автомобилна надпревара се очаква да се проведе през май 2019 г. Сезонът в W Series ще включва шест 30-минутни състезания на писти в Европа, които са приемали стартове от Формула 1. Идеята на организаторите е в бъдеще сериите да се насочат към Америка, Азия и Австралия. Броят на пилотите ще е от 18 до 20, като участничките ще карат болиди, подобни на тези във Формула 3. Те ще преминат специален подбор с тестове в състезателни условия. Наградният фонд ще бъде 1.5 милиона долара, като победителят ще получи 500 хиляди долара. \"В ДНК на W Series е безрезервната вяра, че жените могат да се състезават наравно с мъжете в моторните спортове. Въпреки това изцяло женски серии са важни, тъй като подтикват към по-голямо женско присъствие\", пише в изявлението на организаторите. В историята само две жени имат стартове във Формула 1. За последно това направи италианката Лела Ломбарди през 1976 г., а преди това беше нейната сънародничка Мария Тереза де Филипис. Идеята за изцяло женски серии в моторните спортове не е новост. Организирането на подобна надпревара беше обект на обсъждане, но през годините много състезателки обявиха, че предпочитат да се съревновават наравно с мъжете.", "date": "2018.10.10", "title": "Автомобилен шампионат цели да проправи пътя на жените към Формула 1"}
{"url": "https://www.dnevnik.bg/detski_dnevnik/2018/10/10/3325018_do_sredata_na_noemvri_v_550_uchilishta_shte_bude/", "text": "В 550 държавни и общински училища ще бъдат изградени безжични мрежи за интернет. За целта правителството отпусна малко над 7 млн. лв. Предвижда се парите да бъдат изразходени до 15 ноември тази година, след което директорите на училищата да представят в Министерството на образованието и науката отчет за извършените разходи за изградените безжични мрежи. Кабинетът отпусна и допълнителни 13.6 млн. лв. за изплащане на обезщетения на персонал от образователната система за юли и август. Обезщетенията се дължат заради намаляване на числеността му от настъпила промяна в структурата и състава му при прекратяване на трудови правоотношения на друго основание или при преструктурирането на мрежата чрез закриване или преобразуване на образователни институции.", "date": "2018.10.10", "title": "До средата на ноември 550 училища ще имат безжичен интернет за 7 млн. лв."}
{"url": "https://www.dnevnik.bg/sviat/2018/10/10/3324992_nato_podgotvia_v_norvegiia_nai-mashtabnite_si_ucheniia/", "text": "НАТО ще тества в началото на следващия месец възможностите си да спира и отблъсква евентуална атака срещу Норвегия от Русия в рамките на най-мащабните учения на алианса след края на студената война \"Трайдънт Джънкчър\" (Trident Juncture), предаде \"Франс прес\". НАТО ще покаже военната си мощ два месеца след края на организираните през септември от Русия  учения \"Восток 2018\" , смятани за най-големите военни маневри в руската история. \"Ще докажем, че сме способни да се защитаваме и да демонстрираме единството си\", заяви вчера на пресконференция в Брюксел американският адмирал Джеймс Гордън Фого, който ще ръководи ученията. Близо 50 хил. войници, 150 самолета, 60 кораба и около 10 000 хил. машини ще участват в маневрите по суша, вода и във въздуха. Началото на ученията е на 25 октомври, а краят им - на 7 ноември. \"Трайдънт джънкчър\" е операция за колективна отбрана, подчерта още адмирал Фого. Първата част на упражненията ще се състои в спирането на симулирана атака в Северна Норвегия от една част от силите, а останалите войници ще трябва да отблъснат нападението, обясни пред \"Франс прес\" канадският генерал и помощник на адмирал Фого Кристиан Жюно. Изпитание за Германия Ученията имат за цел да \"демонстрират способностите за отбрана на НАТО срещу всеки потенциален агресор. Те не са насочени срещу някоя конкретна страна\", подчерта Фого. \"Сухопътните маневри ще бъдат проведени на около 1000 км от границата с Русия, въздушните операции - на 500 км. Русия няма причина за безпокойство\", твърди норвежкият генерал Руне Якобсен. В ученията ще участват двама руски наблюдатели и двама наблюдатели от Беларус. НАТО ще покаже слабостите си по време на маневрите. Алиансът се състои от 29 армии, които доста се различават по ниво на обучение, въоръжение и материално състояние. Ученията ще са изпитание и за германската армия, чието въоръжение според партньорите ѝ не се намира в добро състояние. Германия още през септември разположи в Норвегия по-голямата част от войниците и техниката, с които ще участва в маневрите. Към настоящия момент в Норвегия има близо 6000 германски войници и 3000 единици бойни машини. Първоначално ученията ще започнат с тренировката на войниците от различните националности, а симулацията на нападението ще започне на 1 ноември, уточни генерал Жюно. \"Не очакваме всичко да е перфектно. Именно заради това организираме учения\", посочи адмирал Фого. /БТА", "date": "2018.10.10", "title": "НАТО подготвя в Норвегия най-мащабните си учения след студената война"}
{"url": "https://www.dnevnik.bg/bulgaria/2018/10/10/3325047_poseshtenie_na_papata_v_bulgariia_obsudiha_borisov_i/", "text": "Възможността за евентуално посещение на папа Франциск в България е била обсъдена на среща между премиерът Бойко Борисов и апостолическия нунций в България Анселмо Гуидо Пекорари, съобщи правителствената пресслужба.  \"Визитите на Папата през 2019 г. все още се обсъждат\", съобщи за \"Дневник\" пресслужбата на Светия престол. Според медийни публикации папа Франциск ще бъде на посещение в България, Македония и Румъния в началото на май 2019 година. През май тази година при аудиенцията във Ватикана премиерът Бойко Борисов връчи официална покана за посещение на главата на Римокатолическата църква в България. \"По време на разговора на премиера с нунция бяха подчертани добрите взаимоотношения между България и Ватикана. Дискутирани бяха резултатите от българското председателство на Съвета на ЕС и актуални европейски въпроси. По време на срещата в Министерския съвет министър-председателят Борисов отбеляза, че страната ни продължава да работи активно за европриобщаването на държавите от Западните Балкани, както и за мирен диалог и разбирателство между всички религии и етноси\", се казва в правителственото съобщение.", "date": "2018.10.10", "title": "Посещение на папата в България обсъдиха Борисов и апостолическият нунций"}
{"url": "https://www.dnevnik.bg/bulgaria/2018/10/10/3325014_sudiiskata_kolegiia_na_vss_niama_da_dopusnem/", "text": "С остра гневна декларация излезе днес Съдийската колегия на Висшия съдебен съвет, в която изразява тревога и възмущение от поредния опит за накърняване на съдебната власт и дискредитиране на общественото доверие в нея. Конкретен повод е излъчен видеоматериал в ефира, публикуван и на интернет сайта на телевизия \"Алфа\" - партийната телевизия на \"Атака\", Няколко дни на екрана е показван манипулативен стоп-кадър със снимка на съдията от Софийския районен съд Николай Василев и надпис \"КОРУМПИРАНИЯТ СЪДИЯ ОТ СОФИЙСКИ РАЙОНЕН СЪД НИКОЛАЙ ВАСИЛЕВ ПУСНА НА СВОБОДА ПРЕСТЪПНИКА ОТ СУДАН\". Манипулативният материал продължава да е наличен на сайта в категория \"Репортажи/Изказване/\". Ден по-рано Съюзът на съдиите, а преди това и Софийският районен съд /СРС/ разпространиха свои декларации, в които осъдиха безпрецедентното обругаване на съдията от екрана на телевизия \"Алфа тв\" заради негово съдебно решение, взето въз основа на установените факти. На 6 октомври джипът на съпругата на Волен Сидеровй Деница Гаджева бил засечен на \"Симеоновско шосе\" в столицата от друг джип, който ударил страничното й огледало, а след това я преследвал, принудил да спре и я обиждал - така описва инцидента Гаджева. Пристигналите полицаи сложили край на разправията, установили че другият участник в инцидента е суданец с български паспорт, съставили акт за нарушение на чужденеца, защото шофьорската му книжка не била валидна за България, свалили и регистрационните табели на колата му, а екип на телевизия \"Алфа\" пристигнал заедно с Волен Сидеров да отрази събитието. Суданецът Мажди Гандур бил изправен веднага пред съда по Указа за борба с дребното хулиганство и делото се паднало на съдията Николай Василев. Пред съда обаче не се установило да е извършил действията, които да се окачествят като хулиганство - не е имало ругатни, оскърбления, грубо нарушение на обществения ред, още по-малко сбиване. Актът на съдията разгневява Волен Сидеров до степен, че поиска смяна на вътрешния министър, а партийната телевизия нападна най-грубо съдията. Съдийската колегия на ВСС остро осъжда като недобросъвестен, преднамерен, недопустим и тенденциозен многократно излъчения манипулативен кадър, се казва в декларацията. \"Колегията приема излъченото съдържание като провокативно, несъобразено с етичните стандарти и критериите за обективна журналистика, компрометиращо държавността и нарушаващо конституционно установения баланс между съдебна, изпълнителна и законодателна власт. Особено тревожен е използваният – страна в административно наказателно дело. Тази позиция на ТВ \"Алфа\" демонстрира грубо незачитане на конституционно прогласения правов ред и демократични ценности, като погазва независимостта на съда и разделението на властите в Република България\", заявява Съдийската колегия. Същевременно съдийската колегия заявява готовност при налични данни за злоупотреба със служебно положение и корупционни практики в съдебната система, предоставени от граждани, медии, политици, да упражни правомощията си и да сезира незабавно компетентните органи. \"Но няма да допуснем обругаване срещу български магистрати, основаващи се на голословни твърдения\", се казва в заключение в документа.", "date": "2018.10.10", "title": "Съдийската колегия на ВСС: Няма да допуснем голословно обругаване на български магистрати"}
{"url": "https://www.dnevnik.bg/zdrave/2018/10/10/3325051_da_se_oblekchi_dostupa_do_novite_terapii_pri_raka_na/", "text": "                        12 на сто от всички новодиагностицирани жени с рак на гърдата в България са в последния – метастатичен стадий. И този дял непрекъснато расте. С новите терапии обаче това не означава сигурна смърт – те дават време, а времето носи още нови терапии и нова надежда. Така е възможно болестта да бъде превърната в хронична, а животът на пациентите удължен значително. Въпросът е обаче те да имат достъп до новите формули, да могат да сменят лечения и да комбинират между новоткритите молекули. Това бяха основните изводи и послания по време на конференция \"Животът с рак – предизвикателството метастатичен рак на гърдата\". През октомври, Световния месец за информираност и борба с рака на гърдата, вестник \"Капитал\" и фармацевтична компания Novartis решиха да наблегнат на нещо, за което не се говори и обсъжда толкова много, колкото ранната диагностика, превенция – на последния, метастатичния стадий на болестта. Макар да няма мораториум върху новите европейски терапии, на практика такъв има, отбеляза в изказването си д-р Антоанета Томова, началник-отделение в Комплексен онкологичен център – Пловдив. Тя отбеляза, че одобрени в света и Европа молекули, въвеждащи нови терапии, всъщност могат да бъдат прилагани в 8-9 онкологични центъра в България от общо 25. Така пациентите или нямат достъп поради липса на възможности да пътуват до тези центрове, или трябва да плащат значителни суми за транспорт, настаняване и др. Отделно всеки лекар извън тези онкологични центрове трябвало да търси връзки с колеги от съответните звена, който ще е склонен да приеме техните пациенти, да ги лекува с новите молекули и няма да ги върне. А експертите посочиха, че тези нови молекули всъщност са шансът за живот на болните в метастатичен стадий на рак на гърдата. Така можело да се контролира достатъчно добре болестта, така че хората да могат да живеят пълноценно. А ако нещо не действа – да се смени или комбинира с друго. \"Нали сме в Европейския съюз, защо да нямат и българските пациенти достъп до това, което тези в ЕС ползват\", попита д-р Томова. Участниците в дискусията наблегнаха още на нуждата от повече подкрепа, включително психологическа и дори взаимопомощ, както за пациентите, така и а техните семейства, роднини, близки приятели. Много от пациентките с метастатичен рак споделяли, че докато в начална фаза на болестта са получавали голяма подкрепа, то при връщане на заболяването, подкрепата в семейството и на работното място пада. Много жени биват отритнати, отхвърлени, включително от най-близките си, понякога диагнозата вече става \"досадна\" за околните, разказа Нана Гладуиш, ръководител на фондация \"Една от осем\", създадена за подкрепа на жените с рак на гърдата. А тези близки, които остават до болните, преминават през истински личен ад, които дори са принудени да крият, да спестяват, за да не натоварват околните, допълни тя. И рядко получават разбиране. Затова в световната практика има много нови методи и похвати, както и цяло едно направление по онкологична психология. На лекарите им се обяснява как да общуват с пациентите и семейството, а на болните и близките им се дават насоки, идеи как да подходят към деца, към роднини. И макар в българското законодателство също да има възможности към болниците да бъдат назначавани специализирани психолози, това на практика не работи, отбеляза Евгения Александрова, председател на Асоциация на пациентите с онкологични заболявания. Освен статистиката, че в световен мащаб една от шест жени с рак на гърдата ще бъде диагностицирана за първи път вече с метастази, д-р Ася Консулова от Българското онкологично научно дружество отбеляза и че 50 на сто от пациентите имат нужда от повече, по-съвременна, коректна и ясна информация по въпроса. В отговор на тази необходимост, българи са създали и специален сайт –  CancerCare.  Платформата работи като наръчник, пътеводител на пациенти с различни видове рак. Може да бъде намерена информация както за различни специалисти медици, да бъдат гледани клипове с пациенти, психолози, съвети за самопомощ, за \"живот след болестта\", информация за новостите и др.", "date": "2018.10.10", "title": "Да се облекчи достъпът до новите терапии при рака на гърдата поискаха участници в дискусия"}
{"url": "https://www.dnevnik.bg/skorost/2018/10/10/3325055_planovete_na_evroparlamenta_za_vrednite_emisii_ne/", "text": "Подкрепяната от членовете на Европейския парламент политика за намаляване на вредните емисии от автомобилите чрез наказания и въвеждане на задължителни квоти за продажби на превозни средства на алтернативни горива, не отчита реалностите, е позицията на Асоциацията на производителите на автомобили в Европа (АСЕА), разпространена днес. Преди седмица  ЕП декларира амбиция  въглеродните емисии от нови автомобили да намалеят с 40% до 2030 г., като се ускори навлизането на пазара на електрически автомобили и автомобили с ниски емисии. Евродепутатите поискаха още електрически коли или превозните средства, които отделят по-малко от 50 г CO2/км да заемат 35% от пазарния дял на продажбите на нови леки пътнически автомобили и микробуси до 2030 г. Намеренията са производителите, чиито средни емисии на въглероден диоксид превишават заложените цели, да плащат такса към общия бюджет на съюза, която ще се използва за повишаване на квалификацията и образованието на работниците, засегнати от структурни промени в автомобилния сектор. От ACEA все пак посочват, че намеренията само по себе си дават правилните сигнали, но са твърде агресивни. От асоциацията подчертават, че коментираните нива на емисии вчера от 28-те министри на екологията от страните от ЕС са доста по-реални. Те предвиждат свиване на отделяните нива на въглероден диоксид с 35%. \"Намаляването на емисиите въглероден диоксид е сред приоритетите на европейската автомобилна индустрия. Всички производители инвестират сериозно в появата сред техните модели на все повече автомобили и микробуси на ток\", уточнява по този повод генералният секретар на АСЕА Ерик Йонаерт. Той уточнява, че макар обсъжданите вчера от министрите на екологията нива на вредни емисии да са по-малко агресивни, те все още създават риск от негативно отражение върху автомобилната индустрия в Европа като цяло. Снощната среща на министрите на екологията от страните от ЕС се счита за важна отправна точка, която бележи началото на преговорите между Европейската комисия, Европейският парламент и Съвета на Европа. По този повод генералният секретар на АСЕА призова трите институции да работя за финално решение, което балансира между опазването на природата и запазването на производството.", "date": "2018.10.10", "title": "Плановете на европарламента за вредните емисии не отчитат реалността, смятат производителите на автомобили"}
{"url": "https://www.dnevnik.bg/photos/2018/10/10/3324975_fotogaleriia_teilur_suift_pokori_amerikanskite/", "text": "Американската кънтри поп звезда Тейлър Суифт стана изпълнителката с най-много отличия от Американските музикални награди след церемонията, провела се във вторник вечерта в Лос Анджелис.  Певицата откри награждаването със свое изпълнение. Тя се появи на сцената в Лос Анджелис, малко след като направи  , което предизвика силна реакция сред почитателите й, а президентът Доналд Тръмп дори заяви, че след него харесва музиката й \"25 процента по-малко\".", "date": "2018.10.10", "title": "Фотогалерия: Тейлър Суифт покори Американските музикални награди"}
{"url": "https://www.dnevnik.bg/sport/2018/10/10/3325008_trofeiat_na_pobeditelia_ot_tur_dyo_frans_e_bil/", "text": "Трофеят на шампиона от  \"Тур дьо франс\"  Герант Томас е бил откраднат, съобщи отборът му \"Скай\". Наградата, която уелсецът спечели от най-престижното колоездачно състезание през лятото, е изчезнала по време на изложение в Бирмингам. \"За съжаление, по време на процедурата по почистване в края на събитието, трофеят на Герант Томас от \"Тур дьо франс\" е бил оставен за момент без надзор и е бил откраднат\", се казва в изявлението на \"Скай\". От тима обясниха, че полицията e започнала разследване. Отличието е било част от предметите, които Pinarello излага на различни места във Великобритания. Турнето на италианската компания, която снабдява \"Скай\" с велосипеди, включва всички отличия на отбора в трите големи обиколки в последните години. Победата в Тура беше първа за Томас в най-престижното многоетапно състезание. Уелсецът заяви, че трофеят има сантиментална стойност и е важен за него и за отбора. \"Надявам се, който и да го е откраднал, да има благоприличието да го върне. Трофеят е ценен, но очевидно това, което има най-голямо значение, са чудесните спомени от това невероятно лято и тях никой не може да отнеме\", каза Томас.  Директорът на Pinarello Ричард Хемингтън заяви, че е съкрушен от кражбата. \"Поемаме пълната отговорност и се извиняваме лично на Герант. Всички се надяваме трофеят да бъде върнат.\"", "date": "2018.10.10", "title": "Трофеят на победителя от \"Тур дьо франс\" е бил откраднат в Бирмингам"}
{"url": "https://www.dnevnik.bg/biznes/2018/10/10/3325057_pravitelstvoto_prekrati_procedurata_za_koncesiia_na/", "text": "Правителството прекрати процедурата за концесия на летището в Пловдив по предложение на транспортния министър Росен Желязков. До решението на кабинета се стигна, след като консорциума между \"Хайнан\" и \"Пловдив Еърпорт Инвест\" обяви, че  няма да има възможност да сключи концесионния договор , въпреки че спечели процедурата. За отказа на китайския конгломерат се разбра още през юли. Тогава  от консорциума обявиха, че няма да успеят да приключат с вътрешните си одобрения на бъдещата сделка.  Новият закон за концесиите, който беше приет след откриването на процедурата през 2016 г., дава възможност на Министерския съвет да реши самостоятелно дали да предложи на класирания на второ място участник в процедурата да сключи концесионния договор. Вторият претендент за летището беше \"Консорциум Летище Пловдив\", съставен от \"Тракия икономическа зона\" и автотранспортната ПИМК, които спечелиха концесията на интермодалния терминал край града. Установено е обаче съществена разлика в офертите на двата консорциума. \"Икономически и правно оправдано е процедурата за предоставяне на концесия на летище Пловдив да бъде проведена при условията и по реда на новия Закон за концесиите\", подчертават от кабинета. Правителството посочва и основните финансови разлики между предложенията на класираните на първите две места в процедурата по концесията. Докато \"Хайнан\" и \"Пловдив Еърпорт Инвест\" предлагат за срока на концесията  инвестиции в размер на 79 млн. евро без ДДС , то \"Консорциум Летище Пловдив\" е заложил 65.5 млн. евро. Освен това спечелилите концесията са посочили, че фиксираната част на годишните концесионни плащания ще е 600 хил. лева без ДДС, докато другият кандидат е предвидил пет пъти по-малка сума. Община Пловдив също поиска от държавата собствеността върху летището , след като се разбра, че китайският консорциум няма да успее да сключи договора.", "date": "2018.10.10", "title": "Правителството прекрати процедурата за концесия на летището в Пловдив"}
{"url": "https://www.dnevnik.bg/biznes/2018/10/10/3325065_bsp_opitva_da_spre_koncesiiata_za_letishte_sofiia_i/", "text": "БСП е внесла сигнала до прокуратурата, с който иска спиране на концесията на летище София, предаде БНР, като цитира депутатът от левицата Филип Попов. Според социалистите летището е обект на националната сигурност и не може да бъде отдавано на концесия. \"Летището е на печалба в същото време се отдава на концесия за много голям период от време. Защо държавата да не взима всяка година печалба от това летище? Прокуратурата следва да протестира пред компетентния български съд, а той съответно да се произнесе с решение\", коментира Попов. В средата на юли  парламентът отказа да прекрати концесията . Тогава от Министерството на транспорта обявиха, че концесията е за 35 години. Прогнозата за печалба е в размер на почти 6.8 милиарда лева. Само преди седмица  Министерството на транспорта удължи с месец  срока за подаване на офертите за концесия, въпреки че до момента интересът към процедурата е изключително голям. По  последни данни на в. \"Капитал\"  интересуващите се компании са почти 30, от които 7-8 имат сериозни намерения. Сред тях са оператори на летища в Германия, Франция, Испания, Великобритания. Конкурсът за търсене на концесионер на летище София  беше обявен в началото на юли . Прогнозната оценка на концесията е близо 4 млрд. евро без ДДС.", "date": "2018.10.10", "title": "БСП опитва да спре концесията за летище София и през прокуратурата"}
{"url": "https://www.dnevnik.bg/sviat/2018/10/10/3325027_ruskite_agenti_boshirov_i_petrov_sledili_skripal_v/", "text": "Обвинените от Великобритания за покушението срещу бившия разузнавач Сергей Скрипал руски граждани са били в Чехия през 2014 г., за да го наблюдават по време на негово съобщение. Това съобщи чешкото обществено радио, споменавайки и псевдонимите на двамата - \"Руслан Боширов\" и \"Александър Петров\" (с които те посетили Солсбъри), и истинските им имена като служители на руското военно разузнаване, известно като ГРУ,  според някои разследвания  (Анатолий Чепига и Александър Мишкин). Радиото  се позовава на източници в чешките служби. По това време Скрипал се срещнал с офицери от местните служби и им предал информация за възможни агенти на руското разузнаване, работещи в страната. Според информацията Чепига и Мишкин пристигнали със същите самоличности в Прага, но на различни дати: първият - на 11 октомври, а вторият след 16 октомври, като трите дни преди това прекарал в Острава, третия най-голям град в Чехия. През 2014 г. в Чехия \"от съображения за сигурност\" са били изгонени трима руски граждани, но не е известно дали сред тях са били и двамата предполагаеми служители на ГРУ. Източникът на радиото отбелязва, че евентуалната цел на посещението им е било именно следенето на Скрипал. Чешкото контраразузнаване обаче отказва да коментира официално случая. За посещението си в Лондон  двамата отбелязаха в ефира на телевизия RT , че пристигнали в Солсбъри като туристи. Изданието Bellingcat  обаче обяви  след свое разследване, че двамата всъщност работят за ГРУ.", "date": "2018.10.10", "title": "Руските агенти \"Боширов\" и \"Петров\" следили Скрипал в Чехия през 2014 г."}
{"url": "https://www.dnevnik.bg/skorost/2018/10/10/3325074_pravitelstvoto_otpusna_150_mln_lv_za_remont_na_480_km/", "text": "Правителството реши да отпусне допълнителни 150 млн. лв. за ремонт на приблизително 480 км от републиканската пътна мрежа. Средствата ще бъдат осигурени чрез преструктуриране на разходи или трансфери по централния бюджет за 2018 г. Парите ще бъдат използвани за ремонт на пътни отсечки и съоръженията по тях. Сред заложените за ремонт пътища са някои от най-натоварените в страната – Източна дъга на софийския Околовръстен път, София – Перник (през Владая), Димитровград – Хасково, Русе – Варна и др. Ще бъдат ремонтирани още магистрала \"Черно море\", пътят \"Златни пясъци\" – Варна, Карнобат – Бургас, и др. Парите ще бъдат използвани за фрезоване на съществуващата настилка, локални ремонти, полагане на нови пластове асфалтобетонова смес, отводнителни мероприятия, ландшафтно оформяне, бетонови работи, полагане на нова хидроизолация на съоръженията, подмяна фугите на съоръженията и други. В средата на годината Агенция \"Пътна инфраструктура\" обяви обществени  поръчки за избор на изпълнители за поддържане на автомагистралите \"Хемус\", \"Тракия\" и \"Марица \" за следващите 5 години. Общата индикативната стойност е 131.2 млн. лв. без ДДС.", "date": "2018.10.10", "title": "Правителството отпусна 150 млн. лв. за ремонт на 480 км от пътната мрежа"}
{"url": "https://www.dnevnik.bg/evropa/regioni/2018/10/10/3325070_es_otpuska_466_mln_evro_za_modernizirane_na_tramvaite/", "text": "Общо 46.6 милиона евро от Европейския фонд за регионално развитие (ЕФРР) ще бъдат инвестирани в модернизиране на трамвайната инфраструктура и услуги в българската столица, предаде пресслужбата на Европейската комисия. Финансираните от ЕС дейности включват реконструкция на трамвайното трасе по протежение на ул. \"Каменоделска\" и на бул. \"Цар Борис III\", което се използва от пет трамвайни линии, включително от линия № 5, по която пътуват над 50 хил. души на ден. ЕФРР ще финансира също така закупуването на нови съчленени нископодови трамвайни мотриси и модернизирането на управлението на трафика и на системите за информиране на пътниците. През предходния бюджетен период на ЕС в София бяха инвестирани 34 милиона евро от Европейския фонд за регионално развитие ЕФРР. \"Благодарение на средствата от ЕС жителите на София ще могат да се ползват от съвременен и комфортен трамваен превоз. Въздухът в столицата също така ще бъде по-чист, като се надяваме, че хората ще решат да използват новите трамваи вместо обичайните автомобили. По този начин политиката на сближаване насърчава чистата мобилност в целия ЕС\", заяви комисарят по въпросите на регионалната политика Корина Крецу. ЕС също така инвестира значителни средства в линии 1, 2 и 3 на софийското метро. Като цяло от 2007 г. насам ЕС е инвестирал 1 милиард евро в софийския градски транспорт.", "date": "2018.10.10", "title": "ЕС отпуска 46.6 млн. евро за модернизиране на трамваите в София"}
{"url": "https://www.dnevnik.bg/kultura/2018/10/10/3324364_po-dobre_da_jiveia_otkolkoto_da_vegetiram_-_edit_piaf/", "text": "Годината е 1963, а денят 14 октомври. Шумните улици на Париж са заглъхнали. Новината се е разнесла със сутрешните вестници, които подканват минувачите: \"Четете за смъртта на Едит Пиаф...\". Хората се движат към \"Пер Лашез\" - най-голямото гробище в Париж, в което почиват голяма част от именитите личности на Франция. Хиляди искат да се сбогуват с \"Врабчето\", а целият елит на страната склонява глава пред таланта на тази малка жена. На погребението присъстват певецът Шарл Азнавур, актрисата и певица Марлене Дитрих, която казва, че ако Париж трябва да се преименува, трябва да се нарече Пиаф. Бруно Кокатрикс също присъства. Като директор на зала \"Олимпия\" във френската столица по това време той винаги ще остане благодарен на Едит за втория шанс, който успява да даде както на него, така и на \"Олимпия\". \"Пер Лашез\" се превръща във вечния дом на Пиаф, след като преди 55 години точно на 10 октомври тя издъхва в провинциалния град Грас. Тъй като желание й е било да умре в Париж, нейните близки отвеждат тялото й в столицата, където на 11 октомври е подписан смъртният акт. Началото на пътя... Едит Джована Гасион, както е рожденото име на Пиаф, е родена на 19 декември 1915 година в болница \"Тенон\" във френската столица. Майка й Анета Джована е певица с италианско потекло, а баща й Луи Гасион е акробат. Семейството живее в мизерия и трудно изкарва прехраната си. Детстовото на Едит е тежко - живее известно време в публичен дом, където е гледана от проститутки и пътува с цирка, в който баща й работи. Прекарва останалата част от детските си години, като пее по улиците на Париж, придружена от доведената си сестра Симон Берто - Момон, за да изкарва пари. Преживява загубата на единствената си дъщеря Марсел, която умира от менингит едва на 2-годишна възраст. До този момент животът не й предоставя добри възможности за бъдещето, но точно тогава съдбата среща младата Едит с някой, който решава да повярва в таланта й. , разказва Пиаф за срещата си с човека, който след време ще нарича \"папа\". На улицата я открива управителят на кабаре \"Жернис\" Луи Льопле. От него получава прякора си \"Пиаф\" (от френски \"врабче\"), който ще бъде като нейно фамилно име до края на живота й. След този преломен момент историята на Едит разказва за срещи и раздели с големи имена на френската сцена, като всеки по свой начин допринася за това тя да успее да достигне върхова точка в музикалната си кариера. От улична до кабаретна певица \"Врабчето\" достига до собствени рецитали в големите \"мюзикхолове\" в Париж, а след това в цялата страна. Следват турнета в Европа, достига до най-известните сцени на Америка, става разпознаваема в цял свят и всички пеят песните й. През този период тя успява да превърне почти всяка от тях в едни от най-хубавите френски шансони, познати и до днес като \"Химнът на любовта\", \"Не, не съжалявам за нищо\", \"Милорд\", \"Живот в розово\" и много други. \"Живот в розово\" За създаването на \"Живот в розово\" Едит разказва в единствената автобиографична книга \"На бала на късмета\", която е направена на базата на интервютата на журналиста от \"Радио Сите\" и \"Ла Ви Паризиен\" Луи-Рьоне Довен. След като обработва суровия материал, той съставя книгата от разказите на певицата в първо лице. В България тя излиза на български от издателство \"Лабиринт\". В \"На бала на късмета\" Едит подробно разказва за пътя на тази песен, за която не е широко известно ,че първото й изпълнение на сцена не е нейно. През 1945 година Пиаф вече е композирала няколко песни, но без да може да се подпише със собственото си име под тях. Причината е, че по това време творците е трябвало да членуват в Сдружението на авторите, композиторите и издателите на музика със седалище в Париж (САКЕМ), за да носят авторски права върху произведенията си. Същата година Едит се среща с певицата Мариан Мишел, която я моли да й напише песен. Пиаф се съгласява, като изтананиква емблематичната мелодията, която е измислила по-рано. Мариан я харесва и я моли да добави и текст. Едит се съгласява. След като всичко е готово, изниква нов проблем - тя не може да я подпише, за да я представи в САКЕМ, и решава да потърси някой, който да го направи вместо нея. Много от авторите й отказват, а сред тях е пианистът Маргьорит Моно, която пише много от песните на Едит и е до нея почти през целия й живот. , разказва Пиаф в книгата \"На бала на късмета\". Песента добива голяма популярност, след като Мариан Мишел я изпява за първи път. Преведена е на други езици, има безброй записи, някои от които на изпълнителите Бен Кросби и Луис Армстронг. Продажбите на плочите достигат до 3 млн. екземпляра, а в САЩ дори кръщават нощен бар с името \"Живот в розово\". Едит я записва две години след това и казва, че винаги малко ще съжалява за това, че не тя е представила песента на публиката за първи път. Новият период на зала \"Олимпия\" в Париж  Много са интересните истории около живота й, който залата живее в името на любовта, казва самата Пиаф. Благодарение на концертите, които изнася в \"Олимпия\" през 60-те години, когато е тежък момент за залата, тя успява да я спаси от сигурен фалит. Изнася концерти в продължение на 16 последователни седмици, което остава неин личен успех. Управителят на залата тогава Бруно Кокатрикс изпраща на Пиаф писмо, в което пише -  Разочарованията, загубите и последствията Непримиримият нрав на Едит Пиаф винаги е бил с нея до края на живота й. От него са страдали най-много близките до нея хора, които са опитвали да изпълняват всяко нейно желание. Нощите в живота й са дълги, а вратите на дома й са широко отворени за тези, които нарича свои приятели. Добротата и наивността й, с която е известна, я събират с много \"доброжелатели\", които се възползват от безплатните напитки и храна, осигурени от нея. Злоупотребата й с алкохола и морфина я отвежда в грешна посока, а лекотата, с която живее живота си, по-късно ще даде отражение, за което тя ще се разкайва. , казва самата Пиаф малко преди смъртта си. Зависимостта от морфина получава, след като преживява няколко тежки катастрофи, които имат почти фатални последствия върху тялото й. След болничния престой изписват на Едит инжекции с морфин, за да облекчават болките й. Дългата им употреба води певицата в клиника за лечение на зависимости, където се опитва да се справи с проблема. \"Не, не съжалявам за нищо\" Едит Пиаф умира обградена от близките си хора. Болестите, които я съпътстват в последните години от живота й, са прогресивен артрит, цироза на черния дроб, а по-късно и рак. Няколко години преди това вследствие на заболяванията й е забранено да пее. Това я потиска. Няколко пъти успява да повдигне духа си благодарение на близките, които се грижат за нея. Появата на песента \"Не, не съжалявам за нищо\" е поредният двигател, който амбицира Пиаф и въпреки че се движи трудно, тя заявява, че трябва да я представи на публиката си. В текста на Мишел Вокер тя чува историята за живота си - Въпреки че е предубедена към творчеството на композитора Шарл Дюмон и въобще не цени качествата му, тя толкова силно припознава песента, че само заради нея се изправя на крака и решава да направи концерт въпреки болестите, които й пречат. Успехът не закъснява, \"Олимпия\" е пълна всеки път, а певица остава в нейния афиш цели 12 поредни седмици.  - пита Шарл Азнавур певицата, която се съгласява с него и допълва - Историята на Едит Пиаф винаги ще вълнува по свой начин. Днес се навършват 55 години от смъртта на голямата певица, а споменът за нея ще остане винаги вечен и ще се носи във въздуха на Париж - града, който тя не спира да обича през целия си живот.", "date": "2018.10.10", "title": "\"По-добре да живея, отколкото да вегетирам\" - Едит Пиаф, детето на Париж"}
{"url": "https://www.dnevnik.bg/skorost/2018/10/10/3325076_pst_grup_shte_stroi_14_km_ot_struma_sreshtu_22_mln_leva/", "text": "Подписан е договорът за проектиране и строителство на 1.4 км от трасето след тунел \"Железница\" на автомагистрала \"Струма\" в посока Крупник, съобщиха от агенция \"Пътна инфраструктура\". Участъкът ще бъде изпълнен от \"ПСТ Груп\" ЕАД срещу малко над 22.13 млн. лева с ДДС. Проектът се съфинансира от Кохезионния фонд на Европейския съюз и националния бюджет чрез оперативна програма \"Транспорт и транспортна инфраструктура\" 2014-2020 г. Договорът включва проектиране и строителство на автомагистрален участък с дължина 1.4 км, селскостопански подлез, подпорна и укрепителна стена, отводнителни съоръжения, изграждане и реконструкция на инженерни мрежи и др. Срокът за изпълнение на обществената поръчка е 120 дни за изготвяне на проекта и 480 дни за изпълнение на строително-монтажните работи. Предстои подписването и на договора с ДЗЗД \"Железница - Север\", в което са: \"ГБС Инфраструктурно строителство\" АД, \"Главболгарстрой\" АД и \"Главболгарстрой Интернешънъл\" ЕАД. Дружеството е избрано за изпълнител на проектирането и строителството на трасето преди тунел \"Железница\" с дължина 720 м и включва обслужващ тунелен път при северния портал на бъдещия тунел и мостово съоръжение с обща дължина 620 метра. Обществената поръчка за \"Проектиране и строителство на автомагистрала \"Струма\" Лот 3.1 Тунел \"Железница\" беше в 3 обособени позиции - за тунела, който ще е около 2 км и ще бъде най-дългият досега изграждан у нас, и за пътя преди и след съоръжението. Тя беше разделена на три части, за да може на обекта да се работи едновременно и проектът да завърши в срока на оперативна програма \"Транспорт и транспортна инфраструктура\" 2014-2020 г. Агенция \"Пътна инфраструктура\" припомня, че  има избран изпълнител и за тунелното съоръжение , но решението  се обжалва през КЗК . Очаква се решението на комисията.", "date": "2018.10.10", "title": "\"ПСТ Груп\" ще строи 1.4 км от \"Струма\" срещу 22 млн. лева"}
{"url": "https://www.dnevnik.bg/evropa/2018/10/10/3325083_papata_sravni_aborta_s_prestuplenie_na_naemen_ubiec/", "text": "Жените, които правят аборт, са като хора, които наемат убиец, за да реши техен проблем, каза днес папа Франциск пред вярващите, събрали се на площад \"Св. Петър\" в Рим, предадоха ДПА и \"Франс прес\". \"Как може акт, който прекъсва напъпил живот, невинен и беззащитен, да бъде терапевтичен, цивилизован или просто хуманен?\", изтъкна Франциск в седмичното си обръщение, посветено на божата заповед \"Не убивай!\". \"Питам ви: правилно ли е да унищожаваме човешки живот, за да решим проблем\", посочи светият отец. И докато вярващите отговориха в един глас \"Не!\", Франциск заключи: \"Това е все едно да наемеш убиец, за да реши проблем\". Макар да е смятан за по-либерален от предшествениците си, Франциск не промени становището на католическата църква за семейното планиране и секса. Той обаче подчертава, че църквата трябва да се концентрира не толкова върху налагането на доктрината си, а върху достигане до онези, които са се отклонили от нея, и до хората в нужда, отбелязва агенцията. През април той каза, че помощта за бедните и бедстващите трябва да е също толкова важна като борбата срещу абортите. /БТА", "date": "2018.10.10", "title": "Папата сравни аборта с престъпление на наемен убиец"}
{"url": "https://www.dnevnik.bg/biznes/2018/10/10/3325118_slujebnite_belejki_za_dohodite_otpadat_ot_2019_g/", "text": "При плащането на данъка върху доходите за 2019 г. гражданите няма да се налага да представят служебни бележки от работодателите си. Тази промяна в Закона за данъците върху доходите на физическите лица одобри днес правителството и ще предложи за одобрение в Народното събрание. Това означава, че хартиеният документ няма да се иска през 2020 г., когато се плащат данъците за преходната. Вместо това работодателите и платците на доходи ще предоставят информацията към данъчната администрация. Целта на промяната е автоматичното зареждане на цялата информация в образците на годишните данъчни декларации. Със законопроекта се предлага преминаване изцяло към подаване по електронен път на справки и декларации от самоосигуряващите. С друго изменение се предлага преминаване към облагане с окончателен данък вместо с данък върху годишната данъчна основа на придобитите облагаеми парични и предметни награди от игри, състезания и конкурси, които не са предоставени от работодател или възложител, както и увеличение на стойността на необлагаемите награди и предметни печалби на до 100 лв., съобщи правителствената пресслужба. Министерският съвет одобри проект за промени и в Закона за корпоративното подоходно облагане (ЗКПО). С проекта се въвеждат в националното данъчно законодателство разпоредбите на европейска директива срещу практиките за избягване на данъци, които пряко засягат функционирането на вътрешния пазар .", "date": "2018.10.10", "title": "Служебните бележки за доходите отпадат от 2019 г."}
{"url": "https://www.dnevnik.bg/evropa/2018/10/10/3325120_britanski_sud_opravda_semeina_pekarna_obvinena_v/", "text": "Британски съд постанови, че пекарна, собственост на семейство християни, не е извършила дискриминация срещу хомосексуален клиент, като му отказала да направи торта с надпис в подкрепа на еднополовите бракове, предаде \"Асошиейтед прес\". През 2014 г. семейната пекарна \"Ашърс бейкинг\" в Северна Ирландия отказала поръчка за торта с изображения на героите от \"Улица \"Сезам\" Бърт и Ърни и надпис \"Подкрепа за гей браковете\". Собствениците заявили, че не могат да поставят послания върху продуктите си, които са в разрез с християнските им вярвания. Днес съдия Бренда Хейл постанови, че тяхното възражение е било срещу посланието върху тортата, а не срещу личните характеристики на клиента. Тя признава, че \"да бъде отказана услуга заради сексуална ориентация е дълбоко унизително и уронващо човешкото достойнство\", но изтъква, че \"случаят не е такъв\". /БТА", "date": "2018.10.10", "title": "Британски съд оправда семейна пекарна, обвинена в дискриминация заради \"гей торта\""}
{"url": "https://www.dnevnik.bg/evropa/2018/10/10/3325133_liderut_na_alternativa_za_germaniia_be_obvinen_che/", "text": "Лидерът на крайнодясната германска партия \"Алтернатива за Германия\" Александър Гауланд беше обвинен днес от уважавани историци, че е перифразирал реч на Хитлер от 1933 г., за да разкритикува \"световна клика\" в пресата, предаде \"Франс прес\". Гауланд, който е и съпредседател на парламентарната група на АзГ, отхвърли обвиненията във всекидневника \"Тагесшпигел\", като заяви, че не е запознат с въпросния цитат на Адолф Хитлер. Двама историци, експерти по историята на нацизма и антисемитизма - Волфганг Бенц и Михаел Волфзон, твърдят, че 77-годишният политик, който вече  беше обвинен в омаловажаване  на нацистките престъпления, се е вдъхновил от реч на фюрера от края на 1933 г. пред работници в Берлин. В авторски материал за популизма във в. \"Франкфуртер алгемайне цайтунг\" на 6 октомври Гауланд атакува \"глобалната клика, настанила се в международните компании, в организации като ООН, в медиите, в новосъздадени фирми, университетите, НПО, фондации, в партии и техните апарати и която, тъй като контролира информацията, задава тона - културно и политически\". По думите му \"нейните членове живеят най-вече в големите градове и когато се местят от Берлин в Лондон или Сингапур, за да сменят работата си, намират навсякъде същите апартаменти, къщи, ресторанти, магазини, частни училища\". През ноември 1933 г. Хитлер критикува \"изкоренена малка международна клика, която подклажда омразата между народите\". \"Това са хора, които живеят днес в Берлин, може утре да са в Брюксел и вдругиден в Париж и после в Прага, Виена или Лондон и които навсякъде се чувстват у дома си\", заявява фюрерът, имайки предвид евреите. Бенц посочва, че материалът на Гауланд демонстративно следва изказа на Хитлер. Според историка това създава впечатление, че лидерът на АзГ \"е сложил на бюрото си текста на речта на фюрера от 1933 г., когато е писал статията си\". Според другия експерт - Волфзон, буди сериозно безпокойство фактът, че Гауланд демонстрира пред привържениците на АзГ познаването си на речите и текстовете на Хитлер и прехвърля в днешно време върху противниците на партията антиеврейските нападки на фюрера. /БТА", "date": "2018.10.10", "title": "Лидерът на \"Алтернатива за Германия\" бе обвинен, че перифразира Хитлер"}
{"url": "https://www.dnevnik.bg/evropa/2018/10/10/3325136_polsha_napravi_stupka_napred_v_pravosudnata_reforma_v/", "text": "Назначени от президента на Полша Анджей Дуда 27 нови членове на Върховния съд положиха днес клетва пред него, съобщи президентският говорител, цитиран от \"Асошиейтед прес\". Ходът на държавния глава пренебрегва решение на Върховния административен съд на Полша, че назначенията трябва да бъдат отложени до  произнасянето на Съда на ЕС , отбелязва АП. По думите на говорителя Павел Муха държавният глава действа в \"интерес на обществото\". Въведената от консервативното правителство на партията \"Право и справедливост\"  съдебна реформа  предвижда пенсионирането на върховните съдии, навършили съответната възраст, но преди изтичането на определения им мандат по старото законодателство.  Мнозина съдии  бяха принудени да напуснат Върховния съд въпреки протестите, че изпращането им в пенсия е противоконституционно. Назначението на нови съдии в гражданския и извънредния състав на Върховния съд бе спряно от Върховния касационен съд, но президентът Дуда не се съобрази с това. /БТА", "date": "2018.10.10", "title": "Полша направи стъпка напред в правосъдната реформа в разрез със съдебно решение"}
{"url": "https://www.dnevnik.bg/politika/2018/10/10/3325139_borisov_prizoval_poslanicite_da_pitat_oficialno_predi/", "text": "Преди да има изказвания, да се потърси информация по официален път. Това е посъветвал премиерът Бойко Борисов посланици от 36 държави, които бяха извикани в Министерския съвет, за да получат информация за разследването на убийството на Виктория Маринова, според служители в политическия му кабинет. Те обясниха, че никой официално не се е свързвал с българските власти по случая с убийството в Русе. Никой от посланиците не коментира след срещата. Според очевидци не е имало нито един въпрос от страна на дипломатите. Малко преди това беше  официално съобщено , че от полицията в Германия е задържан Северин Красимиров, роден 1997 година, от Русе, заподозрян за  убийството на телевизионната водеща Виктория Маринова . На сбирката освен премиера и посланиците бяха и главният прокурор Сотир Цацаров, министърът на вътрешните работи Младен Маринов, вицепремиерът Красимир Каракачанов и други членове на кабинета. Борисов е обяснил, че, представяйки убитата в Русе журналистка Виктория Маринова като разследващ журналист, западните медии подменили нейната биография, както и действителността в България. По темата за кандидатурата на Манфред Вебер за председател на Европейската комисия от Европейската народна партия Борисов е заявил, че няма да приеме разговор с никого до заседанието на групата на ЕНП, което ще се проведе на 17 октомври, ден преди Европейския съвет. Манфред Вебер, който обяви кандидатурата си за председател на еврокомисията от Европейската народна партия, в неделя призова в туитър акаунта си българските власти за спешно разследване на убийството. Убийството в Русе предизвика много международни реакции. Зам.-председателят на еврокомисията Франс Тимерманс коментира в понеделник в \"Туитър\", че е \"шокиран\" и че \"отново смел журналист пада в борбата против корупцията и за истината. Българските власти трябва незабавно да изправят отговорните пред съда\". Еврокомисарят по правосъдието Вера Йоурова предложи помощта на европейските агенции, вчера посолството на САЩ в България също предложи помощ за разследването.", "date": "2018.10.10", "title": "Борисов призовал посланиците да питат официално, преди да се изказват"}
{"url": "https://www.dnevnik.bg/evropa/evrofinansirane/beneficienti/medii/2018/10/10/3325163_mediite_ne_triabva_da_seiat_omraza_i_da/", "text": "Асоциацията на европейските журналисти – България (АЕЖ) призова медиите да не разпространяват слухове и да сеят омраза. Конкретният повод за разпространената от тях позиция  е случаят с убитата телевизионна водеща  Виктория Маринова. \"АЕЖ изразява надеждата си лицето, извършило ужасното престъпление срещу телевизионната водеща Виктория Маринова от Русе, да получи справедливо възмездие, след като вината му бъде доказана в открит и справедлив съдебен процес\", пише в текста. Асоциацията припомня, че още в деня, в който е станало известно, че Виктория Маринова е убита, са призовали да не се изключват всички хипотези, включително тази, свързана с нейната професия. \"Въпреки това, тъй като става дума за журналист, убийството, разбираемо, се превърна в световна новина и предизвика реакции на международни организации и интереса на световните медии. Днес, когато има задържан и отговорните власти посочиха предполагаемите обстоятелства, свързани с мотивите за убийството, е редно медиите и журналистите, които си позволиха да спекулират с убийството и да насочват общественото внимание само към една версия, за да трупат лична популярност, да си направят съответните изводи\", призовава асоциацията. Позицията на АЕЖ е, че етичното отразяване на подобни трагедии е изключително предизвикателство, но в същото време е изключително важно да се спазват етичните и професионалните стандарти. \"Медиите са задължени да предоставят точна информация, включително и като спазват презумпцията за невинност на всяко лице преди излизането на окончателно съдебно решение. Друго задължение на медиите е да не насаждат омраза и дискриминация към цели групи от обществото заради действията на определени индивиди – вината винаги е индивидуална и никога колективна\", пише в текста. АЕЖ-България констатира неетични медийни материали, посветени на детето на убитата журналистка, заради които ще бъде сезирана Държавната агенция за закрила на детето. Асоциацията \"ще се отнася нетърпимо и към всеки опит за насаждане на етническа или основана на друг признак омраза, като е готова да подаде сигнали към прокуратурата, която е длъжна да приложи съответните текстове от Наказателния кодекс\". \"Случаят с Виктория Маринова е показателен за факта, че за нас като общество е изключително опасна липсата на доверие в институциите, които да гарантират спазването на върховенството на закона и реда. Сензационното медийно говорене с предпоставени тези по никакъв начин не допринася за изграждането на подобна сигурна среда\", е допълнено в текста. Според АЕЖ, за да се подпомогне създаването на такава среда, медиите не трябва да рушат допълнително и без това ниското доверие в самите себе си, с преувеличения или непроверени твърдения, трябва да разграничават фактите от мненията и да не стават част от подвеждащо лесния негативизъм към България, като страна, в която и без това се сблъскваме с много нисък индекс на доверие. За тази цел е необходимо медиите да третират задълбочено въпросите, като се основават на факти, а не да се плъзгат по повърхността в търсенето на сензационност. Те призовават в случая с бруталното насилие и убийството на Виктория Маринова да се анализират задълбочено проблемите, свързани с насилието над жени в България и със социалното изключване на общности и индивиди, а \"не да се появят обичайните лозунги и призиви към ответно насилие и омраза, които след няколко дни да бъдат изместени от информационните потоци от други скандали\".", "date": "2018.10.10", "title": "Медиите не трябва да сеят омраза и да разпространяват слухове, припомни асоциация"}
{"url": "https://www.dnevnik.bg/sviat/2018/10/10/3325148_ungariia_obvini_evropa_v_dvoen_standart_za/", "text": "Западна Европа активно осъществява бизнес с Русия, а критикува държави от Източна, които имат контакти с нея. Това обвинение отправи унгарският външен министър Петер Сиярто  в интервю за в. \"Дер Щандард\" . Сиярто каза, че го разгневява образът на страната му като опитваща се да угоди на Русия, изграждан от Запада, докато с \"повърхностни караници\" самият той опитва да прикрие отношенията си с нея. Въпросът е \"кой още има близки отношения с Русия,\" продължава Сиярто и дава за пример австрийския канцлер Себастиан Курц (\"моят прекрасен приятел\"), който \"вече четири пъти се срещна с президента (на Русия) Владимир Путин\". Макрон пък \"разговаря с него 12 пъти по телефона и беше един от главните гости на икономическия форум в Санкт Петербург\", каза Сиярто. \"Тази седмица бях на преговори за енергетика в Москва и намерих на масата ръководителите на четирите най-големи енергийни компании на запад. Това са близките отношения на Западна Европа с Русия, не нашите\", продължава първият дипломат на Унгария. Преди няколко дни той се пошегува,  че се среща с руския си колега Сергей Лавров  по-често, отколкото с жена си. \"Правата на етническите унгарци\" Той коментира и дипломатическия скандал с Украйна, след като външното министерство в Киев обяви консул на Унгария в Берехове за персона нон грата  заради незаконно издаване на паспорти . Будапеща изгони украинския консул като огледална мярка. \"Винаги сме поддържали Украйна. Но е странно, че те искат да влязат в ЕС и действат срещу двойното гражданство с Унгария. Искат да влязат в НАТО и да изпратят войска на границата със страна, която е в алианса,\" обяви Сиярто, като добави, че Киев нарушава правата на 150 хил. етнически унгарци. Украйна и Унгария са в разногласия заради използването на унгарски език в украински училища и издаването на унгарски паспорти на етнически унгарци зад граница. Изгонването на консула е поредното събитие от серия дипломатически спорове между двете страни, които накараха Унгария да заплаши, че ще блокира опитите на Киев за присъединяване към ЕС и НАТО. Той коментира и други обичайни теми - например каза, че бъдещето на Европа е в национализма и християнството и изрази разочарованието си от позицията на австрийския канцлер Себастиан Курц за процедурата срещу Унгария (коалиционните партньори на Курц  също я поставиха  под въпрос).", "date": "2018.10.10", "title": "Унгария обвини Европа в \"двоен стандарт\" за отношенията с Русия"}
{"url": "https://www.dnevnik.bg/sport/2018/10/10/3325194_belgiiskata_prokuratura_zapochna_akciia_sreshtu/", "text": "Белгийската прокуратура е разпоредила разследване в местния футбол по подозрение в корупция, финансови измами и манипулиране на резултати. Тече разследване срещу трите най-големи белгийски футболни клуба - \"Андерлехт\", \"Брюж\" и \"Стандард\" (Лиеж). В сряда са извършени претърсвания на заподозрени лица. От прокуратурата обявиха, че общо 44 претърсвания са планирани в страната, както и още 13 къщи на заподозрени във Франция, Люксембург, Кипър, Черна гора, Сърбия и Македония. Разследването тече от края на 2017 г., но прокуратурата не назова имената на заподозрени или на замесени клубове от страната. Информацията, че това са \"Андерлехт\", \"Брюж\" и \"Стандард\", е на местните телевизии VRT и RTBF. Намерени са доказателства за финансови транзакции, които водят към укрити комисиони, свързани с трансфери на играчи и задължения към институциите. Според информацията на местните медии са били направени претърсвания в домовете на някои директори на клубове, футболни агенти, съдии, бивш адвокат, треньор на един отбор, както и няколко журналисти. \"Много хора са задържани и срещу тях са предприети разпити, част от разследванията\", обявиха от прокуратурата. Сред арестуваните е футболният агент Моги Баят – бивш мениджър на белгийския \"Шарльороа\". 44-годишният бизнесмен от белгийски и ирански произход е един от основните заподозрени в разследването.", "date": "2018.10.10", "title": "Белгийският футбол стана обект на мащабна акция за измами и уреждане на мачове"}
{"url": "https://www.dnevnik.bg/kultura/2018/10/10/3324512_teatur_199_valentin_stoichev_obiavi_shestiia_si/", "text": "За шеста година Театър 199 \"Валентин Стойчев\" обявява анонимен конкурс на името на българската актриса Славка Славова за написване на камерна пиеса на съвременна тематика, съдържаща до четири действащи лица. Конкурсът се провежда от 2005 г. При всяко негово издание Театър 199 \"Валентин Стойчев\" се ангажира да постави пиесата - победител на сцената. Последният такъв текст е \"Кроасан\", който печели конкурса през 2018 г. и в края на септември направи премиерата си. Негов автор е Мартин Колев, а историята е пресъздадена от актьорите Петко Венелинов и Цветина Петрова под режисурата на Васил Дуев, музиката на Стефан Здравески и сценографията на Даниела Николчова. Сред предишните победители в изданията до момента са пиесите \"Жарава\" от Димитър Кабаков (2005 г.), \"Малка пиеса за детска стая\" от Яна Борисова (2007 г.), \"Гарванът\" от Калина Попянева и \"Колекционерката\" от Радослав Чичев през 2009 г., когато по изключение наградата е присъдена на два текста.  Освен реализация в срок от 18 месеца след обявяване на резултатите, пиесата победител носи на своя автор и парична награда от 5000 лв.. Условията са няколко. Конкурсът е анонимен, заради което върху текста трябва да е изписано само заглавието на пиесата. Относно текстовете: да са предвидени за спектакли, не по-дълги от 90 минути; да не са били публикувани под никаква форма, включително в интернет или на електронен носител; да не са участвали в други конкурси за драматургия и да не са били поставяни на сцена. Относно авторите: да са на не повече от 39 години; да участват в конкурса само с една творба; авторът на отличената пиеса да не предоставя права за публичното й представяне в друг театър за срок от 12 месеца след излизането на премиерата в Театър 199 \"Валентин Стойчев\". Срокът за участие е не по-късно от 31 януари 2019 г., а резултатите ще бъдат обявени на 23 март на страницата на театъра. Повече за конкурса, условията за участие и спецификите на начина на изпращане на текста има отново на сайта на Театър 199 \"Валентин Стойчев\". ", "date": "2018.10.10", "title": "Театър 199 \"Валентин Стойчев\" обяви шестия си конкурс за съвременна драматургия"}
{"url": "https://www.dnevnik.bg/sport/2018/10/10/3325080_cirque_du_soleil_shte_povseti_shou_za_jivota_strastta/", "text": "Световноизвестната канадска трупа Cirque du Soleil и звездата на \"Барселона\" Лионел Меси обявиха сътрудничеството си за създаване на тематично шоу за живота и кариерата на футболиста. Съвместният проект ще бъде излъчен през 2019 г. \"Шоуто ще начертае вдъхновението от невероятния талант и постиженията на футболната легенда, която въплъщава уникалния дух и ценностите на неговия спорт\", се казва в изявлението на Cirque du Soleil. За споразумението загатна Меси в профила си в \"Инстаграм\". Във вторник носителят на пет златни топки пусна видео, в което е с тениска на Cirque du Soleil и жонглира с клоунски нос. \"Това е лудост и едновременно е невероятно, че Cirque du Soleil ще създаде шоу, основано на живота ми, страстта и спорта. Cirque du Soleil е любим на много семейства. Не се съмнявам, че това шоу ще изуми хората, както другите им представления го правят\", каза Меси.   \"Развълнувани сме да работим с такава жива легенда. Шоуто ще отпразнува наследството на Меси с почерка на Cirque du Soleil, подчертавайки богатата култура, която прави този спорт най-популярен в света\", казват още от Cirque du Soleil.", "date": "2018.10.10", "title": "Cirque du Soleil ще посвети шоу за живота, страстта и кариерата на Лионел Меси"}
{"url": "https://www.dnevnik.bg/sport/2018/10/10/3325226_beroe_privleche_bivshiia_nacional_vladimir_gadjev/", "text": "Халфът Владимир Гаджев подписа договор с \"Берое\", обявиха от клуба. Бившият футболен национал преминава в тима от Стара Загора като свободен агент, след като беше без отбор. От \"Берое\" съобщиха, че халфът ще направи първа тренировка със своите нови съотборници. \"Берое\" е вторият отбор в България в кариерата на футболиста. Гаджев игра в \"Левски\" в продължение на седем години и записа 210 мача с 27 гола. Халфът беше капитан на сините, но няколко пъти напускаше тима, основно заради разногласия с феновете. В крайна сметка през 2016 г. той премина в  третодивизионния английски \"Ковънтри\" , но се задържа там само една година. През миналия сезон Гаджев игра за  кипърския \"Анортозис\" , където изигра 24 срещи и вкара едно попадение. Гаджев има 29 мача и един гол за националния отбор на България. Той направи дебюта си през 2010 г., а за последно беше викан в тима през 2015 година.", "date": "2018.10.10", "title": "\"Берое\" привлече бившия национал Владимир Гаджев"}
{"url": "https://www.dnevnik.bg/photos/2018/10/10/3325069_snimka_na_denia_london_i_negovite_lebedi/", "text": "Буши парк\" е вторият по големина парк в Лондон. В него, освен лебедите, които се виждат на снимката, живеят още папагали, чапли, диви патици и дори елени и сърни. В един от водоемите в парка се намира и фонтанът с образа на принцеса Даяна.", "date": "2018.10.10", "title": "Снимка на деня: Лондон и неговите лебеди"}
{"url": "https://www.dnevnik.bg/bulgaria/2018/10/10/3325242_ministur_mladen_marinov_predpolagaemiiat_ubiec_e/", "text": "Престъплението над Виктория Маринова е извършено на 6 октомври, събота, между 11 и 11.40 ч., а заподозряното лице е напуснало страната в неделя в 14.10 ч. Към оня момент разследващите все още не са имали данни, чу той може да е извършителят. Това обясни вътрешният министър Младен Маринов на въпроса на Волен Сидеров как заподозреният е успял да излезе през границата. Министърът беше изслушван пред депутатите от комисията по вътрешен ред на редовния блицконтрол за октомври. Предполагаемият извършител е напуснал страната през Дунав мост с кола и е влязъл в Германия с още двама души. Хубаво е че Граничният контрол го е регистрирал като напуска, и така стигнахме до местонахождението му, каза още Маринов, но не даде подробности за спътниците на заподозрения и дали заедно с него са преминали границата. Събраните до момента доказателства подкрепят тезата, че той е действал ситуативно и без предварителна подготовка, каза Маринов. Но добави, че се работи и по версията за негови евентуални съучастници или лица, които са го мотивирали.", "date": "2018.10.10", "title": "Министър Младен Маринов: Предполагаемият убиец е напуснал страната в неделя"}
{"url": "https://www.dnevnik.bg/bulgaria/2018/10/10/3325258_britanskiiat_pisatel_iun_makjuun_bez_svobodata_na/", "text": "Британският писател Иън Макюън бе удостоен с почетното звание \"доктор хонорис кауза\" на Софийския университет \"Св. Климент Охридски\". В академичното си слово на тема \"Свобода на изразяването\" Макюън посочи, че свободата на словото винаги е била и ще бъде под заплаха от различни посоки. Той каза още, че днес се намираме в период, в който наистина имаме свобода на словото в много по-голяма степен, отколкото това се е случвало в миналото. \"Натискът върху свободата на словото идва от всички крайни идеологии, от всички крайни политики, крайни религиозни възгледи и крайните възгледи, що се отнася до това кои сме ние самите като идентичност\", отбеляза Иън Макюън. Той подчерта, че свободата на словото подхранва цялото общество. \"Тя е предпоставка за всички други свободи, на които се радваме. Без свободата на словото демокрацията е една измама\", каза още писателят. И допълни: \"За всички права и свободи, с които разполагаме, независимо дали това е правото на честен съдебен процес, равенството между половете, правата на децата, на животните и много други, за всички тях трябва да се борим, като мислим, говорим и пишем.\" Според него, за да можем да се радваме на всичките си права и свободи, имаме нужда от култура, която подкрепя интелектуалците, писателите и другите да мислят по тези проблеми и да изразяват свободно мнението си. Именно университетите са тези институции, които съхраняват културата. В словото си Макюън обърна внимание и на темата за т.нар. фалшиви новини, които според него изкривяват способността ни да се информираме. По думите му това е целенасочена атака по отношение на свободата на словото, съобщиха от Софийския университет. Британският писател посочи, че свободата на словото никога не е нещо просто и ясно и никога не е абсолютна.", "date": "2018.10.10", "title": "Британският писател Иън Макюън: Без свободата на словото демокрацията е една измама"}
{"url": "https://www.dnevnik.bg/sport/2018/10/10/3325268_federer_preodolia_vtoriia_krug_na_mastursa_v_shanhai/", "text": "Поставеният под №1 Роджър Федерер започна с победа участието си в турнира от сериите \"Мастърс\" в Шанхай. Маестрото преодоля съперника си  Даниил Медведев  с 6:4, 4:6, 6:4 за час и 52 минути. Двубоят се оказа неочаквано труден за Федерер, след като руският тенисист се представи много силно и принуди швейцареца да допусне много грешки. Все пак след множество обрати и до голяма степен заради по-големия си опит Маестрото продължи напред. Федерер е шампион от миналата година и общо двукратен победител в мастърса в китайския град. Във фазата на осминафиналите той ще се изправи срещу испанеца Роберто Баутиста-Агут, който преодоля американеца Макензи Макдоналд. Бившият №1 в света започна много силно и поведе с 2:0, като имаше шансове дори да запише втори пробив срещу Медведев. Федерер обаче допусна няколко грешки и така резултатът беше изравнен от руснака. Все пак в деветия гейм швейцарецът записа нов пробив и по този начин излезе напред в резултата, а след това взе подаването си, за да затвори сета. Във втората част Медведев вдигна нивото си, а Федерер вече не беше толкова уверен. Резултатът се движеше гейм за гейм и всичко се реши в края. Тогава Федерер допусна пробив и даде сета в полза на съперника си. Третата решителна част се разви подобно и на втория сет. Грешките бяха по-малко, а тенисистите влязоха в по-дълги разигравания. Федерер постигна важен пробив в деветия гейм и след това сервира за победата. Маестрото реализира 38 уинъра, но допусна и 27 непредизвикани грешки. Той показа неочаквани колебания и при играта си на мрежата, където реализира 29 точки от общо 42 излизания.", "date": "2018.10.10", "title": "Федерер преодоля втория кръг на мастърса в Шанхай"}
{"url": "https://www.dnevnik.bg/sviat/2018/10/10/3325174_bulgarskite_pasporti_ne_imeto_smeniat_identichnostta/", "text": "Не смяната на името, а българските паспорти са причина македонците да губят идентичността си. Това обяви в парламента в Скопие Соня Мираковска, депутат от Социалдемократическия съюз (СДСМ) на премиера Зоран Заев, предаде македонската НОВА ТВ. Коментарът на Мираковска бе направен на заседание на Комисията за конституционни въпроси, която се събра заради предлагани промени в македонския основен закон. Според Комисията по българско гражданство в президентството в София над 26 хил. македонци  са получили българско гражданство  от 2012 г. до средата на юни тази година. Това е голям дял от общо 60-те хиляди души, получили българско гражданство за този период. Смята се, че голяма част от македонците, кандидатствали за български паспорти през последните години,  ги използват като възможност  да търсят по-добър живот в ЕС. Те трябва да се случат заради договора с Гърция, съгласно който страната трябва да приеме ново име - Северна Македония - промяна, която 90% от гласувалите на референдум в Македония подкрепиха, но го направиха при слаба активност. \"Предишната власт изгуби 11 години в комоцио, а хората през тези години си сменяха идентичността чрез купуване на български паспорти, но никой не се пита защо се случва това\", каза Мираковска. \"С договора с Гърция идентичността е потвърдена.\" По думите ѝ целта е да се \"осигури по-добър живот за гражданите и за страната\". Опозиционната ВМРО-ДПМНЕ обаче не е съгласна и смята, че договорът е вреден за Македония, отказвайки да го подкрепи след \"провала\" на референдума. След гласуването на комисията ще трябва да има и пленарно заседание. То обаче едва ли ще позволи при отхвърляне на поправките, необходими за договора, Заев да свика нови избори на 25 ноември, както планираше. Причината е, че по закон  те трябваше да бъдат насрочени най-късно днес , на 10 октомври. Самият премиер се обърна към комисията и призова депутатите да вземат решение, с което \"изпращат съкращението БЮРМ в историята\".", "date": "2018.10.10", "title": "Българските паспорти, не името, сменят идентичността на Македония, смята депутат на Заев"}
{"url": "https://www.dnevnik.bg/bulgaria/2018/10/10/3325293_pravitelstvoto_otpusna_43_mln_lv_za_3_dka_dupka_v/", "text": "Правителството е отпуснало днес 43.2 млн. лева на община Варна, с които да плати на бизнесмена Георги Гергов т.нар. \"Дупката\" в центъра на града. Това съобщи пресцентърът на Министерския съвет. Мотивът, с който са отпуснати парите, е \"разрешаване на инфраструктурен проблем в централната градска част на Варна\". Миналия петък о бщинският съвет в града одобри сделката с 28 гласа \"за\", 8 \"против\" и двама \"въздържал се\" . Според едно от условията в решението, за да купи \"Дупката\", кметът на града Иван Портних най-напред трябваше да осигури държавното финансиране, което днес стана факт. Така Георги Гергов получава малко над 43 милиона лева за 2915 кв.м, които от години се използват като платен паркинг. Това прави по около който в момента е в активите на дружеството \"Централен универсален магазин Варна\". Веднага след приемане на решението за сключване на сделката от варненския общински съвет миналия петък съветникът Григор Григоров (\"Реформатори и патриоти\") заяви, че \"основният печеливш от сделката за \"Дупката\" е Делян Пеевски, който иска единствения работещ бизнес на Гергов - курорта \"Слънчев ден\". Пред съветниците Григоров обясни, че \"дружеството \"Централен универсален магазин Варна\" е регистрирано с капитал приблизително 29 млн.лв., като 7.2 млн. от тях са стойността на \"Дупката\" плюс една сграда с обща застроена площ около 250 кв.м и 120 кв.м прилежащ парцел. Останалите 21 млн. лв. са апорт на апартаменти в затворения туристически комплекс \"Порт Палас\" в комплекса \"Слънчев ден\", обясни Григоров. Според него проста калкулация показва, че община Варна е купила В края на изказването си миналия петък той призова прокуратурата и Националната агенция за приходите да проверят всички детайли около откупуването на терена в центъра на Варна. Според публикация на  \"Капитал\"  цената от 43.224 млн. лв. е изчислена при хипотетичен вариант, при който на мястото има четириетажна сграда с още три нива подземни гаражи, магазини и офиси, а парцелът е застроен 100%. Самите оценители уточняват, че тази стойност може да се постигне \"при изчакване на най-благоприятен момент за реализация на пазара\". Сметките са направени на база себестойност на строителството 369 евро на кв.м и продажни цени в диапазона от 1470 евро/кв.м за офисите и жилищата и до 2290 евро за магазините. Според специалисти прогнозните цени на бъдещите площи са доста оптимистични. Нещо повече - пак по информация на \"Капитал\" преди година е правена оценка на същото дружество по друг повод и заключението на експертите тогава значително се различава от сегашното. Тяхната оценка е била от това, което община Варна ще плати за дружеството сега. Подобно на \"Международен панаир Пловдив\" дружеството беше придобито от Гергов постепенно, с няколко увеличения на капитала (предимно с апортни вноски), при които общината практически беше отстранена като акционер. Още преди 1989 г. на мястото беше планирано изграждането на на търговски дом по подобие на столичния ЦУМ, но при изкопните работи бяха открити части от стените на древния Одесос и проектът беше спрян. Сега основният аргумент на кмета на Варна Иван Портних да предложи изкупуването на дупката е, че тя загрозява центъра на града и е опасна за преминаващите. Според главния архитект на Варна Виктор Бузев, след като отново стане общинска собственост, теренът на т.нар. \"Дупка\" трябва да се превърне в площад над подземен паркинг на четири нива с паметник на братята Кирил и Методий и техните ученици. \"Всичко това, разбира се, може да стане само след като бъде взето окончателното решение за бъдещето на \"Дупката\", но и след национален, а дори и международен архитектурен конкурс\", каза Бузев.", "date": "2018.10.10", "title": "Правителството отпусна 43 млн. лв. за 3 дка \"дупка\" в центъра на Варна"}
{"url": "https://www.dnevnik.bg/sport/2018/10/10/3325276_viktoriia_tomova_otpadna_ot_turnira_v_shanhai/", "text": "Виктория Томова претърпя тежка загуба от словачката Кристина Кучова и отпадна във втория кръг на турнира в Хонконг. Българката отстъпи с 1:6, 0:6 на 317-ата в света за едва 52 минути. Тенисистката от България, която е много по-напред от Кучова в световната ранглиста и заема 162-ото място, се представи много слабо. Единственият гейм в мача, който Томова взе, беше първият. Тя започна добре срещата, но след това допусна срив срещу Кучова. Словачката я проби в третия гейм, за да поведе, и след това само увеличаваше предимството си. Българката можеше да върне пробива в четвъртия гейм, когато два пъти имаше точки, за да вземе подаването на словачката, но Кучова успя да се защити. Във втория сет ситуацията беше аналогична и след нови три пропилени точки за пробив Томова се срина, като не успя дори да вземе гейм. Томова спечели едва 30% от точките на първия си сервис и само 22% от тези на втори. На турнира в азиатския град Томова постигна първа победа в основна схема на турнир от световния тур на WTA, откакто през юни дебютира с успех на \"Уимбълдън\". Тогава българката започна от квалификациите и стигна до втория кръг, където беше спряна от Серена Уилямс. Оттогава обаче нейна форма спадна. Най-добрата българска тенисистка влезе в серия от четири поредни загуби и постигна само три победи в последните си 11 мача преди турнира в Хонконг. Томова допусна тежка загуба от тунизийката Онс Джабур (2:6, 1:6) в последния кръг на квалификациите. Българката все пак стигна до основната схема, след като поставената под №5 Леся Цуренко се отказа от турнира.", "date": "2018.10.10", "title": "Виктория Томова отпадна от турнира в Хонконг"}
{"url": "https://www.dnevnik.bg/sport/2018/10/10/3325295_adrian_andreev_se_klasira_na_polufinal_na_mladejkite/", "text": "Българинът Адриан Андреев стигна полуфиналите в тенис турнира на младежките олимпийски игри в Буенос Айрес. 17-годишният състезател пречупи в два сета румънеца Филип Кристиан Жиану с 6:2, 6:4 за час и 31 минути. След две трисетови битки в предишните кръгове сега Андреев се справи убедително със своя съперник. В първия сет българинът показа високо ниво, като затвори частта с четири поредни гейма. Вторият сет премина през чести пробиви, но шампионът на двойки при младежите от US Open съумя да затвори срещата. В спор за място на финала Андреев ще се изправи срещу Факундо Диас Акоста. Аржентинецът изненада с 6:2, 6:4 поставения под №1 в турнира Хсън Чун Тсън. В първия кръг европейският вицешампион при юношите до 18 години  се наложи над испанеца Карлос Лопес Монтагуд със 7:6 (4), 3:6, 6:2.  След това Андреев победи Янкъ Ерел от Турция с 6:3, 5:7, 6:3 след здрава битка, продължила 2 часа и 20 минути. По-късно през деня Андреев ще участва в турнира на двойки при момчетата. Българинът и австралийският му партньор Ринки Хиджиката ще имат трудно изпитание в четвъртфиналите, където ще се изправят срещу вторите в схемата Николас Мехия и Жилберт Соарес Килер Жуниор.", "date": "2018.10.10", "title": "Адриан Андреев се класира на полуфинал в младежките олимпийски игри"}
{"url": "https://www.dnevnik.bg/sviat/2018/10/10/3325335_zashto_rusiia_prashta_specialni_chasti_i_razuznavachi/", "text": "Десетки руски военни са в Либия за да поддържат силите на Халифа Хафтар в източната част на страната. Това съобщи първоначално британският в.  \"Сън\"  и бе потвърдено от изданието  РБК , което цитира свои източници. Става дума за командоси от силите за специални операции и служители на военното разузнаване, сочи публикацията на британския вестник. Според изданието те подготвят армията на маршал Хафтар, на когото Москва също така доставя тежко въоръжение. В Либия освен това Русия вече има две бази - в Бенгази и Тобрук - създадени под прикритието на частна военна компания (ЧВК) \"Вагнер\". Според събеседниците на РБК действително има представители на елитни подразделения в Либия, а прехвърлянето им е започнало в последните месеци. Военната им активност е потвърдена и от източник, близък до либийските власти. Част от информацията обаче се отрича от Лев Денгов, шеф на руската контактна група за уреждане в Либия. \"Взаимодействието на Русия с един от играчите в Либия\" не означава, че Русия подкрепя една от страните в конфликта\", казва той. В Либия в момента действа ембарго на ООН за доставка на въоръжение и изпращане на военни контингенти. Арабистът Василий Кузнецов също твърди, че в страната не са били изпращани руски части, а че обекти на частния бизнес се охраняват от италиански и френски частни военни компании, а и от наемници от други страни в Африка, най-вече Судан. За в. \"Сън\" контролът на северното крайбрежие на Либия би означавал и овладяване на миграционните потоци от Африка към Европа. \"Фактът се състои в това, че сме крайно уязвими към миграционния поток и колебанията на пазара на петрол\", а поддържайки Хафтар, Путин се опитва да създаде \"нова Сирия\". Според източник на РБК, близък до Министерството на отбраната в Москва, обаче руското присъствие в Либия е свързано с петролните и газови интереси на страната. И експертът по Близкия изток Дмитрий Фроловски обяснява, че целите на Русия са по-скоро икономически, а не политически и с нуждата от \"сигурност за търговска дейност\".", "date": "2018.10.10", "title": "Защо Русия праща специални части и разузнавачи в Либия"}
{"url": "https://www.dnevnik.bg/evropa/2018/10/10/3325229_profesorut_koito_iska_da_svali_merkel/", "text": "Той е решил да хвърли ръкавица на Ангела Меркел - бонският професор по право и християндемократ Матиас Хердеген ще се кандидатира за лидерското място в партията. Това се очаква да стане на предстоящия в началото на декември конгрес на ХДС в Хамбург. Пред ДВ юристът от университета \"Фридрих Вилхелм\" в Бон аргументира решението си с това, че \"нужното идейно и програмно обновление на партията, което искат много от нейните членове и избиратели, е възможно само ако бъде сменен и нейният лидер\". Хердеген е един от тримата опоненти на канцлера, които оспорват лидерския ѝ пост, с което смятат да сложат край на ерата Меркел. Другите двама кандидати са 61-годишният предприемач  Андреас Ритценхоф  и 26-годишният студент по право от Берлин Ян-Филип Кнооп. И тримата определят политиката на Меркел като политика на застоя, която парализирала страната и карала хората да изпитват недоверие към работата на германското правителство. От тримата претенденти за шефския пост именно Хердеген има най-големи шансове да отнеме делегатски гласове от Меркел. Вярно е, че реномираният професор юрист не заема в момента никакъв партиен пост, но пък от дълги години участва в политическия живот на страната. Той е бил член на парламентарна комисия за мисиите на Бундесвера зад граница и е представлявал германското правителство пред конституционния съд в Карлсруе във връзка с мисия на Бундесвера в Либия. Битка за идейно обновление Юристът от Бон смята, че е време партията да поеме по нов идеен път. \"Искам да предложа услугите си, за да не допуснем впечатлението, че партията няма какво да каже в програмно отношение или че ѝ липсва вътрешен компас за развитие\", казва 61-годишният юрист. Той се надява на конгреса в Хамбург да се получи открита битка, макар че Меркел ще влезе в нея с огромното предимство, което ѝ дават заеманите от нея постове. Своята сила Хердеген вижда в слабостта на Меркел. Вече 18 години Ангела Меркел е начело на ХДС, но лидерството ѝ вече не е така безспорно. Рейтингът ѝ пострада силно заради бежанската ѝ политика, вътре в партията се надигат недоволни гласове. Традиционни избиратели на ХДС бяха прогонени, някои от които започнаха да  гласуват за дяснопопулистката \"Алтернатива за Германия\".  Все по-настойчиво се отправят призиви за промяна. А след като в края на септември дългогодишният ѝ довереник  Фолкер Каудер изненадващо загуби поста си  на шеф на фракцията на ХДС/ХСС в Бундестага, това беше изтълкувано като знак, че  Меркел е загубила верния си политически усет  да напипва важните въпроси, вълнуващи партията, и че вече изпитва умора от управлението. Но Меркел демонстрира оптимизъм - на среща с младежи консерватори преди няколко дни тя обяви, че на конгреса в Хамбург смята още веднъж да се кандидатира за лидерския пост. Това пък даде повод за множество спекулации и накара критиците ѝ още по-силно да заговорят за нуждата от обновление на ХДС. За обтегнатото положение вътре в партията свидетелстват и думите на Норберт Рьотген, който дълго време беше сред най-приближените хора на Меркел. В интервю за списание \"Шпигел\" бившият министър на екологията и настоящ председател на Комисията по външните работи в Бундестага говори за \"системна умора на демокрацията\". Той казва още, че ясно се усеща нуждата от някаква политическа промяна, която обаче така и не настъпва. Още по-тежка диагноза поставя Матиас Хердеген: той говори за \"разделение в обществото\", което спешно трябва да се преодолее. В тази връзка юристът остро критикува бежанската политика на отворените врати, която не правела разлика между кандидати за убежище и хора, които желаят да живеят в чужбина. Той предупреждава, че заради хаотичното пускане на много хора в Германия е достигнат пределът на възможностите ѝ. В тази връзка професорът вижда потенциал за по-разумна и добре претеглена миграционна политика и законодателство. Какво може Хердеген? Тезите и идеите на Хердеген вероятно са лъч на надежда за много от членовете на ХДС. Въпреки това е малко вероятно Меркел да загуби лидерския си пост в партията, независимо от сегашната си слабост. Повече яснота ще има след  местните избори в Бавария на 14 октомври  и след тези в Хесен две седмици по-късно. Последните социологически проучвания потвърждават, че консерваторите губят подкрепа. Дори и да бъде преизбрана начело на партията, за Меркел ще настъпят трудни времена. Хердеген може би няма да успее да свали Меркел от трона ѝ, но със сигурност ще се опита да му подсече краката.", "date": "2018.10.10", "title": "Професорът, който иска да свали Меркел"}
{"url": "https://www.dnevnik.bg/sport/2018/10/10/3325327_potencialniiat_kupuvach_na_uembli_e_obvinen_v/", "text": "Пакистанският милиардер Шахид Хан, който е близо до придобиването на стадион \"Уембли\", беше обвинен в корупционни практики. Те се отнасят за дейностите му като собственик на елитния английски клуб \"Фулъм\". Обвиненията идват от Крейг Клайн, който е бивш заместник директор на лондонския тим. Клайн е приятел от детските години на Тони Хан, синът на пакистанския бизнесмен. \"Уважаеми Съвет на ФА (както и съответно полиция, депутати, преса и т.н.), имам ключови доказателства за системни корупционни практики, които се отнасят към избора на сделката за \"Уембли\". Искам да ги споделя, моля, обърнете се към мен за повече информация\", написа Клайн в \"Туитър\". Хан иска да купи \"Уембли\" , който е собственост на Футболната асоциация на Англия. Сделката е на стойност 600 милиона паунда, но трябва да бъде одобрена от няколко инстанции.  Бордът на ФА вече даде зелена светлина , но се очаква в четвъртък 127-членния Съвет на асоциацията да се събере, за да обсъди евентуалната сделка. Гласуването на съвета ще се състои след две седмици, като това е най-важната инстанция, която трябва да се произнесе. Желанието на пакистанския бизнесмен е да премести своя отбор от Националната футболна лига (НФЛ) в Лондон от 2022 година. Същевременно стадионът ще остане за ползване и от националния отбор на Англия. Изнесената информация от Клайн беше допълнена по-късно. Той обяви, че Хан го е заплашвал да не разкрива нищо. Бившият директор на \"Фулъм\" също така припомня, че през миналата година полиция е била привиквана на тренировъчната база на клуба. Бизнесменът направи коментар чрез свой говорител. Той заяви, че \"това е нищо повече от една и съща глупост и фалшиви твърдения, направени от бивш служител, напуснал през миналата година\". Хан обяви, че обвиненията не се нуждаят от допълнителен коментар.", "date": "2018.10.10", "title": "Потенциалният купувач на \"Уембли\" е обвинен в корупционни практики"}
{"url": "https://www.dnevnik.bg/bulgaria/2018/10/10/3325122_koi_i_zashto_se_strahuva_v_ruse/", "text": "Два завоя надясно, после все направо по бул. \"България\", общо около 12 километра или 13 минути. Така Google Maps дава най-бързия маршрут с кола от улица \"Искър\" до улица \"Йосиф Хербст\" в Русе. Първата е в \"Тракция\" - бивш работнически квартал, в който живеят много роми (християни), а втората - в квартал \"Селеметя\" - известен като ромската махала (повечето тук се самоопределят от турски произход и като мюсюлмани). На двете места днес повече от всяко друго място в България се говори за убийството на Виктория Маринова и  Северин Красимиров, който бе задържан късно във вторник вечер в Германия  и обвинен задочно от прокуратурата за престъплението. Жителите на \"Тракция\" и \"Селеметя\" си прехвърлят топката откъде е и къде е живеел Красимиров. Причината - всички се страхуват от саморазправа. И никой не иска да бъде свързван с посочения от разследващите за убиец на Маринова. Кой е Северин Красимиров Самоличността на задържания беше потвърдена официално в сряда сутрин на специалния брифинг в София на вътрешния министър Младен Маринов, главния прокурор Сотир Цацаров и премиера Бойко Борисов. Те съобщиха, че Северин Красимиров е роден през 1997 г., живее в Русе, но след убийството е заминал в неделя при майка си, която е в град Щаде, близо до Хамбург. Уточниха, че ДНК на жертвата е открито по дрехи на задържания, които са намерени в България. Казаха още, че в нощта преди убийството Красимиров е употребил голямо количество алкохол. Други детайли, които властите добавиха към портрета му бяха, че има криминална регистрация от 2007 г. за кражба на цветни метали и че е тренирал бокс. Главният прокурор не потвърди Красимиров да е направил самопризнания за убийството на Маринова. Според разследващите водещата версия за бруталното престъпление е, че то е извършено спонтанно и не е било планирано, но подчертаха, че работата продължава и няма да се изключва никоя версия. Още преди властите да съобщят за задържането на заподозрения, от вторник късно вечерта живеещи в \"Тракция\" побързаха да съобщят пред медии за ареста му и да се разграничат от Красимиров. И в сряда живеещи в двата квартала не бяха много словоохотливи какво знаят за него и в откъслечните им обяснения имаше противоречия. Според разказите на местни пред \"Дневник\" - бащата на Красимиров е починал в затвора, а майка му отдавна работи в Германия, но не знаели какво. Той е отгледан от баба си. Според някои семейството се занимавало \"с варели\". Никой не каза да знае дали Красимиров е работил нещо и какво. Семейството е бедно и често е принудено да рови в кофите, обясни Илиян Желязков. Той живее в съседната къща на тази, която бе обискирана от полицията и в която според разследващите са намерени дрехи на задържания с ДНК на Виктория Маринова. Въпреки гнева от извършеното и желанието за пълно разграничаване от Красимиров, хората в \"Тракция\" го определят като неагресивен и възпитан. В \"Селеметя\" обаче казват, че Красимиров е \"наркоман\" и се е събирал с други младежи в местната кръчма. Хора, с които \"Дневник\" разговаря в квартала отричаха да го познават. Къде живее Северин Красимиров В \"Тракция\" казват, че Красимиров и приятелката му са дошли отскоро в квартала. Повтарят, че арестуваният в Германия е циганин от турски произход. Всичките му роднини били от другата махала, откъдето са били принудени да се махнат, заради чести сбивания. Затова идвали в \"Тракция\" (близо до местопрестъплението). Според жители на \"Селеметя\" обаче къщата на Красимиров е в \"Тракция\", което означава, че е оттам. Те разказват, че вторият съпруг на майка му има къща в \"Селеметя\", но тя била във вилната зона и не се знае точно коя е и дали той не се е самонастанил в нея. Освен него от \"Селеметя\" бил и дядото на Красимиров, но сега и той не живеел там. Какво знаят в двата квартала за убийството На 5 октомври, петък, Красимиров е бил на рожден ден в \"Селеметя\", разказваха жители на махалата. Добавят и детайл - тръгнал си е с якето на свой познат. Твърдят, че в събота след убийството дошъл отново в \"Селеметя\" да върне якето и разказал на познатите си какво е направил. Във вторник полицаи пристигнали в махалата и отвели двама младежи за разпит. Единият от тях бил този, който е дал якето си на Красимиров. След техните показания, разследващите отишли да обискират къщата в \"Тракция\". Там те са задържали приятелката и лелята на Красимиров, които по-късно са били освободени. Хората в \"Тракция\" твърдят, че преди убийството Красимиров е участвал в сбиване, но това не е официално потвърдено. Живеещите и в двата квартала отричат да са знаели кой е извършител на убийството преди вторник и разбрали едва когато полицията е отвела за разпит двамата души от \"Селемята\" и след това е отишла в \"Тракция\". Досега няма официална информация дали някой е подал сигнал за Красимиров, ако все пак е разказал на познатите си. Съмнения, че е извършил убийството сам Всички, с които \"Дневник\" разговаря обаче предполагат, че бруталното престъпление не е извършено само от един човек. Лелята на Красимиров е разказала на Илиян Желязков какво се е случило преди и малко след убийството. За да не преразказва чужди думи обаче, той обясни само, че Красимиров е бил дрогиран и според леля му не е извършил сам престъплението. Казва, че не знае тя от къде знае. Не уточнява и кога му е разказала. Страх от саморазправа Всички в двата квартала говорят само за убийството, но със страх. В Тракция разказаха, че се изплашили и не са спали цяла нощ, днес не са изпратили децата си на училище и през нощта са направили караули на изходите на квартала, които да следят дали някой ще дойде да се саморазправи с тях. За евентуална заплаха разбират, след като треньор по ММА казва на свой ученик, който живее в квартала, че трябва да се пази от нападение. В \"Селеметя\" се страхуват за жените си, но там не са чували за готвено срещу тях нападение. И на двете места в сряда през деня полиция не се забелязва. В \"Тракция\" е имало униформени във вторник. Пак заради притесненията си, съседи на Красимиров в \"Тракция\" помолиха приятелката му и леля му да говорят пред медиите в сряда привичер. Те не се представят с имената си. Видимо притеснена, седнала на един стол на улицата, младата жена, с която живеел на семейни начала разказа, че в събота - деня на убийството, го е видяла с кръв по дънките, но той й обяснил, че се е сбил с момче. Не му е задавала повече въпроси, защото се уплашила от кръвта. Северин Красимиров не й казал защо заминава за Германия, а че трябва да отиде и после да вземе и нея. Обяснява, че не е видяла чужди вещи в него и също не вярва сам да е извършил престъплението. Лелята пък казва, че само го чула да говори по телефона с майка си, на която е признал, че е изнасилил жена и затова заминава при нея. (Повече за разказите им -  тук ). И след импровизираната пресконференция жителите на \"Тракция\" се готвят за втора вечер, в която ще застанат да пазят входовете към квартала. Според бившия съпруг на Маринова задържаният не е познавал жертвата  В центъра на Русе в сряда пред медиите вече говори и бившият съпруг на убитата тв водеща Свилен Максимов. Той приема изцяло обявената официално като най-вероятна версия за престъплението - по случайност. \"Българската полиция според мен си свърши работата идеално, а след като и немската полиция, и съд си свършат работата вече ще е 100 % ясно\", казва пред \"Дневник\" той. Според Максимов задържаният в Германия не се е познавал с бившата му съпруга. Той също не е виждал и не познава Красимиров и смята, че е нямал допирни точки с Маринова.", "date": "2018.10.10", "title": "Кой и защо се страхува в Русе"}
{"url": "https://www.dnevnik.bg/sport/2018/10/10/3325352_snimka_na_denia_42-godishniiat_nacional_georgi_petkov/", "text": "След близо 10-годишно отсъствие вратарят Георги Петков се завърна в националния отбор по футбол. Играчът на \"Славия\", който е на 42 години, започна подготовка с представителния тим преди двубоя от Лигата на нациите с Кипър. , който има 18 мача за състава в периода 2005-2009 година.", "date": "2018.10.10", "title": "Снимка на деня: 42-годишният национал Георги Петков"}
{"url": "https://www.dnevnik.bg/sport/2018/10/10/3325328_jusein_bolt_shte_se_bori_za_budeshteto_si_vuv_futbola/", "text": "Футболната кариера на носителя на осем златни олимпийски медала Юсейн Болт е поставена под въпрос. 32-годишният ямаец кара пробен период в австралийския отбор \"Сентръл коуст маринърс\", като в петък ще играе в приятелската среща срещу \"Макартър саут уест юнайтед\". Според Болт представянето му в двубоя до голяма степен ще определи бъдещето му във футбола. Световният рекордьор в спринта на 100 и 200 метра се надява да осъществи мечтата си, като подпише професионален договор с австралийския тим. \"Това ще определи какво ще иска да прави клубът с мен, така че двубоят е много важен. Развивам качествата си, но не знаеш на какво ниво си, докато не играеш състезателен мач. Просто трябва да изляза и да видя какво е необходимо да направя или да реша дали трябва да продължа\", каза Болт. \"Сентръл коуст маринърс\" е четвъртият отбор, в който Болт тренира. Той се пробва още в \"Борусия\" (Дортмунд), \"Мамелъди съндаунс\" и норвежкия \"Стрьомсгодсет\". В края на август Болт изигра първия си мач, след като влезе като смяна в 71-ата минута за \"Маринърс\", но  голямата звезда на леката атлетика се представи неубедително .  Ямаецът заяви, че треньорът Майк Мълвей му е обещал да започне приятелския мач като нападател. \"Той каза, че иска да играя на върха на атаката. Посъветва ме да съм сигурен, че съм фокусиран да се раздам и да се възползвам от шансовете, когато се отрият\". Болт допълни, че е научил много неща за спорта и е повишил футболните си способности по време на пробния период. \"Движението ми и докосването са доста по-добри сега, както и постановката на тялото ми и насочването на топката. По-слаб (физически) съм в момента и ще имам повече игрово време, което е добре. Аз съм от тези хора, които обичат конкуренцията и харесват напрежението. Развълнувам съм да изляза и да дам най-доброто от себе си\", каза още Болт.", "date": "2018.10.10", "title": "Юсейн Болт ще се бори за бъдещето си във футбола"}
{"url": "https://www.dnevnik.bg/razvlechenie/2018/10/10/3325367_rashidov_e_obiden_che_ne_stana_akademik/", "text": "Председателят на парламентарната комисия по култура и бивш културен министър Вежди Рашидов коментира пред Епицентър.бг резултата от гласуването му за академик на Българската академия на науките с думите: \"Обидно ми е!\". Парламентаристът беше допуснат в конкурс за академици в отделение \"Творци на изкуството\", където се състезаваше за едно място с проф. Боян Биолчев, Владимир Зарев, проф. Георги Георгиев, Пламен Марков и Симеон Симеонов–Янев. Рашидов не успя да събере необходимите две трети от гласовете в своя подкрепа. Пред електронното издание той изтъкна, че има над 50 изложби в чужбина, но явно не е оценен в родината си. В началото на октомври университетски преподаватели, интелектуалци, хора на изкуството от движението \" Реформи в културата \" към членовете на Българската академия на науките (БАН) се обърнаха към академията  с призив да не избира Рашидов за академик . В областта \"Медицински науки\" става чл.-кор. Лъчезар Динчов Трайков, в областта \"Обществени науки\": чл.-кор. Димитър Велков Димитров, а за член-кореспондент в областта на Аграрните и лесовъдните науки е избран проф. Иван Александров Илиев. Академиците и член-кореспондентите на БАН вземат пожизнени възнаграждения. Според постановление на Министерския съвет академиците, които не работят по трудово или служебно правоотношение, допълнително пожизнено месечно възнаграждение в размер на основното месечно възнаграждение на народен представител за съответния месец. В момента основната депутатска заплата е над 3500 лева.", "date": "2018.10.10", "title": "Рашидов е обиден, че не стана академик"}
{"url": "https://www.dnevnik.bg/photos/2018/10/10/3325041_fotogaleriia_svetovnite_snimki_na_denia_za_10_oktomvri/", "text": "Есенен ден в \"Буши парк\" в Лондон. Това е вторият по големина парк в британската столица.", "date": "2018.10.10", "title": "Фотогалерия: Световните снимки на деня - 10 октомври"}
{"url": "https://www.dnevnik.bg/analizi/2018/10/10/3325006_grabvaite_telata_ili_zashto_bulgarskata_jurnalistika/", "text": "Невероятно е, но стана факт -  кошмарното убийство на Виктория Маринова в Русе  маркира като с луминофор ръцете, през които новините от България потичат към медиите по света. По тази верига непотвърдената версия, че журналисткта е бил убита заради работата й по разследване за злоупотреба с еврофондове, само за ден се превърна в заключение на все още неприключило следствие.  е, че на 30 септември, в първото си и за съжаление единствено предаване \"Детектор\" по русенския телевизионен канал TVN, Виктория Маринова се появява само два пъти – в анонса и при закриването му. Между двете е излъчено интервю на друг неин колега с разследващите журналисти Димитър Стоянов от сайта \"Бивол\" и Атила Биру от румънската неправителствена организация RISE Project. На 13 срещу 14 септември двамата бяха задържани от полицията в Радомир при неизяснени обстоятелства докато разследваха злоупотреба с еврофондове. Записът на \"Детектор\" от 30 септември е  достъпен онлайн и в този момент . У нас световните медии имат кореспонденти, хора, с които влизат в контакт при нужда, медийни организации, с които работят по общи проекти. В повечето случаи това са български журналисти. За съжаление по веригата, през която едно все още недоразследвано убийство се превърна преждевременно в поръчкова екзекуция, светнаха и техните ръце. Не е необяснимо. В страна като България, в която журналистиката изживява най-дълбоката си криза след 1989 г.  Точно по тази причина в хаоса на гнева от последните дни не бе чута и дума за това, че преди участието си в \"Детектор\" на 30 септември Стоянов и Биру бяха разказали историята за задържането си и в други медии. Въпреки това и досега никой не разбра защо при разследването си от медията са извикали на помощ полицията, в която (съвсем основателно) нямат доверие и която в крайна сметка ги е задържала. Хайде да си стъпим на краката, колеги! Кой в българските медии стигна до там, че да заслужи отмъщение с убийство посред бял ден, при това безупречно маскирано като криминално? Убитата в Русе Виктория Маринова е била журналист – факт, по който никой няма право да спори! Освен това публично е заявила намерението си да работи в сферата на разследванията. Но дори и тази част от професионалната й биография да не съществуваше, всяко усилие смъртта й да бъде разследвана докрай, а убиецът й да получи справедливо възмездие заслужава подкрепа. Всичко останало е  Защото има нещо цинично в това, че от неделя насам всички искат да са част от историята за Виктория Маринова. Или още по-зле – тя да е част от тяхната история на активни граждани, журналисти или фейсбук инфлуенсъри, все едно...Само това може да обясни налудничавата превъзбуда, с която не друг, а български медии и журналисти приключиха преждевременно разследването на убийството с резолюция \"мафиотска вендета\". Защо се случи това ли? Просто е: Методичното заличаване на професионалната етика, показното и безнаказано погазване на лоялността към аудиторията, преобръщането с главата надолу на понятия като независимост, обективност и отговорност До истеричната и инстинктивна самоотбрана като тази от последните дни. Това състояние е гениално синтезирано в стиха \"Грабвайте телата!\". Медийната интерпретация на трагедията от миналата събота показа \"на терен\", че жълтата емоция, която продава добре и произвежда бързи герои вече е глътнала разума на българската журналистика. Огромната част от хората, работещи в медиите, дори не си дават сметка за това. Само че, битките със социалните мрежи за осребряването на емоциите не предстоят. Те отдавна са загубени. Случилото се след убийството на Виктория Маринова миналата събота показа цветно и широкоекранно, че нито един от тези уроци не е научен. И по-зле – за този курс няма желаещи, защото медиите отдавна престанаха да са фактор в комуникацията между гражданите и държавата. Те просто станаха част от нея и усвоиха безотговорността й. За това вече години наред всеки разговор за смисъла от съществуването на правоохранителните и правораздаващи институции в България губи смисъл преди да е започнал. Само влезте в нюзфийда си във фейсбук след днешния брифинг на министъра на вътрешните работи Младен Маринов, главния прокурор Сотир Цацаров и премиера Борисов. Единственото, което ще откриете там (вероятно с няколко отчаяни изключения), е \"пълен игнор\" на казаното по време на брифинга. А това означава, че дори да се случи въздаването на справедливост за смъртта на Виктория Маринова, то ще се окаже акт без стойност. И нищо не може да поправи повредата освен свалянето на шалтера - пълен рестарт. В противен случай следващото околосветско пътешествие на новини, в които за България ще се говори само като за черна дупка, няма да закъснее. А междувременно, още в първите месеци на следващата година \"Репортери без граници\" ще обявят поредния си доклад за свободата на медиите по света. В него страната ни като нищо ще се окаже още по-близо до долната граница на класацията – да речем някъде след 157 позиция, където в момента е Турция. За разлика от друг път обаче технологията на пропадането вече ще ни е съвсем ясна. Това може да е и добра новина.", "date": "2018.10.10", "title": "\"Грабвайте телата\", или защо българската журналистика произведе фалшива новина"}
