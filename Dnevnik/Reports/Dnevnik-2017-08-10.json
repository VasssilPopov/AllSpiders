{"url": "http://www.dnevnik.bg/sport/2017/08/10/3022422_ivet_lalova_se_razmina_s_finala_na_200_metra/", "text": "Ивет Лалова не успя да се класира за финала в бягането на 200 метра на световното първенство по лека атлетика. Тя отпадна в полуфиналите и зае девета позиция в крайното класиране. Напред продължиха първите осем, а българката остана на 11 стотни от участие в битката за медалите. Лалова завърши трета в първия полуфинал с 22,96 секунди. 33-годишната спритньорка беше изпреварена от действащата световна шампионка на 200 метра Дафне Схипърс от Холандия (22,49 сек.) и американката Дийджа Стивънс (22,71 сек.) Лалова беше с най-доброто \"губещо\" време преди последната серия. В нея обаче Кристал Еманюел от Канада и Тиня Гейтър от Бахамите разделиха третата позиция с 22,85 секунди и продължиха напред за сметка на българската спринтьорка. Най-добро време в полуфиналите дадоха Схипърс и олимпийската шампионка на 400 метра Шоне Милър, която също с време 22,49 сек. спечели втората серия. Мари-Жозе Та Лу от Кот д'Ивоар финишира за 22,50 сек., които й бяха достатъчни за победа в последния полуфинал. Oстаналите две финалистки са американката Кимбърлин Дънкан и представителката на домакините Дина Ашър-Смит. Те преодоляха дистанцията за 22,73 секунди и заеха второ място съответно във втория и третия полуфинал. Финалът е в петък от 23.50 ч. българско време. С полуфиналите на 200 метра приключи участието на Лалова в Лондон. На 100 метра тя също стигна до полуфиналите и завърши 19-а в крайното класиране с най-добро лично постижение за сезона - 11,25 секунди. Шампионатът в Лондон е 20-ото голямо първенство в кариерата на българската спринтьорка.", "date": "2017.08.10", "title": "Ивет Лалова се размина с финала на 200 метра"}
{"url": "http://www.dnevnik.bg/zdrave/2017/08/10/3022349_iznosut_na_lekarstva_da_se_ogranichava_pri_nujda/", "text": "Износът на лекарства от България да може да бъде ограничаван, ако е установено, че в страната има недостиг. Това предвиждат промени в Закона за лекарствените продукти в хуманната медицина, публикувани в портала за обществени консултации към Министерския съвет. Законопроектът предвижда експертен съвет към Изпълнителната агенция по лекарствата (ИАЛ) да изготвя списък с лекарствените продукти, чийто износ може да бъде ограничаван. Списъкът ще съдържа наименование на лекарствата, наличните количества в страната и информация за всеки продукт дали са наложени ограничителни мерки. Той ще се публикува на сайта на агенцията, а търговците на едро ще са задължени да я информират, ако планират износ на тези продукти. При издадена заповед за ограничаване на износа на даден лекарствен продукт, търговците на едро ще са задължени да го разпространят на територията на страната. Лекарствата, включени в ограничителния списък, ще могат да се изнасят, ако в срок от 5 работни дни от постъпване на уведомлението ИАЛ не издаде заповед за ограничаване на износа на конкретния продукт. В мотивите на здравния министър Николай Петров се посочва, че ИАЛ ще може да издава заповед за забрана на износ на дадено лекарство \"само в случаите, когато на базата на извършен анализ се установи, че съществува липса или недостиг от съответния лекарствен продукт на територията на Република България\". Анализът ще се извършва въз основа на данни от притежателите на разрешения за употреба, търговците на едро, Националната здравноосигурителна каса, Министерството на здравеопазването, Българския фармацевтичен съюз и др. Втори опит за прокарване на ограничението Подобни текстове бяха приети през 2014 г., но отпаднаха от закона, след като през 2015 г. Конституционният съд отмени като противоконституционна частта, която  задължаваше търговците на едро да уведомяват ИАЛ за планирания износ . Сега от министерството посочват, че текстовете са съобразени с решението на КС, който изтъкваше като мотив, че правото на свободна стопанска инициатива е допустимо да бъде пропорционално ограничавано, когато това се налага за опазването на други особено важни конституционни ценности, каквито са животът и здравето на гражданите. \"Считаме, че именно тази пропорционалност е постигната с предложените текстове, тъй като режимът на ограничения ще се прилага единствено за лекарствените продукти, включени в списъка, поддържан от ИАЛ\", посочва министър Николай Петров. Тежки санкции за износ на забранени лекарства Законопроектът въвежда строги санкции за нарушения на правилата, свързани с паралелния износ, както за търговците на едро, така и за аптеките, които извършват нерегламентирана търговия с лекарства, включени в ограничителния списък. За извършване на износ на продукти от ограничителния списък е предвидена имуществена санкция от 50 хил. до 100 хил. лв. За търговците на едро, които не уведомят ИАЛ за планирания износ на лекарства, включени в списъка с възможности за ограничения, е предвидена глоба от 10 хил. до 25 хил. лв., а при повторно нарушение - от 25 хил. до 50 хил. лв. Същите санкции са предвидени и за търговци, които не разпространят в страната забранено за износ лекарство. Намаляване на административната тежест Законопроектът предвижда срокът за издаване на разрешения за производство и търговия на едро с лекарствени продукти да бъде 60 дни вместо сегашните 90 дни. Отпада изискването за издаване на разрешение за желаещите да открият аптека в населено място с под 10 хил. жители да представят документ, издаден от кмета на съответната община, който удостоверява броя на жителите на съответното населено място. Причината е, че тази информация е публична и е достъпна на сайта на Главна дирекция \"Гражданска регистрация и административно обслужване\". При извършването на дарения на лекарствени продукти се въвежда уведомителен режим, вместо съгласувателен с цел да се ускори процеса. Дарения ще могат да бъдат извършвани, без да се изчаква сега регламентираният срок от 10 дни за съгласуване от Изпълнителната агенция по лекарствата. Клинични изпитвания ще се разрешават с една процедура Проектът предвижда оптимизиране на правилата за извършване на клинични изпитания. Разрешаването им ще бъде организирано в една административна процедура, а не в две, както е сега, и ще се заплаща една такса. Отпада и задължението за лечебните заведения, в които се провеждат клинични изпитвания, да създават етични комисии. Към министъра на здравеопазването ще бъде създадена Етична комисия за клинични изпитвания. Законопроектът предвижда клинични изпитвания да могат да се извършват и в диализните центрове, както и в индивидуалните и групови практики за първична и специализирана медицинска помощ. Тяхното участие в момента не е регламентирано. Същевременно се стеснява кръгът на лечебните заведения, които могат да извършват клинични изпитвания с лекарствени продукти, съдържащи наркотични вещества. То ще бъде допустимо само в лечебни заведения за болнична помощ, центрове за психично здраве, центрове за кожно-венерически заболявания и комплексни онкологични центрове, в структурата на което е разкрита аптека, притежаваща лицензия за дейности с наркотични вещества. Същевременно се предвижда да отпадне изискването хората, върху които се извършват клинични изпитвания да бъдат информирани за правото по всяко време да се откажат от изпитването без отрицателни последствия. Отпада и изискването те да бъдат информирани в предварителен разговор с лекар от изследователския екип за целите, рисковете и условията, при които ще се провежда изпитването. Предвидено е за целта да е достатъчно те да дадат писмено информирано съгласие.", "date": "2017.08.10", "title": "Износът на лекарства да се ограничава при нужда, предвижда законопроект"}
{"url": "http://www.dnevnik.bg/photos/2017/08/10/3021887_fotogaleriia_curkvi_djamii_i_sinagogi_v_malkiia/", "text": "Стотиците църкви, джамии и синагоги са свидетелство за над петвековното мултирелигиозно минало на Босна, а столицата Сараево е известна като \"малкия Ерусалим\", където основните етнически групи - православни сърби, хървати католици и босненски мюсюлмани се молят на метри един от друг. На снимката: джамията \"Сюлеймание\" в Травник, Босна и Херцеговина.", "date": "2017.08.10", "title": "Фотогалерия: Църкви, джамии и синагоги в \"Малкия Ерусалим\""}
{"url": "http://www.dnevnik.bg/biznes/2017/08/10/3022361_promeniat_se_procedurite_za_niakolko_tipa_stroeji/", "text": "Удостоверението за въвеждане в експлоатация за строежи от четвърта и пета категория или отказ от него ще се издава от институцията, която е дала и разрешението за строеж. Това предвижда допълнение към Наредба № 2 от 31.07.2003 г. за въвеждане в експлоатация на строежите в Република България и минимални гаранционни срокове за изпълнени строителни и монтажни работи, съоръжения и строителни обекти. Проектът е публикуван за обществено обсъждане на сайта на Министерството на регионалното развитие и в портала за обществени консултации. Изменението е заради направените промени в Закона за устройство на територията. Обекти от четвърта и пета категория са частните пътища, улици от второстепенната улична мрежа и съоръженията към тях, жилищни и смесени сгради с ниско или средно застрояване, сгради и съоръжения за обществено обслужване с разгъната застроена площ до 1000 кв. м и от 1000 до 5000 кв. м, производствени сгради, инсталации, съоръжения и прилежащата им инфраструктура, електронни съобщителни мрежи и съоръжения, изграждани в урбанизирани територии с ниско застрояване и други. В момента въвеждането в експлоатация на такива обекти се прави от общинската администрация. Проектът предвижда още удостоверението за въвеждане в експлоатация да бъде издавано в седемдневен срок от постъпване на искане за това и след проверка на документите. В същия срок може да бъде отказано издаване на удостоверение с мотивиран писмен отказ в случай на неизпълнение на необходимите изисквания, както и когато не е упражняван строителен надзор или пък е упражняван от нелицензирано или нерегистрирано юридическо лице. По преценка компетентния орган може да направи проверка на място, за която се съставя констативен протокол, неразделна част от досието на строежа.", "date": "2017.08.10", "title": "Променят се процедурите за няколко типа строежи"}
{"url": "http://www.dnevnik.bg/sviat/2017/08/10/3022363_kolko_minuti_deliat_sveta_ot_iadrena_voina/", "text": "Може ли президентът на САЩ да нанесе ядрен удар по взето самолично решение и колко минути делят света от ядрена война? Агенция \"Блумбърг\" дава отговора, описвайки процеса, през който се преминава, ако САЩ решат да използват силите си. Стъпка първа – вземане на решение Президентът е и главнокомандващ и има пълното право да използва ядрени оръжия. Преди да обяви решение, той обикновено се консултира със съветниците си. Основният съветник в случая е зам.-директорът по операциите на Пентагона, който ръководи Центъра на националното военно командване, известно още като \"военната стая\". Тази институция отговаря за подготовката и изпълнението на заповедта за употреба на ядрено оръжие. Вероятно ще натежи мнението и на ръководителя на отдела за ядрени сили от Стратегическото командване на армията (USSTRATCOM). Съветниците може да опитат да променят позицията на президента, но в крайна сметка Пентагонът е длъжен да се съобрази с неговото решение. Колкото президентът пожелае. Но към САЩ летят вражески ракети, консултацията може да отнеме и секунди. Опасността е да се реагира бързо и бурно на фалшива тревога. Стъпка втора – издаване на заповедта Най-висшият представител на Пентагона във \"военната стая\" трябва формално да провери дали човекът, издаващ заповедта, наистина е държавния глава. Той прочита парола, обикновено състояща се от две букви от военна азбука (например Делта-Ехо). Президентът трябва да провери отговора ѝ, изписан върху \"бисквитката\" - ламинирана картичка, която държавният глава или негов съветник трябва да носят със себе си непрекъснато. \"Военната стая\" изготвя заповед за стрелба – съобщение, което съдържа плана за действие, времето за стрелба, кодове за сигурност и кодовете, необходими за отключване на оръжията. То е дълго около 150 знака, колкото един туит. Изпраща се директно на екипите, които трябва да изстрелят оръжието. Две-три минути. Стъпка трета – екипите започват работа Военните отварят сейфовете, в които се съхраняват специалните кодове, подготвени от Агенцията за национална сигурност. Сравняват ги с кодовете, получени от Пентагона. Ако оръжието се изстрелва от подводница, заповедта трябва да бъде потвърдена от капитана, старши помощник-капитана и двама други души. Съобщението от Пентагона дава на екипа комбинацията за отключване на сейф, в който се намира кодът за изстрелването на оръжията. Те са готови за изстрелване близо 15 минути след получаване на заповедта. В база на сушата има пет екипа (състоящи се от по двама души), които се намират на километри едни от други. Всеки от тях получава заповедта, отваря сейфовете и сравнява получените кодове с тези вътре. Ако кодовете съвпадат, в компютрите се въвежда дадената от Пентагона информация за военния план, за да се пренасочат оръдията към необходимата цел. След това се въвеждат допълнителни кодове за \"отключване\" на оръжията, последвани от кодовете от сейфа. В уреченото време всичките пет екипа въвеждат кодовете едновременно, за да изпратят пет команди към оръжията. За изстрелване са нужни само два – така че, дори ако три от петте екипа откажат да изпълнят заповедта, това няма да спре атаката. Петнадесетина минути, ако се стреля от подводница, пет, ако се стреля от сушата. Веднъж изстреляни, ракетите не могат да бъдат върнати.", "date": "2017.08.10", "title": "Колко минути делят света от ядрена война"}
{"url": "http://www.dnevnik.bg/sport/2017/08/10/3022371_astana_izkushava_kintana_s_oferta_ot_6_mln_evro/", "text": "Звездата на колумбийското колоездене Найро Кинтана може да напусне \"Мовистар\", твърди \"Гадзета дело Спорт\". Според авторитетното италианско издание \"Астана\" иска да привлече Кинтана на всяка цена, за да има лидер за следващите няколко години. Изданието твърди, че тимът от Казахстан е готов да предложи годишна заплата от 6 млн. евро на Кинтана, с което да го привлече в редиците си. Отделно \"Астана\" ще осигури празен чек за \"Мовистар\", за да може испанският състав да освободи звездата си. Кинтана има договор с тима си до края на 2018 г. Ако подпише с тима, победителят в Джиро д'Италия 2014 г. и Обиколката на Испания от миналата година, ще стане най-скъпоплатеният колоездач в света. В момента най-висока заплата получава Петер Саган в \"Бора\" - 5 млн. евро. В последните седмици обаче се появиха търкания между \"Мовистар\" и колумбиеца. Той не успя да вземе нито една значима победа през годината, а бащата на Кинтана обвини тима, че го е пожертвал с участието едновременно в  Джирото  и после \"Тур дьо Франс\". Според \"Гадзета дело Спорт\", Кинтана е обиден на мениджмънта на \"Мовистар\", че не е получил разрешение да се прибере до Колумбия между двете състезания и иска да напусне. Пазарът в колоезденето за следващия сезон ще се раздвижи сериозно, след като  Алберто Контадор обяви оттеглянето си , а някои от големите звезди са с изтичащи договори. На практика за 2018 г. е сигурно единствено къде ще кара Крис Фрум, който има договор за още три сезона със  \"Скай\" , Винченцо Нибали (\"Бахрейн Мерида\") и ветеранът Алехандро Валверде – обвръзан с \"Мовистар\" до края на 2019 г. Фабио Ару  вероятно ще напусне \"Астана\", като договорът му изтича. Интерес към италианеца има от \"Трек\", търсещ заместник на Контадор, както и от ОАЕ. Кинтана е искан не само от \"Астана\", но и от \"Трек\". \"Мовистар\" пък може да се раздели с колумбиеца единствено, ако успее да привлече  Микел Ланда, чийто договор със \"Скай\" изтича .", "date": "2017.08.10", "title": "\"Астана\" изкушава Кинтана с оферта от 6 млн. евро"}
{"url": "http://www.dnevnik.bg/bulgaria/2017/08/10/3022369_dans_potvurdi_reshenieto_si_za_otnetiia_dostup_do/", "text": "Държавната агенция за национална сигурност (ДАНС) потвърждава решението си, с което отне достъпа до класифицирана информация на зам.-председателя на Националното бюро за контрол на СРС (НБКСРС) Георги Гатев. Още в сряда тя е препратила жалбата му към (Държавната комисия за сигурност на информацията (ДКСИ), която взема решението в двуседмичен срок. Това научи \"Дневник\" от самата комисия. Ако и ДКСИ не отмени отнемането на достъпа, Гатев може да обжалва пред Върховния административен съд (ВАС). Ако и ВАС не го отмени, това означава, че зам.-председателят на НБКСРС е де факто уволнен, тъй като по закон не можеш да бъдеш член на бюрото, камо ли зам.-председател, ако нямаш разрешение за достъп до класифицирана информация. Достъпът до класифицирана информация на Гатев бе отнет от ДАНС на 27 юли - три дни след като прокуратурата пусна прессъобщение, че по извършена проверка са установени нарушения на служебни задължения от зам.-председателя на НБКСРС. По информация от разследването искането за отнемането на достъп е било заради връзки на Гатев  , който е и съдия-докладчик по делото на варненската прокуратура срещу бизнесмена и лидер на \"Воля\" Веселин Марешки. Скандалното в този случай беше обстоятелството, че искането за подслушване на съдията е било направено от прокурорката по делото на Марешки. Съдията се обърнал към НБКСРС да установи дали е бил подслушван неправомерно. Предполага се, че именно указанията, с които Гатев е помогнал на съдията Георгиев да си подаде молбата и срещите с него, са интерпретирани от ДАНС като нарушение на служебните задължения, и затова е бил отнет достъпът му. В интервю за \"Дневник\" председателят на НБКСРС Бойко Рашков коментира случая като натиск над институцията  и сплашване на служителите, за да не бъдат разкривани нарушения на конституционни права на гражданите при употребата на СРС и виновните за нарушенията.", "date": "2017.08.10", "title": "ДАНС потвърди решението си за отнетия достъп до информация на Георги Гатев"}
{"url": "http://www.dnevnik.bg/biznes/2017/08/10/3022376_fond_zemedelie_opredeli_kak_shte_se_polzvat_otstupkite/", "text": "Държавен фонд \"Земеделие\" одобри указанията, по които ще се прилага схемата за отстъпка от стойността на акциза върху газьола, използван за първично селскостопанско производство. Държавната помощ се предоставя на земеделски производители в секторите \"Растениевъдство\" и \"Животновъдство\" под формата на намалена акцизна ставка на газьола, използван за механизирани дейности в първичното селскостопанско производство. За да се включат в схемата, стопаните трябва да са вписани в регистъра по чл. 7 от Закона за подпомагане на земеделските производители и следва да имат заверена регистрационна карта за годината на кандидатстване по схемата за държавна помощ, както и за предходната стопанска година. Кандидатите трябва още да имат и валидно заявление за подпомагане по схемата за единно плащане на площ и схемите за обвързано подпомагане за животни за годината, предхождаща годината на кандидатстване по схемата за държавна помощ. Земеделските стопани, отглеждащи видове и категории животни, които не попадат в обхвата на схемите за обвързано подпомагане за животни, трябва да имат регистриран животновъден обект по Закона за ветеринарномедицинската дейност. Заявлението се подава в Общинските служби по земеделие към Областните дирекции \"Земеделие\" по регистрация на физическите лица и по адрес на управление на юридическите лица, в срок определен със заповед на министъра на земеделието, храните и горите. Към заявлението за подпомагане се прилагат копия от фактурите за закупено гориво и други документи съгласно утвърдения образец. След приема на документи са предвидени проверки на фактурите от страна на Националната агенция за приходите. Помощта ще бъде изплащана на земеделските стопани от Агенция \"Митници\" чрез ДФ \"Земеделие\". В Закона за държавния бюджет за 2017 г. са предвидени 84 млн. лв. за тази помощ. През 2016 г. по схемата са подадени 7 468 заявления за подпомагане. На земеделските стопани е възстановена сума в размер над 82 млн. лв. (близо 71 млн. лева през 2016 г. и над 11 млн. през 2017 г.)", "date": "2017.08.10", "title": "Фонд \"Земеделие\" определи как ще се ползват отстъпките от акциза върху горивото на стопаните"}
{"url": "http://www.dnevnik.bg/evropa/evrofinansirane/oblasti/zemedelie/2017/08/10/3022386_fnod_zemedelie_razpredeli_9_mln_lv_za_jivotnovudite/", "text": "Държавен фонд \"Земеделие\" разпредели финансов ресурс от 9 млн. лева по схемата за компенсиране на земеделските стопани при унищожаване на мъртви животни. Подкрепата е в рамките на европейското законодателство в областта на държавните помощи. Схемата беше одобрена от Европейската комисия на 16.09.2016 г. и може да се прилага до 31.12.2020 г. Субсидираната услуга ще покрива разходите по отстраняване и унищожаване на мъртви животни. Помощта ще се предоставя за събиране, транспортиране, съхранение и обезвреждане на умрели животни от животновъдните обекти, регистрирани по Закона за ветеринарномедицинската дейност.", "date": "2017.08.10", "title": "Фнод \"Земеделие\" разпредели 9 млн. лв. за животновъдите"}
{"url": "http://www.dnevnik.bg/zdrave/2017/08/10/3022397_zaradi_zabaven_konkurs_spira_poddrujkata_na/", "text": "От понеделник спира поддръжката на комуникационната и на джипиес системата за проследяване на линейките, обявиха от Министерството на здравеопазването. Причината за това е, че договорът с обслужващата фирма е приключил на 22 юли и тя е предупредила, че спира поддръжката. Това не важи само за линейките в София. Работата и комуникацията със спешните екипи обаче няма да спре, обяви заместник здравният министър Мирослав Ненков. \"Няма да има забавяне на линейки и проблеми в оперативните медицински дейности на екипите при евентуално прекъсване поддръжката на комуникационната свързаност на спешна помощ\", заяви заместник-министър Мирослав Ненков, цитиран от пресцентъра на ведомството. От министерството посочват, че ще отнемат два месеца процедурите по обявената нова обществена поръчка за поддръжка на информационно-комуникационната система. Обясняват, че договорът с новия контрагент ще струва с 1 млн. лв. по-евтино от сега, а в условията към кандидатите е заложено изискване за снабдяване с мобилни паник бутони за всеки екип на спешната помощ. Новият конкурс е трябвало да бъде проведен още през пролетта, но това не е станало, обясни Ненков. Тогава ведомството е било ръководено от служебното правителство. Той разказа пред медиите, че когато поели управлението, започнали да ги заливат вълни от нерешени проблеми и късно стигнали до този въпрос. Но дори поръчката на секундата да била обявена, пак щяло да се стигне дотук.  Има изградена и функционираща паралелна система за свързаност между екипите, Центъра за спешна помощ и тел. 112, което гарантира, че няма да има забавяне на линейки, проблеми при предаването на адреси или какъвто и да било риск за здравето и живота на пациентите, посочи зам.-министърът. По думите му във всички центрове за спешна помощ са налични и функционират архивиращи системи за приети и отработени сигнали. \"Категоричен съм, че сътресения няма да има – на практика до подписването на нов договор ще върнем стария режим, по който екипите са работили преди 2009 г.\", обясни той. Най-страшното, което може да се случи, по думите му, е временно адресите да бъдат писани на ръка. Това по никакъв начин не може да забави пристигането на екипите до адрес, обявили директорите на всички центрове за спешна помощ в страната, с които Ненков се срещнал по-рано днес.", "date": "2017.08.10", "title": "Заради забавен конкурс спира поддръжката на комуникациите с линейките"}
{"url": "http://www.dnevnik.bg/sport/2017/08/10/3022380_botsvana_shte_obiavi_nacionalen_praznik_v_chest_na/", "text": "Ботсвана ще обяви допълнителен национален празник, ако Айзак Маквала спечели световната титла в бягането на 200 метра. Финалът в дисциплината е тази вечер от 23.52 ч. българско време, а 30-годишният състезател е един от фаворитите за златния медал. Световното първенство в Лондон беше на път да се превърне в абсолютен кошмар за Маквала. Заради стомашен вирус той беше поставен под 48-часова карантина, която не му позволи да стартира в сериите на 200 метра и във финала на по-силната му дисциплина - 400 метра. Все пак в последния момент Маквала получи шанс да се включи в надпреварата на половин обиколка. Молбата на националния отбор на Боствана беше уважена от международната федерация по лека атлетика (IAAF), която преди това получи  много остри критики заради действията си . В сряда Маквала трябваше да излезе сам на пистата в опит да пробяга дистанцията под 20,54 секунди, за да стигне до полуфиналите. Той се справи блестящо и постигна 20,20 секунди въпреки неудобния седми коридор, дъжда над Лондон и студеното време - едва 14 градуса по Целзий. Два часа по-късно ботсванецът се върна, за да премине успешно през полуфиналите с време 20,14 секунди. \"Президентът е отделил специален ден за него. Ще бъде празник за всички хора. Те ще могат да се срещнат с Маквала, а из цялата страна ще има празненства с музика и танци. Този мъж издигна името на нашата страна все по-високо и по-високо и заслужава да бъде посрещнат като герой\", заяви спортният министър на Ботсвана Тапело Олопенг.  Той допълни, че Маквала ще получи държавна премия от 10 хиляди долара, колкото са били предвидени при златен медал на 400 метра. Олопенг също изрази разочарование от действията на IAAF. По думите му е било редно състезателят да получи шанс и на 400 метра, както се случи на 200 метра. \"Те трябваше да пребягат състезанието (на 400 метра) или да му дадат същата възможност (да бяга сам) като на 200 метра. Случилото се с нашия атлет породи голямо недоволство в страната ни. За мен лично това е огромно разочарование\", каза още спортният министър на Ботсвана. Олопенг заяви, че е изпратена молба до IAAF да бъде даден шанс на Маквала и на 400 метра, но до момента не е получен отговор. \"Ако не ни отговорят, ще отнесем случая на друго място. Имаме правен екип, който ще прецени ситуацията и ще ни даде съвет как да процедираме\", обясни той. Междувременно здравното министерство на Великобритания съобщи, че броят на засегнатите от вируса участници на световното първенство се е увеличил от 30 на 40. ", "date": "2017.08.10", "title": "Ботсвана ще обяви национален празник в чест на Маквала при титла на 200 метра"}
{"url": "http://www.dnevnik.bg/biznes/2017/08/10/3022395_shefove_na_dunarit_podadoha_ostavki_za_da_ne_se_otneme/", "text": "Държавата застава зад работниците и \"Дунарит\"АД, като дружество, което е изключително важно за военно-промишления комплекс на България. Военният завод \"Дунарит\" ще продължи да работи и няма да бъдат предприемани действия за затварянето му. Това заяви пред журналисти в Русе министърът на икономиката Емил Караниколов преди негова среща със синдикатите и акционерите на дружеството, цитиран от БТА. Министърът припомни проблема с \"Дунарит\", който е създаден след повдигнато обвинение на членове на управителното тяло и съгласно законодателството трябва да започне процедура за отнемане на лиценза на завода за производство на военна продукция. Официална информация за повдигнатото обвинение обаче няма. Караниколов увери, че спиране на дейността няма да бъде допуснато.  Членовете на съвета на директорите са подали молби за напускане пред акционерния съвет на дружеството. Това, според министъра, облекчава работата срещу отнемане на лиценза. Министър Караниколов съобщи, че на среща с премиера по повод проблема с \"Дунарит\" е решено да се създаде междуведомствен съвет за военнопромишления комплекс, който да заседава всеки месец и там да се обсъждат и решават бързо най-наболелите проблеми в отрасъла. В междуведомствения съвет ще влизат представители на правителството и на бранша. Работници и служители от завод \"Дунарит\" в Русе излязоха днес за пореден ден на протест срещу процедурата за отнемане на лиценза на фирмата да произвежда военна продукция. Над 1300 души са заплашени да останат без работа, бе оповестено на протеста. Протестиращите затвориха пътните платна към граничния пункт \"Дунав мост\" за около половин час. Русенската компания беше останала под контрола на близки до мажоритарния собственик на КТБ Цветан Василев лица. В началото на 2016 г. те финтираха синдиците на фалиралата банка и успяха да овладеят прекия й собственик - \"Кемира\", и договориха чрез увеличение на капитала с 60 млн. лв. владението над оръжейния завод да премине към конкурента му \"Емко\" на Емилиян Гебрев. И оттук започна протяжна регистърна битка с близкото до депутата Делян Пеевски дружество \"Виафот инвестмънт България\", което в ролята си на кредитор с всички сили блокира сделката, припомня  \"Капитал\" . Според изданието изходът от тази ситуация зависи от евентуално обжалване на решение на Софийския градски съд от 29 юни. С него се отхвърля искът на \"Виафот\". Дружеството твърди, че е купило вземането на \"Е. Миролио\" от \"Дунарит\" и иска да бъде вписано на негово място като заложен кредитор. А ако се погледнат отчетите на \"Дунарит\" и \"Емко\", контролът е сменен преди почти година, макар и не с увеличение, а с прехвърляне на акциите от \"Кемира\", допълва изданието.", "date": "2017.08.10", "title": "Шефове на \"Дунарит\" подадоха оставки, за да не се отнеме лицензът на завода"}
{"url": "http://www.dnevnik.bg/photos/2017/08/10/3021941_fotogaleriia_svetovnite_snimki_na_denia_-_10_avgust/", "text": "По залез слънце на пристанището в Севастопол, Крим.", "date": "2017.08.10", "title": "Фотогалерия: Световните снимки на деня - 10 август 2017 г."}
{"url": "http://www.dnevnik.bg/sport/2017/08/10/3022385_fetel_durji_kljucha_kum_pazara_na_pilotite_vuv_formula/", "text": "Думите на Бриаторе описват отлично начина на работа в моторспорта. Докато отборите се борят за титлата през настоящия, те развиват колата си за следващата година и същевременно сондират трансферния пазар. Формула 1 никога не спи. Така е и в момента, докато сме в разгара на най-интересния сезон за последните 10 години и  Себастиан Фетел и Люис Хамилтън  си оспорват титлата, все повече се говори за пилотските състави за 2018 г. За следващия сезон около водещите отбори са ясни съвсем малко неща, а по този начин в шах са поставени и по-малките тимове. \"Мерцедес\" готви Ботас за следващия №1 Сигурен за следващия сезон е Люис Хамилтън. Трикратният световен шампион има договор за още година с \"Мерцедес\". Британецът на няколко пъти обяви, че бъдещето му не е сигурно, защото иска да се оттегли докато е на върха. \"Не искам да се боря за рекорди, а искам хората да ме запомнят като добър и бърз пилот, който винаги се е борил за победите. Дори да се откажа сега, не мисля, че това ще навреди на наследството, което ще оставя във Формула 1\", каза наскоро Хамилтън. През 2017 г. най-малко шум има около Валтери Ботас. Финландецът има договор с \"Мерцедес\" само до края на годината, но след силното му представяне от началото на сезона, подписването на нов контракт изглежда само като формалност. Освен блестяща скорост, Ботас показа и качества на отличен отборен играч, което се цени много от шефа Тото Волф. Финландецът е разглеждан от отбора като дългосрочна опция и следващия №1, който да замени Хамилтън. \"Ред Бул\" единствен знае и двамата си пилоти. Макс Верстапен и Даниел Рикардо ще карат за \"биковете\" и през 2018 г., след като са \"вързани с желязни договори\", според шефа им Кристиан Хорнер. За останалите обаче е ясно, че нищо не е ясно. Фетел не бърза с подписването на нов договор \"Ферари\" отдавна не е бил в толкова добра ситуация – 11 състезания след началото на сезона тимът води с 14 точки в класирането при пилотите и е в реална позиция да се бори за титлата. От Скудерията вече изразиха желанието си да задържат Фетел за дълго, след като договорът му изтича в края на сезона. Италианците са склонни да му предложат  тригодишен контракт на стойност 120 млн. евро , правейки го най-скъпоплатеният пилот. Последните информации обаче гласят, че германецът иска само едногодишен договор. Всичко е свързано с бъдещето на Люис Хамилтън, който може да се откаже след края на 2018 г. Фетел иска да остане наличен за евентуални преговори със \"Сребърните стрели\" за договор сезон 2019, след като от години тимът има най-силната кола. Всичко това поставя \"Ферари\" в неизгодна ситуация, тъй като от тима искат да решат проблемите си дългосрочно. Скудерията държи правата на двама от най-талантливите млади пилоти – Антонио Джовинаци, който е настоящ резервен избор и звездата във Формула 2 Шарл Леклер, който вероятно ще седне зад волана чак през 2019 г., като №2 до Фетел. Дотогава от \"Ферари\" искат да задържат ветерана  Кими Райконен , който е ценен отборен играч. От Скудерията държат да инвестират пари в развитието на собствен пилот, а не в купуването на готова звезда. В случай обаче, че Фетел си тръгне, Макс Верстапен е считан за първи избор в очите на президента Серджио Маркионе, виждащ в него следващия Михаел Шумахер. Никой не иска Фернандо Алонсо Очертава се, че следващите няколко месеца ще са интересни и за Фернандо Алонсо. Звездата на \"Макларън\" е вече на 36 години, а договорът му с тима изтича в края на сезона. Преди месеци той заплаши, че ще напусне, ако проблемите с двигателя на \"Хонда\" не се оправят и \"Макларън\" не започне да се бори за челните позиции. Към момента последното изглежда невъзможно, но проблемът за Алонсо е, че за него няма място в топ отборите. \"Ферари\" иска да развива млади пилоти, или да заложи на Фетел, \"Мерцедес\" не иска да събира Алонсо с Хамилтън, а \"Ред Бул\" има пилотска двойка. Единствената опция е бившият тим на испанеца \"Рено\", но и там не го посрещат с отворени обятия. В последната седмица упорито се заговори за завръщане на Роберт Кубица във Формула 1, особено след  впечатляващото представяне на поляка на тестовете на Хунгароринг . Така Алонсо вероятно ще бъде принуден или да се откаже от Формула 1, или да подпише нов договор с \"Макларън\". Последното не изглежда толкова лоша опция, при годишна заплата от 35 млн. евро, колкото му осигуря тимът от Уокинг. Аутсайдерите чакат за мястото на втория пилот В последната категория пилоти са тези, които ще чакат до последно за добрите отбори. Серхио Перес държи сериозни козове, като освен добра скорост, върви и със солидния си спонсор – телекомът \"Телсел\". Мексиканецът се представя силно във \"Форс Индия\", но се надява да премине в отбор, където да се бори за победи. Перес дълги години беше част от програмата на \"Ферари\", а освен това получи шанс да кара за \"Макларън\". Той винаги е бил разглеждан като един от бързите пилоти, а с годините намали и прекалената агресия. Към момента Перес е сред най-постоянните в колоната, а това го поставя като ценен отборен играч. Идентична е ситуацията на Карлос Сайнц – младши, на който \"Торо Росо\" му изглежда тесен. За испанеца засега няма място в \"Ред Бул\", но останалите топ тимове го следят. Сайнц е протеже на Фернандо Алонсо, който може да го пласира за свой заместник в \"Макларън\". \"Мерцедес\" също след ситуацията около Сайнц, а \"Уилямс\" се оглежда за пилот №1 за следващата година. Легендарният британски отбор е в сложна ситуация, защото Фелипе Маса е на години, а новакът Ланс Строл има нужда от време.", "date": "2017.08.10", "title": "Фетел държи ключа към пазара на пилотите във Формула 1 за 2018 г."}
{"url": "http://www.dnevnik.bg/photos/2017/08/10/3022332_snimka_na_denia_cigarena_fabrika_otiva_v_istoriiata/", "text": "Днес започна събаряне на фабриката за цигари на \"Булгартабак\" - \"София БТ\". Сградата се намира на бул. \"Цар Борис III\". От табелата, поставена на обекта, се вижда, че за начална дата на дейностите е определен 9 август. Планирано е дейностите да завършат за пет месеца и половина. Възложител е \"СФ-БТ\"ООД.", "date": "2017.08.10", "title": "Снимка на деня: Цигарена фабрика отива в историята"}
{"url": "http://www.dnevnik.bg/sport/2017/08/10/3021726_makvala_vpechatli_van_niikerk_se_spasi_a_bleik_otpadna/", "text": "Айзак Маквала се възползва от  шанса да се върне в битката за световната титла на 200 метра  и се класира за финала в дисциплината. 30-годишният състезател от Ботсвана, който прекара 48 часа под карантина заради стомашен вирус, даде второто най-добро време в полуфиналите - 20,14 секунди. Същият резултат постигна Джарийм Ричардс от Тринидат и Тобаго, който спечели втория полуфинал. Най-бърз в квалификациите беше американецът Айзея Йънг, който завърши пръв в серията на Маквала с време 20,12 секунди. Два часа по-рано Маквала трябваше да излезе сам на пистата в опит да пробяга дистанцията под 20,54 секунди, за да стигне до полуфиналите. Той се справи блестящо и постигна 20,20 секунди въпреки неудобния седми коридор, дъжда над Лондон и студеното време - едва 14 градуса по Целзий. \"Благодаря на господ за това, което ми се случи. Искам да благодаря и на международната федерация (IAAF), че ми даде този шанс. Простил съм на този, който вчера не ми позволи да вляза на стадиона. Трябва да бъдеш много силен психически, за да се справиш  в такава ситуация \", каза пред \"Евроспорт\" Маквала, който заради карантината  пропусна финала в по-силната си дисциплина - 400 метра.   Световният шампион и световен рекордьор на 400 метра  Уейд ван Нийкерк направи неочаквано слабо бягане и едва не отпадна в полуфиналите. Южноафриканецът, който беше сочен за фаворит №1 и на 200 метра, финишира трети в последния полуфинал с 20,28 секунди и продължи напред по време. Той изпревари само с две стотни бронзовия медалист от Рио 2016 Кристоф Льометр от Франция. Най-голямата изненада поднесе световният шампион на 100 метра от 2011 г. Йохан Блейк, който не успя да се класира за финала. Сребърният медалист на 200 метра от Лондон 2012 остана трети във втория полуфинал със скромните 20,52 секунди. Блейк беше изпреварен с девет стотни от представителя на Япония Абдул Хаким Сани Браун в битката за второто място и не успя да се класира. Ямайка няма да има нито един участник във финала на дисциплината, в която доминираше категорично в последните десет години благодарение на Юсейн Болт. Другите трима финалисти на 200 метра са турчинът Рамил Гулиев, който спечели третия полуфинал с 20,17 секунди, американецът Амир Уеб, който остана втори в тази последна серия с 20,22 секунди, както и представителят на домакините Натанийл Мичел-Блейк, който завърши трети в първия полуфинал с 20,19 секунди. Междувременно тази вечер в Лондон бяха раздадени три комплекта медали.  изненадващо печели световната титла в гладкото бягане на 400 метра при жените с най-добро лично постижение в кариерата си - 49,92 секунди. Салва Ейд Насер, която през март навърши 19 години, завоюва сребърния медал с нов национален рекорд на Бахрейн - 50,06 секунди. Защитаващата титлата си от Пекин 2015 Алсиън Филикс финишира трета с 50,08 секунди. Тя остана на повече от половин секунда от времето, с което оглавява световната ранглиста за сезона. Голямото разочарование дойде от олимпийската шампионка в дисциплината Шоне Милър от Бахамите. Тя се движеше много добре по трасето и беше убедително начело, но изведнъж спря в последните двайсетина метра и финишира четвърта за 50,49 секунди. По всичко изглежда сребърната медалистка от Пекин 2015 е получила контузия в левия крак в края на бягането.  е новият световен шампион в бягането на 400 метра с препятствия. 21-годишният състезател спечели първи медал от голям шампионат при мъжете. По-рано тази година бившият десетобоец завоюва златото в тази дисциплина на европейското за младежи до 23 години. Ясмани Копело завърши втори и донесе първи медал на Турция от шампионата в Лондон. Той преодоля дистанцията за 48,49 секунди, като остана на 14 стотни от победителя Вархолм. Олимпийският шампион в дисциплината Керън Клемент остана трети с време 48,52 секунди. Лидерът в световната ранглиста за 2017 г. пропусна възможността да стане първият лекоатлет в историята с три световни титли на 400 метра с препятствия.  спечели златния медал в тласкането на гюле. 28-годишната състезателка от Китай оправда ролята си на фаворит и лидер в световната рагнлиста и стигна по категоричен начин до първата си световна титла. Гун беше втора преди две години в Пекин, а през 2009 г. и 2013 г. остана с бронз. В Лондон тя записа 19.94 метра в най-добрия си опит и остави далеч назад унгарката Анита Мартон, която взе сребърния медал с 19.49 метра. Американката Мишел Картър допълни почетната стълбичка с 19.14 метра. Трите медалистки бяха единствените участнички във финала, които тласнаха гюлето над 19 метра.", "date": "2017.08.10", "title": "Маквала впечатли, Ван Нийкерк се спаси, а Блейк отпадна на 200 метра"}
{"url": "http://www.dnevnik.bg/sport/2017/08/10/3021732_grigor_dimitrov_potegli_s_pobeda_v_monreal_sled/", "text": "Григор Димитров се класира за осминафиналите на турнира от сериите \"Мастърс\" в Монреал. Българският тенисист имаше трудна задача в първия си двубой от надпреварата, но се справи след трисетова битка с Миша Зверев от Германия - 6:3, 3:6, 6:3. Двубоят продължи 100 минути и премина през седем пробива. Димитров спечели много нервен и изпълнен с грешки първи сет. Българинът загуби втория, въпреки че в него даде само една точка за пробив на съперника. В решителната трета част обаче той беше далеч по-стабилният играч на корта и стигна до втората си победа от два мача със Зверев. В спор за място на четвъртфиналите Димитров ще се изправи срещу холандеца Робин Хаазе, който се справи с лекота с \"щастливия губещ\" от квалификциите Ернесто Ескобедо - 6:4, 6:1 след 57 минути игра. Димитров започна по-добре мача със Зверев, като даде само три точки на съперника в първите два гейма. Българският тенисист стартира с убедително подаване на 15, след което реализира и бърз пробив за 2:0. Зверев веднага върна пробива, но веднага след това отново се пропука при свой сервис. Този път Димитров затвърди предимството си и поведе с 3:1. Световният №11 задържа аванса си до 4:2, но в седмия гейм отново допусна връщане на пробива Представителят на Германия обаче не се възползва от възможността да изравни и за трети път загуби своето подаване. При аванс от 5:3 и сервис на разположение Димитров демонстрира спокойствие и солиден начален удар, за да сложи край на първия сет. Във втората част двамата значително стабилизираха сервисите си и това доведе до едва две точки за пробив в целия сет. Димитров изигра кошмарен трети гейм, в който беше пробит след няколко леки грешки. Зверев затвърди за 3:1, след което печелеше с лекота подаванията си до 5:3. В деветия гейм Димитров най-накрая се добра до шанс за връщане на пробива, но германецът се спаси и успя да изравни сетовете. В решителната трета част българският тенисист заигра доста по-стабилно, спечели 20 от 29-те разиграни точки в подаванията си и не даде нито един шанс за пробив на съперника. Зверев също беше убедителен в сервис геймовете си, но допусна изключително нелеп пробив в шестия гейм след четири поредни двойни грешки. Това се оказа достатъчно за Димитров, за да стигне до крайния успех в двубоя. Димитров завърши мача с 61% вкаран първи сервис, записа седем двойни грешки при шест аса и не успя да спаси нито едната от трите точки за пробив, които се откриха пред Зверев. Представителят на Германия обаче беше още по-колеблив. Той вкара само 54% от първите си сервиси, пласира един ас при шест двойни грешки и се пропука четири пъти при седемте шанса за пробив, които имаше Димитров. За българинът това е втори успех в Монреал, след като във вторник  стартира с успех и в надпреварата на двойки , където си партнира с Хуан Мартин дел Потро. Двамата надиграха убедително Раян Харисън и Майкъл Винъс и сега им предстои сблъсък с легендите в карето Боб и Майк Брайън. С победа стартира и рекордьорът по титли от Големия шлем Роджър Федерер. Шампионът от Australian Open и \"Уимбълдън\" се справи по безапелационен начин с участващия с \"уайлд кард\" Питър Полански от Канада - 6:2, 6:1 за едва 53 минути. В най-интригуващия сблъсък от началото на турнира Гаел Монфис направи изумителен обрат срещу поставения под №5 Кей Нишикори. Французинът постигна много драматична победа над японеца с 6:7 (4), 7:5, 7:6 (6) след 2 часа и 41 минути игра. Монфис изглеждаше напълно обречен при сет пасив и 2:5 във втория. Ситуацията за него отново стана на пръв поглед безнадеждна, след като изостана с 2:6 в решителния тайбрек на третата част. Французинът обаче спаси четири последователни мачбола и със серия от осем поредни точки стигна до победата. В осминафиналите Монфис ще се изправи срещу Роберто Баутиста Агут, а Федерер ще срещне друг испанец - Давид Ферер. Победителите от тези два мача ще играят един срещу друг в спор за място във финалната четворка. В същото време финалистът от 2009 г. Хуан Мартин дел Потро отпадна от надпреварата. Аржентинецът загуби 3:6, 6:7 (4) от участващия с \"уайлд кард\" Денис Шаповалов. Канадският тинейджър очаква в осминафиналите победителя от мача между поставения по №1 Рафаел Надал и Борна Чорич от Хърватия.", "date": "2017.08.10", "title": "Григор Димитров потегли с победа в Монреал след трисетова битка със Зверев"}
{"url": "http://www.dnevnik.bg/bigpicture/2017/08/10/3021808_nachaloto_na_goliamoto_panamerikansko_prikljuchenie/", "text": "На 25-ти юли трима българи потеглиха към нулевия километър от панамериканската магистрала Прудоу Бей Аляска. Целта им е да изминат Панамериканската магистрала - най-дългият автомобилен път на Земята. Представяме ви разказа за началото на експедицията на фотографа на \"Дневник\" Георги Кожухаров. На 25-ти юли Щерю, Мишо и аз потеглихме към нулевия километър от панамериканската магистрала Прудоу Бей Аляска. Към нас месец по-късно ще се присъедини и Руми. Потеглихме от Филаделфия, от където взехме джипа за пътуването към най-северните части на Аляска. Предстояха ни 12 дълги дни на път преди още да стартираме пътешествието. Снимките са направени с подкрепата на Никон България. По магистралата за Аляска е пълно със знаци, които предупреждават за опасност от диви животни по пътя. Дори не очаквахме да се разминем с бизон, който вървеше изморено, а стъпките му се чуваха от далече.", "date": "2017.08.10", "title": "Началото на голямото панамериканско приключение"}
{"url": "http://www.dnevnik.bg/sviat/2017/08/10/3021622_znaiat_li_evropeiskite_lideri_kakvo_da_praviat_s_trump/", "text": "\"Трябва да разберем, че ние, европейците, трябва да се борим за собственото си бъдеще и съдба\", каза Ангела Меркел. Германският канцлер заяви това пред тълпа от поддръжници през май след няколко \"пикантни\" дни от срещата на върха на Г-7, в които се появиха съобщения в германските новинарски медии, че Доналд Тръмп е нарекъл нейната страна \"много лоша\" за това, че продава твърде много коли в Съединените щати, и в които американският президент се очерта като единствения противник в Г-7 на борбата с промените в климата. Въпреки че коментарите й бяха оцветени с неприязън към американския лидер - тя има обтегнати, на моменти резки отношения с Тръмп от първата им среща през март, Меркел също така се опитваше да превърне лошите трансатлантически отношения в победа за Европа. Това е нова ситуацията за европейските политици. Както отбелязва директорът на Европейския съвет за външни отношения Марк Ленард: \"Тръмп е първият американски президент от създаването на ЕС, който не се отнася благосклонно към задълбочаването на европейската интеграция.\" Подтекстът на Меркел сега е, че съюзът трябва да се сплоти не с подкрепата на САЩ, а заради тяхната враждебност. Тя е подкрепяна от френския президент Еманюел Макрон, който се прочу, като изненада Тръмп със странното, твърде дълго ръкостискане. Както написа \"Монд\", Макрон може да е \"откраднал от американския президент монопола върху непредсказуемостта... (но) иска да стане европейският лидер на международната политическа сцена. За да постигне това, той трябва да отиде отвъд образите и символите.\" Това означава, че Макрон, подобно на канадския премиер Джъстин Трюдо, трябва да се съгласи да поддържа различни позиции по основни въпроси, но при публичните изяви да се усмихва сладко на обитателя на Белия дом. Има ли Тръмп подкрепа в Европа? Да, и това е а подкрепата може да е доста значителна. Част от нея е случайна. Когато през февруари Тръмп заяви в \"Туитър\", че Швеция е станала жертва на терористично нападения - плод (според него) на твърде въодушевеното приемане от нея на десетки хиляди мигранти, той си навлече доста подигравки, защото нямаше подобно нападение. Но малко след това имаше. Шведите, включително наскоро пристигнали имигранти, започнаха открито да говорят за водещи се битки между млади мигранти и полицията; министър-председателят Стефан Льовен призна, че \"имаме предизвикателства, в това няма съмнение\". Събитията подсилиха позициите на крайнодесните \"Шведски демократи\", които сега изпреварват десноцентристката Умерена коалиционна партия като втората по големина политическа формация в страната и убеждават нейните лидери, че би трябвало да обмислят известно сътрудничество с антиимигрантски настроените демократи. Подкрепа за Тръмп може да има и на други места. В Италия, една от големите страни в ЕС, в която общият икономически възход не се случи, също се наблюдава увеличаване на популярността на крайната десница, след като рекорден брой мигранти, идващи от Северна Африка през Средиземно море, достигат италианските брегове. Италианската десница, насърчена от отслабването на левоцентристкото правителство, сега изглежда по-здрава, отколкото през последните пет години, а сред тези, които печелят позиции, е привидно безсмъртният Силвио Берлускони (навършващ 81 години следващия месец), който все още оглавява партията \"Форца Италия\". В същото време популисткото Движение \"Пет звезди\" на Бепе Грило продължава да има около 30 процента подкрепа в социологическите проучвания, малко повече от Демократическата партия, въпреки че претърпя поражения на местните избори през юни. То също така възприема твърда позиция срещу имигрантите и е все по-евроскептично. Ако успешно обедини различните си разпокъсани формации, десницата може да спечели властта след очакваните следващата година парламентарни избори. Тя също така може да прояви благосклонност към президентството на Тръмп. Президентът на САЩ отдавна е като човек, който е влязъл в политиката от бизнеса, който провъзгласява търговския успех като квалификация за висш политически пост и чийто медиен опит (и собственост в случая на Берлускони) му позволява да говори пряко пред масова аудитория. От онези европейски правителства, които вече са категорично в лагера на Тръмп, лидер е Полша. Речта на Тръмп във Варшава миналия месец беше приета с възторг от управляващата партия \"Право и справедливост\", което не беше изненада, след като Тръмп засипа с похвали държавата и правителството, без да споменава плановете му за буквално установяване на контрол върху полската съдебна система. Държавният департамент на Тръмп по-късно разкритикува действията на Варшава. Виктор Орбан, министър-председателят на също толкова авторитарно управляваната Унгария, също приветства избирането на Тръмп. Орбан го смята за другар евроскептик, готов да подкрепи укрепване на границите и спиране на имиграцията. Великобритания, която се мъчи със силно оспорвания процес за Брекзит, сега стои настрани от Европейския съюз, въпреки че все още е пълноправен член. Ако процесът на Брекзит продължи, както обещава правителството на министър-председателката Тереза Мей, Великобритания ще бъде силно зависима от САЩ за търговска сделка, която да компенсира загубата на привилегирован достъп до единния пазар на ЕС. Външният министър Борис Джонсън, който обвини Тръмп за \"доста смайващо невежество\", а Тръмп, който хвали \"специалните отношения\" между двете страни, доста успокоява разтревоженото британско правителство, като обещава да направи \"много голяма, много силна\" (и много бърза) търговска сделка с Великобритания. Европа няма единно лице, което да покаже на Америка. Тя е разделена по въпроси като свободната търговия, промените в климата и НАТО. Но по други - като имиграцията, укрепването на границите, правата на хомосексуалните и транссексуалните - сред десницата обикновено има значително съгласие. Макар че Макрон и Меркел, двамата най-силни лидери на континента, се противопоставят на Тръмп за повечето неща, е необходимо те да поддържат сърдечни отношения с Вашингтон, не на последно място по причини, свързани с отбраната. Двамата лидери на ЕС взаимно се разглеждат като съюзници в настройването на тресящите се двигатели на съюза - в икономиката, в политическото влияние и в позицията в света. Те обаче имат много скептици и противници в самата Европа, повечето от които получават активна или пасивна подкрепа от Тръмп. Това ще бъде едновременно сериозна и деликатна борба, която ще има значителни последици и от двете страни на Атлантика за много години напред. /БТА", "date": "2017.08.10", "title": "Знаят ли европейските лидери какво да правят с Тръмп"}
{"url": "http://www.dnevnik.bg/politika/2017/08/10/3021774_vse_oshte_niama_otgovor_kakvo_shte_se_sluchi_s/", "text": "Вече няколко месеца няма отговор какво ще се случи с финансирането на мюсюлманското вероизповедание, показа проверка на \"Дневник\". През пролетта стана известно, че вече няма договореност между българската Дирекция по вероизповеданията и турския Дианет (така се нарича съответната институция) за финансова помощ, като според главния мюфтия Мустафа Хаджи споразумението е било денонсирано от служебното правителство. В началото на юни, \" Капитал \" цитира отговор от правителствената пресслужба, според който ако има договор между Главното мюфтийство и Дианета на Република Турция, то това е частно правен документ и не е известен на дирекцията, която по принцип не може да сключва подобни споразумения. \"Дневник\" не успя да се свърже с никой от дирекцията и очаква отговори, изпратени до пресцентъра на Министерски съвет. Неразрешаването на въпроса отваря сериозни проблеми. Пред сайта  haskovo.net   в началото на август главният мюфтия коментира, че \"имамите, служителите в районните мюфтийства и в Главно мюфтийство от 4 месеца не са получавали заплати. Аз се надявам в скоро време този въпрос да бъде уреден не само между българската дирекция и турския Дианет, но и на правителствено ниво. Това ще позволи мюсюлманите в нашата страна да се възползват от услугите на имамите и духовните водачи, а и те от своя страна да започнат нормално да получават своите възнаграждения, за да могат да издържат семействата си\". Сумата, която досега е осигурявал Дианетът за издръжката на религиозните училища, е около 2 млн. лева на година, писа \"Капитал\". 360 хил. лева е сумата, отпусната на мюсюлманското изповедание от българската държава. Хаджи казва, че е имало брожения за протести, но самият той смята, че това не е удачен вариант. \"Не е добре нито за мюсюлманите, нито за държавата самите пазители на мирния и толерантен ислям да тръгнат да протестират. Ако се стигне до там, ще има страни, ще има хора, които ще се опитат да извлекат дивиденти. Не изключвам и някои политици. Затова правим всичко възможно да не се стига до протести\".  Служебното правителство беше изготвило проект на изменения в Закона за българското гражданство, с което се предлагаха промени и в други три закона, сред които и този за вероизповеданията. Основните бяха свързани със забрана за чуждо финансиране на вероизповеданията, даване на повече правомощия на главния прокурор, който ще може да преустановява дейността им за срок до шест месеца, както и други рестрикции и санкции. Законът не беше задвижен. Повече четете  тук .", "date": "2017.08.10", "title": "Все още няма отговор какво ще се случи с финансирането на мюсюлманското вероизповедание"}
{"url": "http://www.dnevnik.bg/sviat/2017/08/10/3021516_ami_ako_britancite_poiskat_da_se_vurnat_v_es/", "text": "Великобритания още не е излязла от ЕС, а някои вече очакват да се реинтегрира. Макар че договорите предвиждат подобен вариант, той е сложен за прилагане и европейците ще накарат британците да платят скъпо за скиталчеството си. А ако, след приключването на Брекзит, британците дойдат, подобно на буржоата от Кале (през 1347 г. - бел. ред.), в дрехи от груб плат и с въжета на вратовете, за да помолят смирено за повторно присъединяване към ЕС? Никой в европейските столици не се съмнява, че  Великобритания наистина ще напусне ЕС  на 31 март 2019 г., когато часовникът удари полунощ. Мнозина обаче смятат, че тя ще поиска, когато политическите обстоятелства го позволят, да се върне в европейското семейство - толкова тежки се очаква да бъдат икономическите и дипломатическите последици. Неспособността на правителството на  британският премиер Тереза Мей  да заеме последователна позиция за преговори и дълбоките разделения на политическата класа около напускането на ЕС, \"меко\" или \"твърдо\", на практика увеличават вероятността да видим това \"непокорно дете\" на европейската класа да се завръща по-бързо от очакванията. Но не при каквито и да е условия. \"Брекзит ще се състои, предупреждава високопоставен европейски дипломат. Британците са прекалено ангажирани, за да отстъпят въпреки дебатите отвъд Ламанша.\" \"Тези, които биха предложили отказ от Брекзит, биха се осъдили на политическа смърт\", добавя представител на комисията, натоварена с преговорите за излизане от ЕС. \" Подкрепилите Брекзит  не могат да се отрекат, макар че всички изпитват съмнения доколко той е добра идея\", анализира Оливие Коста, професор по политически науки в Бордо и в Европейския колеж в Брюж. \"Ще е необходимо политическо сътресение през идните 18 месеца, за да се променят нещата, например нови парламентарни избори, които днес е трудно да си представим\", съгласява се цитираният по-горе дипломат. Което предполага най-малкото \"коренна промяна на общественото мнение. Обаче, макар че се забелязват изменения, те не са достатъчно значими, за да поеме някое правителство риска от ново допитване\", подчертават в комисията. \"Не трябва да се заблуждаваме, предупреждават в Брюксел. Това, за което се говори във Великобритания, не се отнася до завой в политиката, а до съдържанието на преходния период, който ще последва излизането.\" Британска гордост Всъщност предсрочните парламентарни избори не доведоха до победа на противниците на излизането от ЕС:  Лейбъристката партия  водеше кампания за \"мек\" Брекзит, т.е. запазване на тесни връзки с ЕС. Либералдемократите, подкрепящи оставането в ЕС, отново показаха, че са в маргинална позиция. И най-вече поддръжниците на шотландската независимост от  Шотландската национална партия , които открито се противопоставят на Брекзита, понесоха тежки загуби. \"Тереза Мей със сигурност загуби позиции, но беше отхвърлена нейната стратегия за  \"твърд Брекзит\" , т.е. пълно прекъсване на връзките с ЕС\", подчертават в комисията. \"На практика британските избиратели потвърдиха резултатите от референдума на 23 юни 2016 г., но не искат рязко напускане.\" От всяко положение, извън политическите и правни аргументи, \"има една британска гордост, която изисква да не се отказват от поетия курс, дори ако си дават сметка, че правят глупост\", шегува се дипломат, работещ в Брюксел.  Дори ако се предположи, че британците може бързо да променят мнението си, не е сигурно, че това ще бъде юридически възможно. Задействането от Лондон на чл. 50 от Договора на ЕС на 29 март без съмнение е неотменимо. \"Въпреки че договорът не казва нищо по въпроса, Върховният съд на Великобритания реши, че връщането назад е невъзможно, в унисон с комисията и с Европейския парламент\", припомня Оливие Коста. И дори ако останалите държави решат с единодушие да прекъснат действието на чл. 50, \"ще бъдат поставени условия, защото не може и дума да става да позволим на Лондон да ни лази по нервите, както прави от 40 години насам\", отсича рязко европейски дипломат. \"Не може и дума да става Великобритания да се ползва от серия от изключения или от отстъпка в приноса си към бюджета, което ще бъде неприемливо за Обединеното кралство.\" Накратко, откъдето и да се погледне проблемът, никой няма интерес Брекзит да не се състои. В замяна на това е възможно ново присъединяване след излизането, както предвижда параграф 5 на чл. 50. \"Колкото повече време минава след референдума от 23 юни 2016 г., толкова по-възможно става евентуално завръщане\", резюмират в комисията. В частност естествената еволюция на електоралното тяло ще действа в полза на европейците. Шейсет и четири на сто от гражданите на възраст над 65 години гласуваха за напускането, а 71 на сто от тези под 25 се обявиха за оставането в ЕС. Както грубо напомни лидерът на либералните демократи Винсънт Кейбъл, \"раят очаква мъчениците на Брекзит\". \"Това е въпрос на друго политическо поколение, на различен електорат\", признават в комисията. \"Както се казва в чл. 28 на конституцията от 1793 г., \"едно поколение не може да обвърже със своите закони бъдните поколения\", подчертава Оливие Коста. Икономическите последици на Брекзит (които се очертава да бъдат болезнени), както и дипломатическите (предвид, че Лондон рискува да се приближи към своята изолация, когато е настъпил часът на големите континентални съюзи) ще изиграят важна роля за нова кандидатура. Без подаръци На практика има риск проблемът да се появи от страната на ЕС, който няма никакво намерение да помъква отново британската тежест, още повече че еврофобите все още ще са част от пейзажа във Великобритания. \"Независимо какво мислят в Лондон, никой няма да има желание да им направи и най-малката отстъпка след Брекзита. Изобщо не е сигурно, че по-федералистки настроените страни като Германия или Франция ще приемат нова кандидатура. Необходимо е единодушие на двадесет и седемте\", анализира Оливие Коста. Великобритания няма вече да може да иска привилегирован статут като този, който беше получила. \"Ако след 10 или 15 години ЕС включва два отделни кръга, еврозоната и по-широка общност, обединена около Общия пазар, може би дори статут на асоцииран член, това ще улесни завръщането на Великобритания\", смята европейски дипломат. Ако такова завръщане се състои, то ще е през задната врата. И тя ще отведе в стая, съседна с европейския дом. Брекзит или завръщане у дома, Великобритания ще остане трайно отслабена. /БТА", "date": "2017.08.10", "title": "Ами ако британците поискат да се върнат в ЕС"}
{"url": "http://www.dnevnik.bg/sviat/2017/08/10/3021672_rusiia_i_prizrakut_na_latinoamerikanskiia_maidan/", "text": "\"Социалистическите правителства по традиция създават финансова бъркотия. На тях винаги им свършват чуждите пари.\" Това знаменито изказване на Маргарет Тачър прекрасно описва случилото се във Венецуела под управлението на покойния Уго Чавес и на неговия наследник Николас Мадуро. Така нареченият \"боливийски социализъм\" се пука по шевовете под натиска на масите хора, на които вече до гуша им е дошло от инфлацията, дефицита, насилието на картелните органи и техните \"доброволни помощници\" от средите на местните лумпени. Режимът на Мадуро е изправен пред алтернатива: или доброволно да слезе от сцената (което е малко вероятно), или пък да се превърне в същинска диктатура и да рухне по-късно (което е по-вероятно). Кремъл нервно следи ситуацията в Каракас. Призракът на \"латиноамериканския Майдан\" дразни руското ръководство. Всъщност, него го плаши всяко народно надигане срещу авторитаризма в която и да е страна по света. Макар че Венецуела все пак е особен случай. Москва в продължение на 15 години отглежда първо Чавес, после неговия наследник. И то не само поради желанието си да подкрепи поредния враг на САЩ (какъвто мотив винаги присъства в действията на Русия). Не, не е само това, има и още една причина. Най-добрите приятели на \"Роснефт\" Държавната петролна компания PDVSA е вторият по важност партньор на \"Роснефт\" след американската ExxonMobil. А ако отчетем мащаба на проектите на руската компания във Венецуела и получените от нея преференции, то тази страна може да бъде обявена за площадка номер едно, където Игор Сечин демонстрира възможностите на корпорацията, която се ръководи от него и от Кремъл. Ето защо Москва всячески се старае да помогне на чавистите. На 10 юли Путин разговаря по телефона с Мадуро. Според официалната версия, двамата са обсъждали развитието на съвместните проекти в енергийната сфера. Мисля обаче, че най-вероятно венецуелският клиент е молил своя московски покровител за преструктуриране на държавния дълг към Русия в размер на един милиард долара. Съдейки по всичко, Мадуро е получил положителен отговор и дългът не само ще бъде преструктуриран, а и изцяло опростен. Москва се оказва една от малкото столици, които продължиха да поддържат Мадуро след пролетния референдум за свикване на Конституционна асамблея. Повечето страни по света осъдиха опита да се промени конституцията на страната, така че опозицията да изгуби парламентарното си мнозинство, а режимът да получи неограничени пълномощия. Осъдиха го дори няколко благосклонни към Каракас латиноамерикански съседи. Силата на Тръмп и безсилието на Кремъл Днес Москва все по-горещо се солидаризира с Мадуро и компания, които – както и обитателите на Кремъл – станаха обект на американски санкции. Москва дори иска да направи за Каракас нещо повече, от това просто да преструктурира дълга и да му дава безсилна словесна подкрепа. Кремъл не може да окаже военна помощ на режима във Венецуела, пък и такава помощ едва ли е необходима в сегашната ситуация. Да го подтикне към разправа с опозиционерите, както навремето постъпи с Виктор Янукович, едва ли се налага – той и сам е готов да ги преследва и убива. Мигар биха му изпратили някакви руски \"съветници\", спешно \"уволнили се\" от специалните подразделения, които да обучат венецуелските колеги в точна стрелба и ефикасни методи за разпит на задържани? Тъй че на Кремъл не му остава нищо друго, освен да чака как ще приключи венецуелската драма. И да си задава неприятни въпроси. Например: Ще наложи Доналд Тръмп ембарго върху доставките на петрол от Венецуела? Какво ще е стане след края на Мадуро? Впрочем, изходът на драмата във Венецуела е предрешен: режимът на Мадуро ще слезе от сцената. Въпросът е само кога и колко още невинни живота ще отнесе със себе си в гроба? А когато режимът падне, новото, прозападно правителство на страната рязко ще смени политиката си към Русия. То може дори да отмени дипломатическото признаване на Абхазия и Южна Осетия – една от главните услуги, които Чавес направи на Путин. Освен това позициите на \"Роснефт\" във Венецуела сериозно ще се разклатят, а в един краен вариант – концернът просто ще бъде изгонен от страната. Още повече, че безпрецедентно благоприятните условия, които режимът в Каракас осигури на московските си \"приятели\", може би ще дадат на новото правителство повод да обяви сделката между PDVSA и \"Роснефт\" за неравноправна. Между другото, ако опозицията вземе властта в Каракас, печеливш може да се окаже другият главен партньор на \"Роснефт\" – ExxonMobil. Защото тъкмо тази американска компания Чавес изгони от Венецуела преди 10 години. Exxon и до днес не приема това решение и го обжалва пред различни съдилища. Завръщането на Exxon по блестящ и ироничен начин би увенчало безславната венецуелска епопея на Кремъл. Защото да залагаш на една диктатура – това вреди не само на репутацията, но и на бизнеса. Този урок обаче Кремъл сякаш никога няма да научи.", "date": "2017.08.10", "title": "Русия и призракът на \"латиноамериканския Майдан\""}
{"url": "http://www.dnevnik.bg/detski_dnevnik/2017/08/10/3020785_bezplatno_liatno_uchilishte_podkrepia_decata_ot/", "text": "\"Лятна СТАРТ академия\" се провежда за първи път и екипът е планирал доста занимания за децата, които ще учат български и математика и ще развиват емоционалната си интелигентност, комуникативните си умения и умения за работа в екип. \"Може би най-иновативното в нашата академия е, че децата ще бъдат разделени по ниво на предметното знание, а не по възраст - така ако някое от тях не може да чете, въпреки че е на 12 години, ще бъде в група за начинаещи по български език, а по математика може да е в група за напреднали, ако това е нивото ми\", оняснява Милена. Групите ще бъдат малки - от по десет деца, а с всяка от тях ще работят учител и помощник-учител. Целта е да се отговори на индивидуалните нужди на всяко дете. Планирани са и забавни уроци, по време на които децата ще имат възможност да играят, да се състезават и да учат, преживявайки. Всяко дете ще си постави собствени цели, които да преследва по време на академията, и ще получи подкрепа за това. Целта и целите На децата ще трябва да им се помогне да запълнят пропуските в знанията си, за да може наесен да се върнат в училище с ново самочувствие и ентусиазъм. \"Искаме да ги мотивираме и да ги накараме да се чувстват успешни. Очакваме всяко едно от децата да постигне академичен напредък, като за целта ще направим диагностично и финално оценяване, а в края на всеки час чрез малка петминутна самостоятелна работа ще направим проверка на разбирането на материала от часа\", обяснява Милена. Екипът разполага и със специална ктитериална матрица за проследяване на напредъка на децата по отношение на уменията им за работа в екип, комуникативните умения и емоционалната интелигентност. По думите на Милена Димитрова елементи от техния подход и отделни практики биха били полезни за всички специалисти, които работят с деца и могат да бъдат приложени и в училище. Екипът на \"Старт академия София\" има и други идеи, свързани с дългосрочна и целогодишна работа с деца от сегрегирани общности. Мечтата им е да отворят училище в общността, което да развива и подготвя ученици да бъдат лидери на общността си. Мотивацията Личната мотивация на Милена Димитрова има много аспекти, но най-основателната причина, поради която се занимава с академията е фактът, че в сегрегираните общности възможностите за успех на децата са съвсем минимални. \"Изключително много се тревожа, че има стотици хиляди деца, които от раждането си са обречени да живеят в бедност и нищета. Растат в среда, която като цяло не стимулира интелектуалното им развитие. Живеят в бедни семейства, които много често мислят за физическото си оцеляване и образованието и развитието, съвсем разбираемо, не са им приоритет. Възрастните в семейството са израснали по подобен начин, което пък ги прави неспособни да подкрепят и развиват децата си. И не е вярно, че те не искат, просто не знаят как и имат нужда от някой, който да им помогне\", казва Милена. Тя и колегите й виждат възможност да помогнат да децата да надскочат средата си и по-късно самите те да са тези, които подкрепят развитието на общността си.", "date": "2017.08.10", "title": "Безплатно лятно училище подкрепя децата от столичния квартал \"Факултета\""}
{"url": "http://www.dnevnik.bg/sviat/2017/08/10/3021779_severna_koreia_shte_ima_plan_za_ataka_sreshtu_guam_do/", "text": "Северна Корея обяви, че ще е готова с план за нанасяне на ракетни удари по американската тихоокеанска територия остров Гуам до средата на този месец. Планът ще бъде представен на държавния ръководител Ким Чен-ун, който ще вземе решение дали да го приложи, предадоха световните агенции, като се позоваха на севернокорейската държавна информационна агенция КЦТА. В същото време министерството на отбраната на САЩ има план за нанасяне на изпреварващи удари по около 20 военни обекта в Северна Корея от бомбардировачи Б-1 \"Лансър\", обяви американската телевизия Ен Би Си, цитирана от ТАСС. В американската военновъздушната база \"Андерсън\" на остров Гуам се намират шест свръхзвукови стратегически бомбардировачи Б-1 \"Лансър\". От края на май те са изпълнили 11 тренировъчни полета, имитиращи удари срещу Северна Корея, за последно - на 7 август. Пентагонът предвижда в евентуалната операция да участват спътници, дронове, изтребители и разузнавателни самолети, заяви Ен Би Си, цитирайки свои източници. Приоритетни мишени ще бъдат пускови площадки за ракети, изпитателни комплекси и логистични сгради. Командващият стратегическите сили на севернокорейската армия генерал Ким Рак-кьом пък се закани, че севернокорейските ракети със среден обсег \"Хвасон-12\" ще прелетят над Япония, ще изминат общо 3356.7 километра за 1065 секунди и ще паднат в морето на 30-40 километра от остров Гуам. Генерал Ким нарича президента на САЩ Доналд Тръмп \"лишен от разум\" човек, с когото \"нормален диалог не е възможен\". Тръмп \"разбира само от сила\", подчертава той. Северна Корея излезе с този коментар, след като  президентът на САЩ във вторник обеща  на затворената комунистическа страна \"огън и ярост\", ако тя не промени войнствения си курс и извърши агресия. В първа реакция, вчера КНДР даде да се разбере, че проучва внимателно план за нанасяне на ракетни удари по Гуам. През деня Тръмп продължи вербалната ескалация, като похвали американската ядрена мощ. В международен план няколко държави изразиха безпокойство от войнствения тон, подет от президента на САЩ. Германия призова всички страни към сдържаност, а Китай, единственият истински съюзник на Северна Корея, апелира за избягване на думи и действия, които може да повишат напрежението на Корейския полуостров. Гуам е ключов аванпост на Съединените щати в Азиатско-тихоокеанския регион. На този отдалечен остров с площ от 550 кв. км, където живеят 162 000 души, са базирани около 6000 американски военнослужещи. САЩ имат на острова военновъздушна база, която може да приема тежки бомбардировачи като Б-52 и Б-2. Въпреки севернокорейските заплахи редица експерти изразяват съмнения, че КНДР наистина е способна да удари Гуам. В същото време Япония съобщи, че може да прехване законно ракетите, които Северна Корея евентуално ще изстреля срещу американската тихоокеанска територия остров Гуам, заяви днес министърът на отбраната Ицунори Онодера, цитиран от Ройтерс и ТАСС. Онодера каза пред комисия в долната камара на японския парламент, че националните сили за самоотбрана ще получат разрешение да ударят ракета, изстреляна към Гуам, ако тя бъде преценена като екзистенциална заплаха за Япония. Генералният секретар и говорител на японското правителство Йошихиде Суга даде да се разбере, че страната никога няма да може да толерира провокациите на Северна Корея, предаде Франс прес. \"Призоваваме твърдо (КНДР) да вземе на сериозно многократните предупреждения на международната общност, да се съобрази с резолюциите на ООН и да се въздържа от нови провокации\", призова Суга.", "date": "2017.08.10", "title": "Северна Корея ще има план за атака срещу Гуам до седмица, САЩ са готови за изпреварващи удари"}
{"url": "http://www.dnevnik.bg/sviat/2017/08/10/3021667_kak_parite_ot_raboteshtite_v_chujbina_dulgi_godini/", "text": "\"Първите холандски туристи за тази година пристигнаха в Македония!\" Това беше втората новина в обедната емисия на някога проправителствената ТВ НОВА на 2 май - дата, на която политическата криза беше все още във вихъра си. Втората новина беше, че правителството е увеличило заплатите на някои държавни служители. По телевизията, близка до ВМРО-ДПМНЕ, кризата оставаше на заден план. Всъщност събитията в страната изненадаха и някои западни наблюдатели, които гледаха на нея като на остров на стабилността за чуждия бизнес. Реформите в периода 2006-2008 г. в областта на данъчното законодателство (например въвеждането на плоския данък) и стратегията за привличане на инвестиции динамизираха икономиката и докараха нови инвестиции. През декември 2014 г. списание \"Форбс\" постави Македония на 31-о място като дестинация, привлекателна за правене на бизнес. Година по-късно страната беше на 35-о място. Реклами, привличащи туристи и предприемачи, се излъчваха всеки ден по Си Ен Ен, \"Евронюз\" и други големи телевизии - в определен момент се виждаха много по-често от  българските . Оптимизмът за македонската икономика се базираше и на на оценки на Световната банка, според която брутният вътрешен продукт на страната е нараснал с 3.8 на сто през 2015 г., а за изминалата година ръстът е 2.4 на сто, с размер на БВП около 10.9 милиарда долара. \"И ние се зачудихме - оценките на бизнес климата още от 2008 г. бяха изненадващо позитивни\" - разказва за \"Дневник\" Абдулменаф Беджети, заместник-ректор на Югоизточноевропейския университет, третия най-предпочитан в Македония. Той е и икономически министър между май 1997 и ноември 1998 г., а след това става известен в Македония с критиките си към икономическите политики на всички правителства и с честите съвети, които дава онлайн и в телевизионни студиа. \"Няколко пъти бяхме най-реформаторски в положителен смисъл, а това не се усещаше в реалната икономика, в живота. Но то се базираше на базата на възприятия и на това основание Македония беше топ реформатор в Европа, а за една година - даже в света.\" Признава, че икономическите мерки, въведени от първия кабинет на Никола Груевски, в първите 2 години, след като идва на власт през 2006 г., помагат на бизнес климата. \"От 2009 г. обаче влязохме в една авантюра и оттогава с едно изключение не сме имали повече от 2-3 процента ръст. Той е в известен смисъл спонтанен - в неразвита икономика като Македония, с нисък ръст, но с потенциал, който не се използва, се усеща правилото, че всяка икономика сама по себе си може да расте по един два процента от само себе си без особени усилия.\" Потребление, стимулирано отвън В последните няколко години земеделието формира около 6% от брутния вътрешен продукт на страната, а получава субсидии в размер между 1 и 2% от него. \"Когото и да питате, сме земеделска страна. Но делът на отрасъла в икономиката е разочароващ,\" казва той. Години наред като мотор на икономиката изпъква строителството, средно с по 15-16%, заедно със сектора на недвижимите имоти и търговията на дребно. Заедно те съставят около две трети от брутния продукт на страната. Делът на туризма е едноцифрен - всъщност Световният съвет за пътуване и туризъм  постави  на 164-о място от 185 дъжави по принос на сектора в икономиката за миналата година. Последните  разчети , подобно на предишни тримесечия и години, сочат като движеща сила не инвестициите или търговията, а потреблението. Беджети обяснява този феномен с огромната диаспора - стотици хиляди, напуснали страната в последните десетилетия, на теория като временни трудови мигранти, а на практика устроили се в Западна Европа и другаде. \"Диаспората в Македония престоява тук редовно 2-3 пъти годишно и носи огромни приходи, които се използват чрез потребление. Това е водещ фактор в ръста. Ако гледате 25 години назад, ще видите същото. Но това не е стабилно и не може да бъде - тази диаспора вече се интегрира в западните страни. Ако първите поколения носеха пари тук, новите няма да го правят: те са си там, интегрират се, работят в други нива на тези общества, например в Германия, Швейцария, Италия или скандинавските държави. Статистиката говори за над 350 000 работещи временно - временно ли? (Някои) са си там от по 30-40 години.\" \"Всички ходим на ски в България\" По време на Груевски се въвежда система на преференции за чуждестранни инвеститори и на изграждане на икономически зони - отбивки за тях могат да се видят по пътищата от и до Скопие. Брутните инвестиции обаче са едва около една пета от структурата на БВП по окончателни данни от 2015 г. (преките чуждестранни възлизат на не повече от няколко десетки милиона евро на месец) - далеч от \"чудото\", за което говореше Груевски. Причината: въпреки че системата е в сила от 10 години, според Беджети проблемът е, че моделът не стъпва на домашни инвестиции, нито на потребление, базирано на домашното производство - диаспората харчи парите си (по различни оценки между половин и два милиарда евро годишно) за стоки, които не са домашно производство. \"Проблемът с туризма пък не е само в макроикономическите индикатори за ролята му, а и в нагледни примери,\" казва Беджети. \"Цялата тази глупост, че Македония е оазис на туризма, беше погрешна - та ние изгубихме конкурентните преимущества, които имахме в сектора. Ето един пример. Попова шапка допреди 30 години беше важен ски курорт за цяла Югославия - държава от 20 милиона по онова време. А днес и македонските скиори, условно казано, не ходят на ски. Толкова е запуснато. Всички ние от Македония ходим на ски в България.\" \"А имаме чудесен терен. През декември и януари такива терени, с каквито разполагаме ние, регионът не може да ги сънува. А не се развива. В България сме много доволни и от цените, и от условията, и от услугите, които има в България. Аз лично съм на 20 километра от Попова шапка, а ходя в България да карам. Това е безмислено. А ще изхарча там 1000-1500 евро за една седмица. Има ли по-лош пример за македонската икономика? А ако продължим, кой друг туризъм да развием? Езерен туризъм, при един два самолета с чужди туристи на месец? Държавата ги субсидира и създава повече разходи, отколкото ползи.\" \"Това беше част от пропагандата и пиара - невероятно добър пиар, затова толкова време ги държа на власт. Над 100 000 млади напуснаха Македония в последните 3-4 години, много от тях с български паспорти. Мозъците напускат, а кое остава? Безработни, на които преди никой не им е обръщал внимание и сега могат да вземат по 200 евро, ако не работят. И това не се правеше само от Груевски, а и от коалиционните му партньори.\" \"Бедните\", които харчат много Човек, разходил се по улиците на Тетово, трудно може да повярва на Беджети за другия икономически провал на Груевски, който обаче е просто завещан от предишни правителства - на въпроса дали албанците са пълноценно интегрирани в икономиката на Македония той отговаря кратко и ясно: \"Не\". Северозападът е най-слабо развитият от осемте икономически планови региона - има най-нисък индекс на икономическо развитие. Въпреки това триетажните, нови, поддържани къщи в покрайнините и по пътя за Тетово са често срещана гледка, а центърът на града е пълен с луксозни коли с чужди номера. \"Казвам го във всякакъв смисъл,\" обяснява Беджети. \"Когато македонската икономика се приватизираше между 1989 и 1994 г., албанците не станаха част от процеса. Една от причините - в държавните фабрики те не бяха и 2 на сто от трудещите се. Да вземем за пример Тетово, с традиционно албанско население. В един комбинат с 9000 работници нямаше и 1000 албанци. При модела на разпределяне на акции между работниците албанците бяха изключени, защото бяха малко. Как да са работници или мениджъри, като не са заети? Моделът беше системен, дискриминиращ, наследен от Югославия. Новият модел обаче също ги остави настрана.\" \"Така повечето албанци не бяха част от икономиката. Всичко, което са постигнали, е на базата на риска, който поемат; на ангажимента им, на жизнеността им, на динамиката в чужбина и да инвестират тук. И ако вие се движите сега в тази част - Тетово, Гостивар, Кичево - ще видите и няма да имате впечатлението, за което аз ви говоря. Това би трябвало да е най-неразвитият край, защото северозападът получава най-малко пари от държавата. А ще видите хубави къщи, триетажни. Това обаче не е от Македония - заработено е в Германия за 50 години. Ако ви изтисква държавата, сам се учите. Това прави албанците по-добри предприемачи. Налага им се да поемат рискове и да започват свой бизнес. Цялата работа на албанците в икономиката е тяхна лична и семейна работа и саможертва.\" \"Затова 90% от парите, които идват от чужбина, са от албанци - те са свързани емоционално със семействата си. Ще видите, че 60 на сто от регистрационните номера са германски, швейцарски, италиански. Не можете да се движите, блокиран е градът. Идват да харчат пари. Всички те са зъбчатото колело, което върти икономиката. Всичко, което се произвежда в Централна и Югоизточна Македония, се потребява в Западна. В чейндж бюрата те влияят на курса на денара, затова той се купува значително по-евтино и продава значително по-скъпо.\" Ситуацията не се е подобрила в последните години, въпреки че в кабинета на Груевски имаше и албанска партия. \"Албанската икономическа позиция никога не е била по-лоша,\" каза Беджети. \"Ако гледаме инвестиции, трансфери, дотации, фискална децентрализация и икономическо-финансови права на една общност като албанците - по всеки параметър има разлика. Можете да видите колко взима община Тетово и колко - община Битоля. Обсъждаме го с колегите в Скопие и те казват, че не е честно да говорим така, в икономиката няма албанци и македонци. Виждат цифрите обаче и сами признават, нямат научна съпротива. Пред числата и ангелите мълчат.\" Какво ще направи Заев  Беджети е предпазлив за заявките на новия кабинет - отчасти заради големите очаквания, които често биват съпроводени от \"големи разочарования\". Особено скептично гледа на обещания като \"връщане на средната класа\" и \"едно общество за всички\". \"Това не може да се случи, ако като ребалансирате бюджета, дадете по-малко на албанците. Бюджетът е основен инструмент, за да правите общество за всички - за да се усещат еднакви хората в Струмица и в Тетово. Но футболистите в Тетово ходят в Струмица да играят футбол, защото в Тетово няма стадион и пътуваме 250 км да играем. Имаме тим в Шампионската лига, но пътуваме.\" \"Трудно е да се осъществят тези обещания и може би албанците ще се разочароват. От друга страна говорят за връщане на средната класа. Но тя не се връща само от преразпределение и данъци. Той е системно поставяне на икономическа структура, за да го върнеш - наемане, обучение, подготовка. Има дългосрочен ефект - който идва със закъснение. Трябват 30-40 години за този ефект, а управлението е кратко. Това не съвпада с политическите очаквания. Това важи и за международната помощ, която идва със закъсняло прехвърляне на определени ефекти. Помощта от Европейския съюз идва след около година, а докато се намери ефект в реалния живот, трябва още година. Така ефектите не съвпадат с икономическия цикъл.\" За ефекта от стопяването на политическия лед между Скопие и София Беджети също е оптимист. \"Досега не е имало кой знае каква причина за блокадата, било е само резервен проблем с целта да се покаже някой патриотизъм. Новото споразумение обаче ще доведе до комплементарност на икономиките на двете държави само ако можем да привлечем български инвестиции, които са най-малко от всички, и обратното - ако в България има инвестиции от Македония. И това да не се ограничи в обмен на електрическа енергия. Мисля, че тази ос изток-запад ще работи и със свързването на България и Албания. Ако наистина започне да се прави нещо по Коридор 8, може да се случат много неща в македонската икономика - малка и много отворена, много малко защитена. Тези транзитни икономически отношения между трите държави биха могли да доведат до раздвижване на пазара.\"", "date": "2017.08.10", "title": "Как парите от работещите в чужбина дълги години крепят македонската икономика"}
{"url": "http://www.dnevnik.bg/bulgaria/2017/08/10/3021782_grubi_spekulacii_zabaviha_premahvaneto_na_opasnite/", "text": "Груби спекулации са причина за забавяне с половин година на дейностите по прочистване на опасните дървета в Борисовата градина, каза днес по БНТ кметът на София Йорданка Фандъкова. Коментарът и идва след пореден инцидент с паднало дърво,  при който вчера загина мъж . Фандъкова обясни, че заради подозренията за готвена сеч в Борисовата градина, които не отговаряли на истината, маркирането на опасните дървета ще започне чак сега. Кметът подчерта, че това ще стане максимално прозрачно, като за целта маркировката ще стои един месец, за да може, ако има подозрения, че ще се режат здрави растения, да се реагира. Йорданка Фандъкова каза още, че непрекъснато се прочистват опасните дървета и клони в София, като през този и следващия месец тези дейности ще продължат. За дърветата край натоварени булеварди, училища, детски градини и най-оживените паркови алеи ще се прави и  инспекция със специален апарат , който дава подробни данни за тяхното състояние. Кметът на София помоли и хората да подават сигнали за опасни дървета. Разширението на Околовръстното до \"Младост\" се съгласува на последна инстанция В отговор на въпрос Йорданка Фандъкова обяви, че проектът за разширение на околовръстния път на София от квартал \"Младост\" до подхода към магистрала \"Тракия\" е даден за съгласуване пред последната нужна инстанция. \"Имам уверенията на Агенция \"Пътна инфраструктура\" и лично от премиера Бойко Борисов, че ще се намери финансиране и работата ще започне в най-скоро време\", допълни кметът на София. Коментирайки надигането на асфалта на бул. \"Черни връх\" след проливния дъжд в понеделник, Фандъкова обяви, че и там е имало спекулации, че причината е некачественият ремонт. Тя уточни, че проблемът идва от запушване на шахта и това е станало в стария участък на булеварда. Отговаряйки на въпрос за ремонтите в София, Фандъкова специално се извини на жителите на квартал \"Овча купел\", който заради изграждането на продължението на метрото и обновяване на основни пътни артерии е трудно достъпен. Тя пое ангажимент бул. \"Овча купел\" да бъде отворен за движение до 15 септември. Ремонтът на бул \"Прага\" ще приключи към края на август. Кметът на София подчерта, че най-сериозният подобен проект в столицата е бул. \"Дондуков\", като повтори, че участъкът между Министерския съвет и ул. \"Раковски\" ще бъде пуснат в средата на септември. От средата на септември до края на октомври пък ще се затвори отсечката между ул. \"Раковски\" и булевард \"Васил Левски\", с което цялостният ремонт на \"Дондуков\" ще приключи.", "date": "2017.08.10", "title": "Груби спекулации забавиха премахването на опасните дървета, обяви кметът на София"}
{"url": "http://www.dnevnik.bg/sport/2017/08/10/3021796_ivet_lalova_izliza_za_nai-vajnoto_si_biagane_za_sezona/", "text": "Ивет Лалова ще излезе днес на олимпийската писта в Лондон в опит да изпълни голямата си цел през този сезон - да се класира за финала на 200 метра. Както и през миналата година в Рио, българката фаворизира бягането на половин обиколка, където има реални шансове да попадне сред осемте най-добри. Лалова ще застане на старт в 23,05 часа. Тя ще бяга в първия от трите полуфинала. Българката ще бъде в седма пътека, а плюс за нея ще бъде фактът, че близо до нея са двете фаворитки в бягането. Американката Дийджа Стивънс е в шести коридор, а световната шампионка в дисциплината Дафне Схипърс от Холандия - в пети. През този сезон най-силният резултат на Лалова на половин обиколка е 22,82 секунди. Четири от останалите седем участнички в нейния полуфинал имат по-добро време през сезона - Стивънс (22,09 сек.), Схипърс (22,10 сек.), Сашалий Форбс (22,71 сек.) и Ребека Хаазе (22,76 сек.). Другите три имат близък резултат с този на българката - Джъстин Палфраман и Антоник Страхан с 22,84 сек. и Сара Атчо с 22,90 сек. Европейската рекордьорка Схипърс (21,63 сек.) и Стивънс (22,09 сек.) обаче са единствените с по-добро лично постижение в кариерата от Лалова (22,32 сек.). Българката премина сериите с време 22,08 секунди. 33-годишната спринтьорка зае второто място в третата серия, като беше изпреварена само от Стивънс и завърши пред Форбс. Тя изрази задоволство от своето първо бягане на 200 метра. \"Страхотно начало за мен в любимата ми дисциплина. Отстрани бягането изглеждаше добре. Беше студено, но имахме късмет, че не ни валя. Стискайте палци за четвъртък, когато е най-важното бягане. Дано да имам късмет\", каза Лалова след сериите. За финала, в петък от 23,50 часа българско време, ще се класират първите две от трите полуфинала и още две състезателки по време. Днес на олимпийския стадион в Лондон ще излезе и Мирела Демирева. Олимпийската вицешампионка в скока на височина започва участието си в квалификациите в 21,10 часа. В надпреварата ще стартират 30 скачачки, а за финала ще се класират 12-те най-добри. Българката хвана последния влак за световното първенство. Тя минава през много трудности през сезона и не успя да покрие квалификационната норма от 194 см. Слабите резултати на останалите състезателки обаче й позволиха да се класира за Лондон. Демирева е 37-а в ранглистата за сезона с най-добър скок от 190 см. Олимпийските игри в Рио показаха, че в дамския скок на височина липсва постоянство в резултатите и голям брой състезателки имат шансове за отличие. За целта обаче на българката със сигурност ще й е нужен скок, близък до този от 2016 г. (197 см), който на този етап изглежда трудно постижим. ", "date": "2017.08.10", "title": "Ивет Лалова излиза за най-важното си бягане за сезона"}
{"url": "http://www.dnevnik.bg/skorost/2017/08/10/3021803_razshiriavaneto_na_zonata_za_plateno_parkirane_ne_se/", "text": "Разширяването на зоната за платено паркиране в София не се прави за повече пари, каза днес по Би Ти Ви изпълнителният директор на Центъра за градска мобилност Християн Петров. Той допълни, че основната цел е да има по-подреден и по-чист град. \"Ситуацията в центъра, където хаосът вече го няма, показва, че това е правилният подход\", коментира Петров. Както \"Дневник\" вече писа, о т 1 октомври зелената зона ще включва и района  между булевардите \"Цариградско шосе\", \"Евлоги и Христо Георгиеви\", \"Михайл Еминеску\", улиците \"Мизия\" и \" Хан Омуртаг\", както и в район \"Лозенец\", в участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\". Той допълни и че мярката има и за задача да намали броя на автомобилите в центъра.", "date": "2017.08.10", "title": "Разширяването на зоната за платено паркиране не се правело за повече пари"}
{"url": "http://www.dnevnik.bg/detski_dnevnik/obrazovanie/2017/08/10/3021807_v_kraia_na_mandata_na_kabineta_uchitelite_shte_vzimat/", "text": "В края на мандата на третия кабинет \"Борисов\" учителите ще взимат средно чисти 1600 - 1700 лева, а директорите на училища - около 2000 лева, каза днес по Би Ти Ви министърът на образованието и науката Красимир Вълчев. В момента средната брутна учителска заплата е 930 лв. От 1 септември тази година заплатите бяха  увеличени с 15% , като следващата актуализация ще е догодина, като този път увеличението няма да е еднакво за всички, а ще се търси диференциация. По думите на министъра възнагражденията на учителите ще се повишават на равни стъпки до 2021 г., като това ще струва на бюджета близо 1.4 млрд. лева. Паралелно с промените в заплатите ще се направят и промени в системата на делегираните бюджети, допълни той. \"Между 18 и 20% от децата, които влизат в българското училище, не владеят български език, техният дял се увеличава, отбеляза също просветният министър. Най-добрият начин да се справим с този проблем е с мотивирани учители\", подчерта той. По темата за първокласниците министърът коментира, че за приема трябва да има някакви критерии. \"Какъвто и критерий да изберем, ще имаме упреци, че той е дискриминационен. Заложили сме на критерия близост до училището, смятаме, че той трябва да бъде водещ\", уточни Вълчев. Той допълни, че е имало злоупотреби с адресните регистрации, основно с критерия месторабота и настоящ адрес, които се опитват да елиминират, доколкото е възможно, с принципа на уседналост. \"Трябва да имаме критерии, които да са измерими и проверими, което ще минимизира вероятността за злоупотреби. Заложените в наредбата критерии са такива\", посочи министърът.", "date": "2017.08.10", "title": "В края на мандата на кабинета учителите ще взимат средно 1700 лева, обяви министърът на образованието"}
{"url": "http://www.dnevnik.bg/sport/2017/08/10/3021804_grigor_dimitrov_otpadna_na_dvoiki_shte_igrae_tazi/", "text": "Григор Димитров и Хуан Мартин дел Потро отпаднаха от турнира на двойки в Монреал. Българинът и аржентинецът загубиха с 3:6, 5:7 срещу най-успешния тандем в историята на тениса - американските близнаци Боб и Майк Брайън. Димитров и Дел Потро преодоляха с лекота първия кръг, в който се изправиха срещу Райън Харисън и Майкъл Винъс. Срещу братята Брайън обаче те не се възползваха от множеството шансове, които имаха, и отстъпиха след 63 минути игра. Българинът и аржентинецът имаха цели девет възможности за пробив, но реализираха само една от тях. Братята Браян се добраха до осем и показаха много по-голяма ефективност, като оползотвориха три от тях - една в първия и две във втория сет. Загубата сложи край на участието на Дел Потро в Монреал, който преди това приключи и с индивидуалната надпревара. Аржентинецът беше елиминиран от участващия с \"уайлд кард\" канадски тинейджър Денис Шаповалов - 3:6, 6:7 (4). Димитров продължава на сингъл, където му предстои осминафинал. Той започна надпреварата от сериите \"Мастърс\" с много труден и нервен мач срещу Миша Зверев, в който успя да се наложи с 6:3, 3:6, 6:2. В спор за място на четвъртфиналите българският тенисист ще се изправи срещу Робин Хаазе. 30-годишният холандец се справи с лекота с \"щастливия губещ\" от квалификциите Ернесто Ескобедо - 6:4, 6:1 след 57 минути игра.  Двубоят между Димитров и Хаазе е втори в тазвечершната програма на втория по големина корт - Banque Nationale. Очаква се срещата да започне около 21.30 - 22.00 ч. българско време. Програмата на корта ще бъде открита в 19.30 ч. с мача между Диего Шварцман и Джаред Доналдсън.  Димитров и Хаазе са се срещали два пъти до момента. Българинът е спечелил убедително и двата си двубоя с холандеца, който е 52-и в световната ранглиста. И двете им срещи са от 2014 г. - 6:4, 6:3 в първия кръг на мастърса в Индиън Уелс и 6:2, 6:3 в първия кръг в Бризбейн.", "date": "2017.08.10", "title": "Григор Димитров отпадна на двойки, ще играе тази вечер с Хаазе"}
{"url": "http://www.dnevnik.bg/bulgaria/2017/08/10/3021800_dnes_dans_shte_se_proiznese_po_sluchaia_gatev/", "text": "Днес изтича седемдневният срок, в който Държавната агенция за национална сигурност (ДАНС) трябва да се произнесе по жалбата на зам.-председателя на Националното бюро за контрол на СРС (НБКСРС) Георги Гатев срещу отнемането на достъпа му до класифицирана информация. Ако ДАНС не е отменила своя акт, е длъжна да изпрати жалбата до ДКСИ (Държавната комисия за сигурност на информацията), която взема решението в двуседмичен срок. Ако и ДКСИ не отмени отнемането на достъпа, Гатев може да обжалва пред Върховния административен съд (ВАС). Ако и ВАС не го отмени, това означава, че зам.-председателят на НБКСРС е де факто уволнен, тъй като по закон не можеш да бъдеш член на бюрото, камо ли зам.-председател, ако нямаш разрешение за достъп до класифицирана информация. Достъпът до класифицирана информация на Гатев бе отнет от ДАНС на 27 юли - три дни след като прокуратурата пусна прессъобщение, че по извършена проверка са установени нарушения на служебни задължения от зам.-председателя на НБКСРС. По информация от разследването искането за отнемането на достъп е било заради връзки на Гатев  , който е и съдия-докладчик по делото на варненската прокуратура срещу бизнесмена и лидер на \"Воля\" Веселин Марешки. Скандалното в този случай беше обстоятелството, че искането за подслушване на съдията е било направено от прокурорката по делото на Марешки. Съдията се обърнал към НБКСРС да установи дали е бил подслушван неправомерно. Предполага се, че именно указанията, с които Гатев е помогнал на съдията Георгиев да си подаде молбата и срещите с него, са интерпретирани от ДАНС като нарушение на служебните задължения, и затова е бил отнет достъпът му. В интервю за \"Дневник\" председателят на НБКСРС Бойко Рашков коментира случая като натиск над институцията  и сплашване на служителите, за да не бъдат разкривани нарушения на конституционни права на гражданите при употребата на СРС и виновните за нарушенията.", "date": "2017.08.10", "title": "Днес ДАНС ще се произнесе по случая Гатев"}
{"url": "http://www.dnevnik.bg/biznes/turizam/2017/08/10/3021827_zavedenieto_v_sozopol_shte_bude_globeno_zaradi_lipsa/", "text": "Заведението в Созопол, което включи такса \"Празен стол\" в сметката на свои клиенти в събота, ще бъде санкционирано от Комисията за защита на потребителите (КЗП), каза днес по \"Нова телевизия\" нейният председател Димитър Маргаритов. Той уточни, че проверка по случая е направена още вчера, а глобата ще е по Закона за туризма, тъй като в менюто не е отразено, че се начислява такава услуга. Случаят предизвика много коментари в социалните мрежи, като  лично премиерът Борисов разпореди пълната му проверка . \"Ще припомня случай от миналата година, когато  ресторант се опитваше да начислява т.нар. \"такса дете\"  за това, че Вашето дете си играе в заведението. Тогава ние бяхме безкомпромисни. Санкционирахме този търговец, който също призна своята вина. Макар и единични случаи, това са нелоялни търговски практики и във всеки конкретен казус ще реагираме. Хубавото е, че и потребителите са активни и сигнализират, включително чрез социалните мрежи,\" добави Маргаритов. \"Това е неприятна и лоша практика за имиджа на българския туризъм и ние ще бъдем безкомпромисни към всяко едно нарушение, независимо дали то се случва за първи път\", каза по \"Нова телевизия\" министърът на туризма Николина Ангелкова. Управителят твърди, че е предизвикан от арогантна компания В същото време по \"Нова телевизия\" и Би Ти Ви управителят на заведението Тони Матеев обясни, че в услугите му такса \"празен стол\" няма. Той обаче бил предизвикан да я сложи на конкретната компания на масата, защото вдигала много шум и създавала проблеми. Матеев обаче допълни, че подобна такса е нормална ресторантска практика по света, но прилагането й в България е било грешка. \"Когато приемаме резервации, уточняваме бройката хора, които ще дойдат. Хубаво е коректност да има от двете страни. Редно е, когато ще идват по-малко хора, да ни уведомят\", отбеляза Матеев пред Би Ти Ви. Той допълни, че летният сезон е къс, в събота оборотът е най-голям и не било редно в такъв ден да се ангажират места, които няма да се ползват. \"Хотелиерите и ресторантьорите работим един месец в сезона, в който имаме 4 уикенда и за нас тези 4 съботи са от жизнено значение\", изтъкна той и по двете телевизии. Матеев подчерта, че пари на гостите не са взети и в случая е имало лоша комуникация, предизвикана и от арогантното и неприятно отношение на клиентите. По думите му заведението е постоянен обект на проверки от НАП и другите контролни органи, но нарушения не са открити и то отговаря на всички изисквания. От \"Нова телевизия\" уточниха, че са потърсили за коментар жената, подала сигнала, но тя е отказала да коментира случая и само пояснила, че не търси публичност, а се бори за правата си. Тя твърди, че е уведомила хостесата още с влизането в ресторанта, че няма да са 10 души, а шестима.", "date": "2017.08.10", "title": "Заведението в Созопол ще бъде глобено заради липса на услугата \"празен стол\" в менюто"}
{"url": "http://www.dnevnik.bg/sport/2017/08/10/3021829_nadal_se_dobliji_na_dve_pobedi_ot_vurha_samo_shestima/", "text": "Поставеният под №1 Рафаел Надал  започна с победа участието си в турнира от сериите \"Мастърс\" в Монреал. Трикратният шампион в надпреварата се справи с лекота с голямата надежда на хърватския тенис Борна Чорич. Испанецът имаше нужда от 71 минути за успеха с 6:1, 6:2. Надал беше допуснал две загуби в трите си мача срещу 20-годишния хърватин, но беше безапелационен при четвъртата им среща. Той вкара 71% от първите си сервиси, спечели 28 от 34-те разигравания след вкаран първи сервис (82%) и спаси единствения шанс за пробив, до който се добра Чорич. В същото време испанският тенисист реализира четири пробива от пет възможности. Световният №2 спечели 23 от 44-те точки (52%), в които посрещаше. Особено проблемен за хърватина се оказа вторият му сервис, при който взе само шест от разиграните 18 точки (33%). Надал се доближи само на две победи от  завръщане на върха в световната ранглиста  за пръв път от три години насам. В следващия кръг той ще се изправи срещу участващия с \"уайлд кард\" Денис Шаповалов. Канадският тийнейджър стигна до осминафиналите след успех в два сета над Хуан Мартин дел Потро. Победителят от мача между Надал и Шаповалов ще играе в четвъртфиналите с французина Адриан Манарино или корееца Хьон Чун. Те поднесоха две от изненадите в турнира, след като през изминалата нощ елиминираха съответно Милош Раонич и Давид Гофен. Канадецът, който игра финал в Монреал през 2013 г. и беше поставен под №6 в основната схема, загуби с 4:6, 4:6 от Манаринно след едва 75 минути игра. Двубоят между Чун и поставения под №9 Гофен предложи повече битка, но също приключи в два сета - 7:5, 6:3, за 95 минути. Само шестима от 16-те поставени в турнира стигнаха до третия кръг - Рафаел Надал, Роджър Федерер, Александър Зверев, Григор Димитров, Роберто Баутиста Агут и Ник Кириос. Поставеният под №5 Кей Нишикори  допусна изумителен обрат срещу Гаел Монфис , а №8 Жо-Вилфред Цонга загуби срещу полуфиналиста от \"Уимбълдън\" Сам Куери с 1:6, 6:3, 4:6. От надпреварата си тръгна и №11 Пабло Кареньо Буста, който очаквано отстъпи с 3:6, 6:7 (6) срещу Кевин Андерсън. Александър Зверев беше на сантиметри от отпадането, но оцеля драматично срещу двукратния финалист в турнира Риша Гаске. 20-годишният представител на Германия се наложи с 6:3, 4:6, 7:6 (3) след два часа и половина игра. Зверев беше изправен пред мачбол при 5:6 и 30:40 в третия сет, но успя да се спаси след изключително разиграване, което премина през рекордните за турнира 49 удара. По-големият брат на Александър - Миша Зверев, отпадна след  загуба от Григор Димитров с 3:6, 6:3, 3:6.", "date": "2017.08.10", "title": "Надал се доближи на две победи от върха, само шестима поставени останаха в Монреал"}
{"url": "http://www.dnevnik.bg/ot_vas/novini_ot_vas/2017/08/10/3021797_durankulashkoto_ezero/", "text": "Зимите са сравнително студени и езерото често замръзва, а летата не са горещи. Валежите са малко - около 480 - 530 мм. Поради широката отвореност на север тук духат силни северни ветрове - с два пъти по-висока скорост в сравнение с ветровете по южното ни Черноморие.", "date": "2017.08.10", "title": "Дуранкулашкото езеро"}
{"url": "http://www.dnevnik.bg/sport/2017/08/10/3021856_livurpul_otkaza_100_mln_evro_ot_barselona_za_koutinyo/", "text": "\"Ливърпул\" е отказал оферта от 100 милиона евро от \"Барселона\" за бразилския плеймейкър Филипе Коутиньо, съобщи \"Скай спортс\". Каталунците са предложили трансферна сума от 85 милиона евро и още 15 милиона под формата на бонуси. Това е втората оферта на испанския клуб за Коутиньо, която \"Ливърпул\" отхвърля. През юли ръководството на мърсисайдци отказа да продаде 25-годишния полузащитник срещу 80 милиона евро. Английският клуб е категоричен в желанието си да задържи бразилеца и вече счита случая за приключен, пише още \"Скай спортс\". По-рано тази седмица британската телевизия обяви, че  Коутиньо има желание да премине на \"Камп ноу\" , но само със съгласието на \"Ливърпул\". Мениджърът на червените Юрген Клоп няколко пъти по време на лятната пауза заяви, че Коутиньо ще остане в отбора. Полузащитникът, който беше купен за 8.5 млн. паунда от \"Интер\" в началото на 2013 г., има договор с клуба до 2022 г. Бразилецът е сред най-важните играчи в състава на Клоп. В края на миналия сезон германският мениджър смени позицията на играча и го премести от лявото крило в центъра с идеята да действа с по-голяма свобода пред двамата централни халфове.", "date": "2017.08.10", "title": "\"Ливърпул\" отказа 100 млн. евро от \"Барселона\" за Коутиньо"}
{"url": "http://www.dnevnik.bg/analizi/2017/08/10/2949850_bulgariia_na_5_kontinenta/", "text": "Погрешно е да възприемаме България просто като парче от територията на Балканския полуостров. От 27 години тя е реалност, която се простира отвъд граници, океани и континенти.  Днес България е човешки потенциал на 5 континента. Живеещите и работещи в чужбина българи са около 2,5 милиона души по преценка на дипломатическите ни представителства от 2011 г., а според данни, цитирани в печата - и повече. За сравнение, броят на заетите в българската икономика е 3,03 милиона души. Иначе казано, броят на работещите в България и на работещите в чужбина е приблизително еднакъв. Работещите извън България българи почти винаги издържат не само себе си в чужбина, а и семействата си в България. Често помагат и на приятели. Особено разпространена е тази тенденция сред хората в малките населени места. Десетки хиляди деца в България се отглеждат от баби, дядовци, лели и чичовци, докато родителите им са на гурбет в чужбина. Обикновено хората решават да заминат за няколко години – за да направят ремонт на покрива на къщата или просто за да могат да осигурят достоен живот и добро образование на децата си, докато очакват икономическата ситуация в района им да се подобри. Но нерядко остават там дори и след като децата им завършат университет, за да може да подпомагат финансово отглеждането на своите внуци.  Българите в чужбина са от изключително значение за българската икономика. От 1 януари до 31 август 2016 г. над 1 милиард лева е сумата, изпратена от работещи българи на техните близки в България. Това са средства, които непрекъснато постъпват в българската икономика и благодарение на които местните хора на практика живеят доста по-достойно, отколкото биха могли да си позволят.  За сравнение, на 1,527 милиарда лева се равняват преките чуждестранни инвестиции в страната за същия период. Най-много са парите, които постъпват от българите в Съедините щати, Испания и Гърция.  На територията на Съединените щати живеят около 400 000* български граждани, като повечето са емигрирали през последните 27 години. Това е повече, отколкото град като Варна.  Именно емигрантската вълна към САЩ се асоциира с така нареченото \"изтичане на мозъци\", тъй като значителна част от българите в \"страната на неограничените възможности\" са висококвалифицирани специалисти. Най-много българи в САЩ живеят в щатите Калифорния, Илинойс, Ню Йорк, Флорида, Охайо, Мичиган и Вашингтон.  Кралство   е втората държава извън страната, където живеят най-много българи. Също като при българите в САЩ, \"голямото преселение\" натам започва с падането на тоталитарния режим. Особено голяма е емигрантската вълна към Испания в началото на 21 век, но отслабва със започването на световната финансова и икономическа криза през 2008 г., отразила се изключително тежко на испанската икономика.  Понастоящем по официални данни към 1 юли 2016 г. там живеят 129 213* българи. Но по неофициални данни българите в Испания са около 250 000* души. Те работят основно в туризма, услугите и земеделието. Това означава, че в Испания има един български град с мащабите на Русе. Най-голям е броят на българите във Валенсия – около 40 000. Към 2015 г. 30 000 българчета са ученици в Испания – повече, отколкото в повечето български общини.   е третата най-предпочитана страна. Там живеят около 150 000 българи, които са заети предимно в туризма, земеделието и услугите. Толкова е населението на Стара Загора например. Приблизително толкова е и броят на българите в  . Едно на всеки 5 деца в Германия през 2015 г. е родено от майка с чуждестранно гражданство. 4202 е броят на българчетата и полубългарчетата, родени от български майки в Германия само през 2015 г., сочат данните на \"Deutschland Statis\". Това означава, че през 2015 г. на ден в Германия са се раждали средно по 12 българчета.  В Италия живеят между 110 000 и 120 000 българи* по преценка на посолството на Република България в Рим. Но според неофициални източници броят им е над 161 000 души. Това е един български град с мащабите на Плевен. Италия е най-предпочитаната дестинация за емиграция от хората от Северозападна България. В   към декември 2016 г. са включени в заетостта около 71 000* българи. А броят на родените в България, но пребиваващи в Обединеното кралство, е 83 000 души (приблизително колкото един град като Добрич). Най-много българи са съсредоточени в столицата Лондон. Във  живеят между 20 000 и 25 000 българи* (приблизително колкото в град като Велинград ), а в   техният брой е 20 000* (колкото в град като Самоков).  Значително големи български емигрантски общности има още в Аржентина (поне 14 000* българи и аржентински граждани с българско потекло, колкото в град като Попово), Канада (30 000*, колкото в град като Карлово), Бразилия (3000*, колкото в град като Калофер), Русия (24 038* според последното преброяване на населението в Русия през 2010 г., колкото в град като Севлиево), Южна Африка (20 000*, колкото в Харманли) и Австралия (4532* души в Австралия са обявили, че имат български произход, по данни на австралийските власти от 2011 г.). Извън Европейския съюз и САЩ най-много български граждани живеят в Турция**. Повечето от тях са напуснали страната в резултат от т. нар. възродителен процес и отварянето на границата с Турция за желаещите да напуснат страната български турци през 1989 г. Според различните източници, броят на българските изселници в Турция варира между 326 000 и 480 000 души, като повечето от тях са запазили своите духовни, културни и роднински връзки в България и до днес.  \"Българите в чужбина\" обаче е тема, по която се спори по време на избори и след това - дали и как да могат да гласуват и на кои партии това е изгодно.  След последните парламентарни избори някои политици заговориха за идеята само трайно уседналите в България български граждани да могат да гласуват, за да се избегнат опитите за \"чуждо влияние\" в българската политика. Съображенията на някои политици вероятно са основателни. Но \"уседналостта\" ще лиши милионите живеещи в чужбина българи от правото им на глас и без съмнение ще допринесе за скъсването на духовните им връзки с България. Никак не е би било справедливо тъкмо те да бъдат потърпевшите.", "date": "2017.08.10", "title": "България на 5 континента"}
{"url": "http://www.dnevnik.bg/sviat/2017/08/10/3021988_germaniia_zalavia_vse_poveche_migranti_okolo/", "text": "Германската полиция е открила група от дванадесет мигранти, скрити във влак близо до австрийската граница – седмина възрастни и пет самотни непълнолетни. Те са пътували от Верона към Мюнхен, но са били открити от полицаите благодарение на употребата на термокамери. Броят на мигрантите, заловени в региона, се е увеличил напоследък, съобщава агенция \"Ройтерс\". Заловените твърдят, че са от Сомалия, Нигерия и Кот д'Ивоар. \"Измръзнали са и са в лошо физическо състояние\", заяви полицейски говорител. \"Вече сме извикали Спешна помощ, защото някои от тях изглеждат, сякаш са в хипотермия\". Междувременно австрийският министър на вътрешните работи Волфганг Соботка е разпоредил мащабна операция за контрол по държавната граница и в граничните райони. Според съобщението на министерството при случайни проверка на документи по границата през последните дни било установено голямо количество нелегални мигранти. Голяма част от тях се опитвали да влязат в Австрия не през граничните пунктове, а по тайни маршрути. В хода на планираните интензивни и целенасочени проверки край границите с Унгария, Словакия, Словения и Италия австрийските органи на реда ще засилят контрола и на транзитните паркинги, камионите и товарните влакове.", "date": "2017.08.10", "title": "Германия залавя все повече мигранти около австрийската граница"}
{"url": "http://www.dnevnik.bg/sport/2017/08/10/3021993_kapitanut_na_meksiko_e_obvinen_za_uchastie_v/", "text": "Капитанът на  мексиканския национален отбор  Рафаел Маркес получи обвинение от правителството на САЩ за участие в наркокартел в родината си. Футболистът е сочен за една от основните личности в организацията на трафиканта Раул Флорес Ернандес. Защитникът, който е на 38 години попадна в списъка от 21 души, уличени за връзки с една от 42-те организации за разпространение на наркотици на територията на Мексико и САЩ, съобщи Държавният департамент. Маркес веднага отрече обвиненията чрез съобщение до главния прокурор на Мексико. Освен Маркес другата публична личност от Мексико е известният латинопевец Хулио Сесар Алварес. Изпълнителят заедно с Маркес са обвинение в близки отношения с Флорес Ернандес от дълги години. \"След дългогодишни контакти те служат като лица на организацията и сътрудници на Флорес Ернандес и неговата организация за разпространение на наркотици\", се казва в официално съобщение от министерството на финансите на САЩ. Казва се още, че всички активи на Маркес и Хулио Сесар Алварес, които са под юрисдикцията на САЩ или се контролират от хора в страната, ще бъдат замразени. Маркес, който има 140 мача за националния отбор на Мексико и представи родината си на четири световни първества е сред най-обичаните футболисти в страната. Защитникът игра за \"Монако\" и  \"Барселона\"  в Европа, като спечели четири пъти титлата на Испания и два пъти Шампионската лига. През 2015 г. Маркес се завърна в Мексико, където облече екипа на местния \"Атлас\".", "date": "2017.08.10", "title": "Капитанът на Мексико е обвинен за участие в наркокартел"}
{"url": "http://www.dnevnik.bg/analizi/2017/08/10/3021995_status_na_denia_menju_sudjuk_natur_2000_-_6_lv_na_kv/", "text": "Суджук натур (2000) - 6 лв. на кв. метър; Суджук по пернишки (детска порция) - 3 лв. плюс дарение от родителите за партията; Бежански суджук по патриотски - 5 лв. на километър трафик; Майката на суджука (КТБ) - 571 лв. от всеки гражданин; Суджук по созополски - 8 лв. плюс 20 лева на празен стол; Булгартабак суджук - 10 лв. на грам за шефа в офшорна сметка плюс 10% анонимни акции; Виваком суджук - 100 рубли на минута; Свински суджук \"ЦУМ\" - 8 лв. на килограм присъстващи; Суджук Майка&Син - половината от цената за суджук КТБ; Сръбски цветен суджук - другата половина; Суджук \"Банкя\" с магнолии - цената се уточнява.", "date": "2017.08.10", "title": "Статус на деня: Меню: Суджук натур (2000) - 6 лв. на кв. метър..."}
{"url": "http://www.dnevnik.bg/biznes/turizam/2017/08/10/3022012_prihodite_ot_noshtuvki_prez_juli_sa_s_blizo_15/", "text": "Приходите от нощувки във всички места за настаняване - хотели, мотели, къмпинги, хижи и други през юни 2017 г. достигат 188 млн. лв., или с 14.9 % повече в сравнение с юни 2016 година, съобщиха днес от Националния статистически институт. Общият брой преспивания е почти 3.9 милиона, или с 8.5% повече в сравнение със същия месец на предходната година. Най-голямо увеличение на нощувките (с 10.5 на сто) се наблюдава в местата за настаняване с 1 и 2 звезди. През юни 2017 г. в хотелите с 4 и 5 звезди са реализирани 67% от общия брой нощувки на чужди граждани и 28 на сто на българи. В местата за настаняване с 3 звезди са осъществени 23.6% от нощувките на чужди граждани и 29.6% - на българи, докато в останалите места за настаняване (с 1 и 2 звезди) те са съответно 9.4 и 42.3%. През юни 2017 г. в страната са функционирали 2771 места за настаняване с над 10 легла - и други места за краткосрочно настаняване. Броят на стаите в тях е 129 100, а на леглата - 294 900. В сравнение с юни 2016 г. общият брой на местата за настаняване, функционирали през периода, се увеличава с 0.5%, а на леглата в тях - с 5.5%. Броят на пренощувалите лица в местата за настаняване през юни 2017 г. се увеличава с 9.8% в сравнение със същия месец на 2016 г. и достига 926 900 хил., като е регистрирано увеличение с 14.3% при чужденците и с 3.4% при българите. Българските граждани, нощували в местата за настаняване през юни 2017 г., са 363 900 хил. и са реализирали средно по 2.4 нощувки. Чуждите граждани са 563 000, като 67.9% са нощували в хотели с 4 и 5 звезди и са реализирали средно 5.3 нощувки. Общата заетост на леглата в местата за настаняване през юни 2017 г. е 45.2%, като се увеличава с 0.4 процентни пункта в сравнение с юни 2016 година. Най-висока е заетостта на леглата в хотелите с 4 и 5 звезди - 60.7%, следвани от местата за настаняване с 3 звезди - 40.4%, и с 1 и 2 звезди - 26.5%.", "date": "2017.08.10", "title": "Приходите от нощувки през юли са с близо 15% по-високи от миналата година"}
{"url": "http://www.dnevnik.bg/sport/2017/08/10/3022014_botev_investira_vsichki_prihodi_ot_evropa_v_stroeja_na/", "text": "\"Ботев\" (Пловдив) ще вложи повече от 1 млн. лева като първоначална инвестиция в строежа на стадион \"Христо Ботев\". Това разкри президентът на клуба Ангел Палийски след спечелването на Суперкупата на България.  Пловдивчани надвиха \"Лудогорец\" след дузпи . \"Темата със стадиона е много болезнена за всички в клуба. Ние като ръководство решихме всички премии, които ще получим от участието в Лига Европа, ще ги вложим в строежа на стадион \"Христо Ботев\". По този начин ще дадем начало на кампанията за събиране на средства\", каза Палийски. До момента \"Ботев\" заработи 675 хил. евро от наградния фонд на УЕФА, за участието си в първия, втория и третия предварителен кръг на  Лига Европа .\"Ботев\" работи с община Пловдив за сътрудничество и търси инвеститори, за да може \"Колежа\", както е известно съоръжението отново да приема мачове. От 2014 г. \"канарчетата\" играят домакинските си срещи в Първа лига на базата си в Коматево, след като стадионът беше разрушен.  Бившият собственик Цветан Василев  обеща мащабни инвестиции и изграждане на ново модерно съоръжение, но след краха на КТБ спря издръжката на отбора. Палийски коментира и представянето на \"Ботев\" в мача с \"Лудогорец\", който донесе втори трофей на тима в рамките на три месеца. \"Когато отборът печели, винаги трябва да сме щастливи. В последните години не се е случвало \"Ботев\" да взима две купи. Премии ще има, разбира се, за всяка добра работа се получават бонуси\", каза още президентът Палийски след триумфа над \"Лудогорец\". Треньорът на \"Ботев\"  Николай Киров  също оцени високо представянето на отбора си. \"Всеки трофей е важен, а още повече този, който никога досега не бяхме печелили. За мен отношението на публиката е всичко и това, което видях на \"Лазур\", ще го помня за цял живот\", каза специалистът.", "date": "2017.08.10", "title": "\"Ботев\" инвестира всички приходи от Европа в строежа на стадиона"}
{"url": "http://www.dnevnik.bg/sviat/2017/08/10/3022026_fbr_e_izzelo_dokumenti_ot_doma_na_bivshiia_shef_na/", "text": "Федералното бюро за разследване (ФБР) на САЩ е иззело данъчни документи и други материали от едно от жилищата на бившия шеф на предизборния щаб на президента Доналд Тръмп Пол Манафорт, предаде агенция \"Асошиейтед прес\". Обискът бе потвърден от говорителя на специалния прокурор Робърт Мюлър. Обискът в дома на Манафорт във Вирджиния е част от разследването на специалния прокурор за намесата на Русия в президентските избори в САЩ миналата година. Той е бил извършен без предварително предупреждение на 26 юли - ден след като Манафорт се е срещнал с членове на комисията на Сената по разузнаването, писа в. \"Вашингтон пост\", който пръв разпространи информацията. Според вътрешни източници на агенция \"Ройтерс\" този ход показва, че разследването се задълбочава и фокусира върху финансовите дейности на близките до Тръмп хора. Те твърдят, че  Манафорт  е разследван по подозрение за пране на пари и е смятан за човек, който може да свидетелства срещу свои бивши колеги, казват двама души, запознати с работата на  специалния прокурор . Манафорт отдавна е разследван от ФБР за своите дейности в Украйна и работата си за бившия проруски президент Виктор Янукович. Впоследствие това разследване се смеси с руското. Президентът Доналд Тръмп отдавна нарича разследването на Мюлър  \"лов на вещици\" . Разузнаването на САЩ обяви още през януари, че Москва се е намесвала в президентската надпревара в полза на Тръмп. Разследването на Мюлър наскоро направи друга  сериозна стъпка напред  - съдебни заседатели, свикани от специалния прокурор, вече работят, за да установят има ли основания за започване на дело. Т.нар. голямо жури е изпратило призовки във връзка с наскоро разкритата среща от юни 2016 г. между  Доналд Тръмп-младши и руска адвокатка , която искала да го снабди с  неудобна за Хилъри Клинтън  информация. Това разкриват двама източници на агенция \"Ройтерс\", както и редица американски медии. Няколко комисии в Конгреса провеждат собствени разследвания по въпроса, а специалният прокурор  Робърт Мюлър  бе  назначен през май , след като Тръмп  скандално уволни  дотогавашния ръководител на разследването – директора на ФБР  Джеймс Коми .", "date": "2017.08.10", "title": "ФБР е иззело документи от дома на бившия шеф на кампанията на Тръмп"}
{"url": "http://www.dnevnik.bg/photos/2017/08/10/3021969_snimka_na_denia_putin_i_trump_se_poiaviha_na/", "text": "Бившият руски хакер Сергей Павлович, по-известен с онлайн псевдонима си \"Police Dog\", е изработил платки с формата на сто доларова банкнота. Той е заменил оригиналното лице на банкнотата от 100 долара на Бенджамин Франклин с лика на руския президент Владимир Путин и американския Доналд Тръмп", "date": "2017.08.10", "title": "Снимка на деня: Путин и Тръмп се появиха на 100-доларова банкнота"}
{"url": "http://www.dnevnik.bg/bulgaria/2017/08/10/3022031_bulgariia_e_nai-murzelivata_durjava_v_evropeiskiia/", "text": "Българите са най-мързеливата нация в Европейския съюз. Това показва британско изследване, резултатите от което бяха разпространени от таблоида \"Дейли мейл\". 78% от възрастните българи, участвали в проучването, са обявили, че не извършват никакви физически упражнения, за да поддържат тялото си в добра форма. Челните позиции сред най-мързеливите нации в Европейския съюз се допълват от Румъния, Италия, Гърция, Кипър и Полша. Без изненада най-активни физически са три страни от Скандинавския полуостров. В Швеция девет от десет души посещават поне един път седмично фитнес салон. Жителите на Дания и Финландия се нареждат непосредствено след това по физическа активност. Британското изследване е обхванало 28 хил. души от страните - членки на Европейския съюз, като във всяка държава са били анкетирани по 1000 възрастни мъже и жени. Те били попитани колко често спортуват или правят някакви упражнения. Проучването е показало, че мъжете тренират по-често от жените, а разликата по този показател е най-осезаема при най-младите.", "date": "2017.08.10", "title": "България е най-мързеливата държава в Европейския съюз, сочи британско изследване"}
{"url": "http://www.dnevnik.bg/photos/2017/08/10/3021845_fotogaleriia_mujete_iazidi_vuzstanoviavat_hramovete_si/", "text": "Язидски мъже и момчета възстановяват разрушените си от \"Ислямска държава\" храмове, докато чакат жените да се върнат в опустошения от джихадистите град Башика.", "date": "2017.08.10", "title": "Фотогалерия: Мъжете язиди възстановяват храмовете си в очакване на жените"}
{"url": "http://www.dnevnik.bg/biznes/2017/08/10/3022040_statistikata_otchete_pochti_10_rust_na_srednata/", "text": "През второто тримесечие на 2017 г. средната месечна работна заплата е 1040 лева и нараства с 9.9% спрямо същия период на миналата година, съобщи днес Националният статистически инстутут. Най-голямо e увеличението в икономическите дейности \"Операции с недвижими имоти\" (16%), \"Административни и спомагателни дейности\" (13.4 на сто) и \"Професионални дейности и научни изследвания\" (13.2%). Спрямо същия период на предходната година средната месечна работна заплата през второто тримесечие в обществения сектор нараства с 8.1%, а в частния - с 10.6 на сто. Спрямо януари-март през второто тримесечие средната месечна заплата се повишава с 3.4%. Средно най-високи заплати взимат работещите в секторите \"Създаване и разпространение на информация и творчески продукти; далекосъобщения\" (2306 лева), \"Финансови и застрахователни дейности\" (1815 лв.) и \"Производство и разпределение на електрическа и топлинна енергия и на газообразни горива\" (1769 лв). Най-нископлатени са в секторите \"Хотелиерство и ресторантьорство\" (635 лева) и \"Строителство\" - 796 лева. По предварителни данни на Националния статистически институт наетите лица по трудово и служебно правоотношение към края на юни 2017 г. нарастват с 63.4 хил., или с 2.8% спрямо края на март 2017 г., като достигат 2.34 милиона души.", "date": "2017.08.10", "title": "Статистиката отчете почти 10% ръст на средната заплата спрямо миналата година"}
{"url": "http://www.dnevnik.bg/sviat/2017/08/10/3022042_dnes_izliza_posledniiat_broi_na_na_nai-tirajniia/", "text": "Днес излиза последният брой на най-тиражния гръцки вестник \"Та неа\", а от неделя престава да се появява на пазара и другото най-значимо гръцко издание - седмичникът \"Вима\", предаде гръцката държавна телевизия ЕРТ. Очаква се днес работещите в  медийната група \"Ламбракис\" , притежавала досега тези и други издания и медии, да подпишат уволненията си. Новото ръководство на групата трябва да им изплати две месечни заплати до края на октомври. От днес затваря врати и сградата на групата. В свое съобщение Съюзът на редакторите призовава новия собственик да се ангажира с осигуряването на работни места на всички уволнени и да им изплати изработеното. Журналистическият синдикат настоява и за среща с новите собственици, за да бъдат уведомени за техните планове. До затварянето на двата авторитетни вестника се стигна заради  проблеми с дълга на предишния собственик  на групата \"Ламбракис\". Корпорацията притежава още редица списания, информационни сайтове и радио \"Вима Еф Ем\" и е особено критична към премиера Алексис Ципрас. В частната група има още един местен медиен гигант - телевизия \"Мега\". Управляващите от своя страна заявяват, че медиите в страната са в ръцете на олигарси. Президентът на медийната група Ставрос Психарис е съден за пране на пари и данъчни измами. През декември групата \"Ламбракис\" не успя да плати вноската си по дълг от 99 милиона евро. Междувременно групата премина в ръцете на корабния магнат Евангелос Маринакис, който притежава и футболния клуб \"Олимпиакос\". Той я придоби срещу 22.8 млн. евро.", "date": "2017.08.10", "title": "Днес излиза последният брой на на най-тиражния гръцки вестник"}
{"url": "http://www.dnevnik.bg/sport/2017/08/10/3022004_fotogaleriia_antoniia_grigorova_i_putiat_kum/", "text": "Антония Григорова завърши успешно екстремното си предизвикателство \"Пътят Ком - Емине 600\". Тя стана първата жена, ", "date": "2017.08.10", "title": "Фотогалерия: Антония Григорова и пътят към историческия пробег на Ком - Емине"}
{"url": "http://www.dnevnik.bg/tehnologii/2017/08/10/3022053_feisbuk_pusna_nova_video_usluga_za_sledene_na_shouta_i/", "text": "\" Фейсбук\" (Facebook)  направи най-значимия си ход досега в посока на видеопазара – пускайки новия си продукт Watch, който позволява на потребителите да гледат предавания от риалити до спорт на живо. Watch е \"място, където можете да откриете какви шоута гледат приятелите ви и да следите любимите си предавания и техните създатели, за да не пропускате нито един епизод. Ще можете да си чатите и да се свързвате с други хора, докато гледате, и да се присъедините към групи на хора, които харесват същите предавания\", писа  Марк Зукърбърг  във \" Фейсбук \". В Watch ще присъстват както професионално създадени шоута, така и видеа, заснети от потребителите. Новият продукт е достъпен за малък брой хора в САЩ засега. От месеци най-голямата социална мрежа намеква, че иска да стане източник на оригинални и добре продуцирани видеа, пише агенция \"Ройтерс\". През май агенцията съобщи, че компанията е подписала сделки с насочени към младото поколение медии като Vox, BuzzFeed, ATTN, Group Nine Mediа и други. Сред планираните шоута са предавания за сафари от National Geographic, баскетболни мачове, съвети за родителство, връзки и здравословен начин на живот и други.", "date": "2017.08.10", "title": "\"Фейсбук\" пусна нова видео услуга за следене на шоута и сериали"}
{"url": "http://www.dnevnik.bg/bigpicture/2017/08/10/3021808_golamata_snimkanachaloto_na_goliamoto_panamerikansko/", "text": "На 25-ти юли трима българи потеглиха към нулевия километър от панамериканската магистрала Прудоу Бей Аляска. Целта им е да изминат Панамериканската магистрала - най-дългият автомобилен път на Земята. Представяме ви разказа за началото на експедицията на фотографа на \"Дневник\" Георги Кожухаров. На 25-ти юли Щерю, Мишо и аз потеглихме към нулевия километър от панамериканската магистрала Прудоу Бей Аляска. Към нас месец по-късно ще се присъедини и Руми. Потеглихме от Филаделфия, от където взехме джипа за пътуването към най-северните части на Аляска. Предстояха ни 12 дълги дни на път преди още да стартираме пътешествието. Снимките са направени с подкрепата на Никон България. По магистралата за Аляска е пълно със знаци, които предупреждават за опасност от диви животни по пътя. Дори не очаквахме да се разминем с бизон, който вървеше изморено, а стъпките му се чуваха от далече.", "date": "2017.08.10", "title": "Началото на голямото панамериканско приключение"}
{"url": "http://www.dnevnik.bg/biznes/finansi/2017/08/10/3021617_dulgovete_po_kreditni_karti_v_sasht_nadhvurliha_nivata/", "text": "Дълговете по кредитни карти в САЩ са надхвърлили нивата от 2008 г. и са най-големите в историята. Според доклад на американския Федерален резерв, публикуван в понеделник, дълговете по кредитни карти са се равнявали на 1.021 трилиона долара през юни 2017. Това е повече от предишния рекорд от април 2008, когато дълговете по кредитни карти са били 1.02 трилиона долара, пише финансовото издание MarketWatch. Скоро след това нивата значително се понижиха заради световната финансова криза, започнала именно с кредитната криза в САЩ. Според последния доклад броят на хората, на които банките в САЩ издават кредитни карти, също се е покачил значително и е най-високият от 2005 г. насам. Частта от тях с лоши кредитни рейтинги също се е увеличила, но според агенцията за кредитно оценяване TransUnion те имат по-ниски лимити за харчене от нивата от 2008 г. Според друг доклад на Федералния резерв, публикуван миналата седмица, цялостните дългове на домакинствата в САЩ, равняващи се на 12.73 трилиона долара, също са надхвърлили нивата от 2008г. (12.68 трилиона долара). В сравнение с 2008г. ипотечните кредити са намалели с почти 1 трилион долара. За сметка на това кредитите за коли са се увеличили с 367 милиарда, а студентските заеми - с 671 милиарда. Въпреки това ипотеките все още представляват две трети от цялостните дългове. Растящият брой на хората, които не успяват да погасят кредитите си за коли в продължение на повече от 90 дни, е повод за притеснение, пише още MarketWatch. През декември 2016 почти 6 милиона американци са закъснели с поне 90 дни с вноските си. Според експерти, това напомня на потребителското поведение точно преди рецесията, започнала през 2007.", "date": "2017.08.10", "title": "Дълговете по кредитни карти в САЩ надхвърлиха нивата от 2008 г."}
{"url": "http://www.dnevnik.bg/sport/2017/08/10/3022079_kralev_obiavi_fizkulturnite_saloni_za_prioritet_1_vuv/", "text": "Спортният министър Красен Кралев заяви, че изграждането на физкултурни салони в училищата е главният приоритет по време на втория му мандат. Правителство ще отпусне повече от 130 милиона лева в следващите четири години за подобряване на условията за спортуване на учениците. Средствата са заложени в бюджета за управленския мандат на третия кабинет на Бойко Борисов. \"Най-важният приоритет, който е на водещо място в управленската ни програма, е да започнем този мащабен проект с физкултурните салони. Няма как да говорим за елитен спорт, за здрава нация или за спортна култура, ако нямаме салони в училищата\", заяви Кралев пред Би Ти Ви. Той си постави за цел да бъде върнат авторитета на учителите по физкултура и на спорта в училище. \"Имаме голям проблем, защото голяма част от директорите подценяват спорта, часовете се претупват. Те са прави, като казват, че в много от случаите причината е липсата на физкултурни салони.\" Приемането на нов закон за физическото възпитание и спорта, който беше начело сред приоритетите на Кралев в първия му мандат, сега беше поставен на второ място. \"Септември месец ще влезе в парламента, ще може да се гласува. Старият закон е много неадекватен, остарял.\" \"Третият приоритет, разбира се, е спортната инфраструктура. Трябва да продължим това, което се прави през първите два кабинета на г-н Борисов. Да продължим същия темп на строителство и през третия, за да може накрая да стигнем черешката на тортата - един национален стадион\", каза още спортният министър. На този етап обаче според него е неоправдано да се инвестира в нов национален стадион. \"За да има такова съоръжение, трябва всичко останало да ти е наред - салоните в училищата, залите, другите стадиони. Важното е спортната инфраструктура да бъде правена стъпка по стъпка\", завърши Кралев.", "date": "2017.08.10", "title": "Кралев обяви физкултурните салони за приоритет №1 във втория си мандат"}
{"url": "http://www.dnevnik.bg/sport/2017/08/10/3022093_citat_na_denia_az_sum_privurjenik_na_evoljucionniia/", "text": "\"З Това заяви спортният министър Красен Кралев пред Би Ти Ви. Според него на този етап е неоправдано да се инвестира в нов национален стадион от ранга на \"Филип II\" в Скопие, който тази седмица прие  двубоя за Суперкупата на Европа между \"Реал\" (Мадрид) и \"Манчестър юнайтед\" . \"Не мисля, че в сегашното ни състояние най-умното нещо е да инвестираш парите си в един мач. Не вярвам нивото на македонския спорт да се вдигне от тази инвестиция\", каза Кралев. По думите му в България първо трябва да се оправят физкултурните салони, спортните зали и другите стадиони, преди да се стигне до \"черешката на тортата\". \"Не виждам кое е това състезание, в което български отбор може да участва, и то да не може да се проведе на стадион \"Васил Левски\". Така и така има по три мача в годината на националния отбор на това съоръжение.  Дайте първо да оправим другите неща . Ще направим такова съоръжение, като му дойде времето по естествен път\", завърши Кралев. ", "date": "2017.08.10", "title": "Цитат на деня: Аз съм привърженик на еволюционния подход на развитие, не на революционния"}
{"url": "http://www.dnevnik.bg/sviat/2017/08/10/3022109_bulgariia_e_sred_evropeiskite_strani_s_nai-goliam_risk/", "text": "България е сред страните в Европейския съюз, най-застрашени от модерно робство. Тя се нарежда до Румъния, Гърция, Италия и Кипър в първата петица. Това показва световният Индекс на  съвременното робство,  създаден от анализаторската компания Verisk Maplecroft и цитиран от фондация \"Томсън-Ройтерс\". Той взима под внимание законодателството, ефективността на прилагането му и тежестта на нарушенията. Петте най-рискови държави са ключови входни врати към ЕС, сочат експертите. Най-зле сред тях се справя Румъния, където положението се влошава най-бързо в света – тя е паднала с 56 места в сравнение с миналата година. Европейският съюз е регионът в света, където случаите на т. нар. \" съвременно робство \" са се увеличили най-много през тази година. Причината е притокът на повече от 100 000 мигранти, много от които са изключително  уязвими за експлоатация . Около 115 000 мигранти и бежанци са достигнали Европа от началото на годината. Огромната част от тях, над 80%, са влезли в Италия. Много нелегални мигранти плащат големи суми за пътуването и накрая са принудени да работят почти за без пари, за да си върнат дълговете към безскрупулни трафиканти, отбеляза експерт от компанията Местните власти имат проблем със справянето със съвременното робство заради големия брой новопристигнали. 21 милиона души в света, сред които и деца, полагат  принудителен труд . Тази активност се оценява на 150 милиарда долара годишно, сочат данни на Международната организация по труда. Северна Корея остава на първо място в индекса като страната, където положението с робския труд е най-лошо.Ситуацията се е влошила най-много в Турция. На обратния полюс най-голямо подобрение е постигнала Индия (от 15-о до 49-о място). Тайланд също е регистрирал сериозен напредък (от 27-о до 48-о място). Рискът и в двете страни обаче остава изключително голям.", "date": "2017.08.10", "title": "България е сред европейските страни с най-голям риск от съвременно робство"}
{"url": "http://www.dnevnik.bg/sport/2017/08/10/3022088_avram_grant_e_otkazal_zaplata_ot_30_hil_dolara_ot/", "text": "Медиите в Израел твърдят, че  Аврам Грант  не е треньор на \"Левски\", защото е отхвърлил офертата на сините. Според информации в родината на специалист той е отказал предложените му 30 хил. долара месечно от собственика Спас Русев. \"Той се срещна със собственика Спас Русев в София и всичко изглеждаше уточнено, но предложението за заплата от 30 хил. долара беше доста под очакванията на Грант\", пишат медиите в Израел. Припомня се още, че в националния тим на Гана, който треньорът водеше за последно, той е взимал по 50 хил. долара месечно, правейки компромис. През миналата седмица собственикът на \"Левски\" Спас Русев назначи италианеца  Делио Роси  за треньор на тима. Бизнесменът обяви, че решението е на Надзорния и Управителния съвет на клуба, които след презентации от кандидатите са се спрели на Роси. Първоначално, след срещата на Русев и Грант в София, в израелският сайт sport1.maariv.co.il съобщи, че  треньорът ще взима 800 хил. евро на година , но веднага след това бизнесменът опроверга информацията, твърдейки, че става въпрос за много по-малко пари. Отново в Израел се твърди, че Делио Роси се е съгласил на заплата между 15 и 20 хиляди евро, заради което е избран за  треньор на \"Левски\" .", "date": "2017.08.10", "title": "Аврам Грант е отказал заплата от 30 хил. долара от \"Левски\", твърдят в Израел"}
{"url": "http://www.dnevnik.bg/bulgaria/2017/08/10/3022110_prezidentut_pusna_promenite_v_sudebniia_zakon/", "text": "Президентът Румен Радев не наложи вето върху промените в Закона за съдебната власт. Това се разбира от  съдържанието  на броя на Държавен вестник, който ще излезе утре. Много неправителствени организаци и и  извънпарламентарни партии  поискаха от държавния глава да върне текстовете, внесени от ГЕРБ.  С тях се предвижда възможност  настоящите членове на съдебния съвет, чийто мандат изтича през октомври, да се върнат на избрани от тях позиции в съдебната система. Освен това се предвижда възможността магистрат да бъде отстраняван при обвинение за тежки престъпления от общ характер, а не само за такива, свързани с работата му. Междувременно днес правната комисия в съдебния съвет единодушно се обяви срещу този текст от промените. Преди ваканцията стана известно, че вероятно мнозинството в кадровия орган ще поиска да бъде наложено вето. Официалната позиция на комисията, разпространена днес, е закъсняла, с оглед че утре изтича срокът за президента да реши дали да върне измененията. Първоначално в пакета промени предвиждаше и ограничаване на финансирането за съсловните организации за магистрати и забрана те да получават финансиране от чужди държави. Между първо и второ четене бяха внесени предложения тази забрана да не важи за държави от Европейския съюз и Европейското икономическо пространство. Малко преди разглеждането на проекта на второ четене в комисия тези текстове бяха оттегли с мотив, че приемането им в този момент не са удачни. Така проектът, без текстовете за финансиране, минаха експресно през второ гласуване в комисия и по-малко от 24 часа след това влязоха и бяха гласувани в зала.", "date": "2017.08.10", "title": "Президентът пусна промените в съдебния закон (допълнена в 14:15 ч.)"}
{"url": "http://www.dnevnik.bg/photos/2017/08/10/3022052_snimka_na_denia_pulsirashtite_oblaci_v_diavolskata/", "text": "Водолаз е заобиколен от пасаж риби в \"Дяволската пещера\", близо до Джорджтаун на Каймановите острови", "date": "2017.08.10", "title": "Снимка на деня: Пулсиращите облаци в ''Дяволската пещера''"}
{"url": "http://www.dnevnik.bg/ot_vas/novini_ot_vas/2017/08/10/3022108_fekalna_reka_v_moreto/", "text": "На километър от жилищна зона в гр. Ахтопол, насред скалите се излива кафява, воняща водна маса. Отвежда се посредством циментова тръба, в скрита долчинка, а после директно в морето. Коментарът нататък е излишен. Линк към видео:  https://youtu.be/2qBsyekYghM", "date": "2017.08.10", "title": "Фекална река в морето"}
{"url": "http://www.dnevnik.bg/sviat/2017/08/10/3022124_chehiia_sudi_brjuksel_zaradi_ogranichavaneto_na/", "text": "Чехия е внесла в Европейския съд жалба срещу нова директива на Европейския съюз, която ограничава притежаването на полуавтоматични и други оръжия. Това обяви чешкият вътрешен министър Милан Хованец, цитиран от агенция \"Ройтерс\". По-рано тази година Европейският парламент и съветът на вътрешните министри на съюза одобриха окончателно директивата въпреки съпротивата на  Люксембург, Полша и Чехия . Тя забранява притежаването на дълго- и късоцевни полуавтоматични оръжия с големи пълнители, пушки със сгъваеми приклади и оръжия, модифицирани от автоматични в полуавтоматични. Приетата след терористичните актове из Европа директива предвижда също регистрация на бракуваните оръжия и историческите реплики, облекчаване на процедурата за проследяване на дадено оръжие и борба с незаконната оръжейна търговия. \"Такова мащабно наказание за почтените притежатели на оръжия е неприемливо, защото забраната за законно притежание на оръжие няма връзка с борбата с тероризма\", се казва в изявлението на Хованец. По думите му това не е просто \"безсмислено решение, което за пореден път подкопава доверието на хората в ЕС\", а директива, която има \"негативно отражение върху вътрешната сигурност на Чехия, защото голямо количество оръжия може да се премести на черния пазар\". В Чехия с население 10.6 милиона има над 800 хиляди огнестрелни оръжия от всички категории, регистрирани на около 300 хиляди човека с разрешителни за притежание. През юни долната камара на парламента в Прага вкара в конституцията правото на гражданите да притежават оръжие./БТА", "date": "2017.08.10", "title": "Чехия съди Брюксел заради ограничаването на притежанието на оръжие"}
{"url": "http://www.dnevnik.bg/politika/2017/08/10/3022125_bulgariia_kandidatstva_za_evropeiskata_agenciia_za/", "text": "България е единствената страна, която се състезава за домакинство на Европейската агенция за лекарствата (ЕАЛ или EMA на английски) без сайт за кандидатурата и видео. За сметка на това към документите е приложено сканирано писмо от премиера Бойко Борисов до председателя на Европейския съвет Доналд Туск и председателя на Европейската комисия Жан Клод Юнкер. Агенцията се намира в Лондон и трябва да бъде преместена, след като Великобритания излезе от Европейския съюз. Градовете кандидати, подали документи, са 19. Това са – Амстердам, Атина, Барселона, Бон, Братислава, Брюксел, Букурещ, Копенхаген. Дъблин, Хелзинки, Лил, Малта, Милано, Порто, Стокхолм, Виена, Варшава, Загреб и София. В българската оферта, която представлява текст от 4 страници, се предлага агенцията да бъде разположена в София Тех Парк, наречен Technology + Innovative Network (T+IN). В документа пише, че чисто новата сграда за агенцията е на ниво планиране и ще бъде готова до релокацията на ЕМА, но не по-късно от 1 януари 2019 г.. Тя ще се разполага на 30 000 квадратни метра. Към българските документи няма приложени илюстрации с планирания външен вид на сградата. За разлика от всички останали оферти в българската оферта няма и графики и статистика, с която да се убедят европейските власти в предимствата на София. За сравнение, хърватската оферта е от 32 страници, полската от 52, а тази на Румъния от 128. Eто и видеото на Румъния: Всички кандидатури и техните документи са качени на  официалния сайт .", "date": "2017.08.10", "title": "България кандидатства за Европейската агенция за лекарствата с писмо на Борисов вместо сайт"}
{"url": "http://www.dnevnik.bg/sport/2017/08/10/3022139_totnum_se_nujdae_ot_novi_igrachi_vuv_vsiaka_liniia/", "text": "Мениджърът на \"Тотнъм\" Маурисио Почетино не се притеснява от факта, че клубът все още не е привлякъл нито един нов футболист. Аржентинският специалист е сигурен, че сделки до края на трансферния прозорец ще има. \"Не е лесно да намериш играча с нужния профил, но аз съм сигурен, че в следващите няколко седмици ще добавим футболисти към състава ни. Оптимално се нуждаем по един нов играч във всяка линия – защитата, полузащита и нападение\", каза аржентинецът. \"Шпорите\" са единствения тим от претендентите за титлата, който все още не се е подсилил. За сметка на това \"Тотнъм\" вече продаде  Кайл Уокър за 45 млн. паунда  на прекия конкурент \"Манчестър сити\". През този период \"Челси\" купи  Алваро Мората , Антонио Рюдигер и Тимуе Бакайоко, \"Манчестър юнайтед\" привлече Ромелу Лукаку, Виктор Линдельоф и Неманя Матич, а \"Ман сити\" се подсили още с Бернардо Силва, Бенджамин Менди, Данило и Едерсон. Освен Уокър и другият краен защитник на \"шпорите\" Дани Роуз е свързан с преминаване на \"Етихад\". В интервю за \"Сън\" той разкри, че би искал да види привличане на играчи от висока класа в Северен Лондон. \"Дано успеем да привлечем двама или трима известни играчи, а не такива, които трябва да провериш в Гугъл кои са\", каза английският национал. В момента \"Тотнъм\" изгражда новия \"Уайт Харт лейн\", а цялата инвестиция за стадиона надхвърля 750 млн. паунда. Почетино не се притеснява, че това ще навреди на трансферната политика на клуба. \"Аз не разбирам нищо от бизнес, затова слушам нашия президент Даниел Леви. Той е един от най-добрите бизнесмени в Англия и щом казва, че няма да имаме затруднения около трансферите, значи е така\", добави мениджърът на \"шпорите\". Статистиката сочи, че \"Тотнъм\" е сред най-активните отбори в края на  трансферния прозорец . През последните три години клубът привлича средно по четирима играчи в края на август, за сметка на средно по един през юли.", "date": "2017.08.10", "title": "\"Тотнъм\" се нуждае от нови играчи във всяка линия, смята Маурисио Почетино"}
{"url": "http://www.dnevnik.bg/sport/2017/08/10/3022120_mtel_sport_2_shte_izluchva_macha_na_meiuedur_i/", "text": "\"Мтел спорт 2\" ще излъчи мача между непобедения на професионалния боксов ринг Флойд Мейуедър и звездата на смесените бойни спортове Конър Макгрегър. Историческият двубой ще е в Лас Вегас в ранните часове на 27 август. Очакванията са мачът между 40-годишния американец и 27-годишния ирландец да разбие рекордите по приходи и гледаемост, които поставиха Мейуедър и Мани Пакиао в  сблъсъка за световната титла в среднолека категория през 2015 г. Срещата ще бъде по правилата на професионалния бокс, въпреки че Макгрегър никога не се е боксирал - нито като аматьор, нито като професионалист. През ноември той стана първият боец, притежаващ едновременно световните титли в две различни категории на UFC, а тази година се сдоби с боксов лиценз. Мейуедър не се е боксирал от декември 2015 г. Той прекрати кариерата си, след като записа 49-а победа от 49 мача и изравни рекорда на Роки Марчиано. 40-годишният американец спечели световните титли в пет дивизии и заработи над 800 милиона долара на ринга,  300 от които в мача с Пакиао .  Едва петима души в цялата история на спорта могат да се похвалят с по-големи приходи - лицето на баскетбола Майкъл Джордан, легендите на голфа Тайгър Уудс, Арнолд Палмър и Джак Никлаус и седемкратният шампион във Формула 1 Михаел Шумахер. След мача с Макгрегър Мейуедър вероятно ще напредне поне с едно място в тази класация. Очаква се двамата да спечелят по 100 милиона долара, а двубоят им да генерира приходи от 600 милиона. Най-евтините билети за шоуто в T-Mobile Arena са 500 долара, а местата около ринга средно 10 333 долара, като има и такива за 19 000. Залата ще събере над 20 000 зрители.", "date": "2017.08.10", "title": "\"Мтел спорт 2\" ще излъчва мача на Мейуедър и Макгрегър"}
{"url": "http://www.dnevnik.bg/detski_dnevnik/2017/08/10/3022162_shte_se_oceniava_riskut_ot_obuchitelni_zatrudneniia/", "text": "Разработен от учени и експерти скрининг тест ще оценява риска от възникване на обучителни затруднения при деца от 3 години до 3 години и половина. Той ще е съобразен с възрастта на децата, а оценяването им ще е по желание на родителите, като за целта учителите в детските градини ще преминат специално обучение. Това предвижда проект на нова наредба за приобщаващото образование, представен днес от Министерството на образованието и науката (МОН), съобщиха от пресцентъра му. \"Идеята е, че с целенасочена работа от тази възраст такива трудности могат да бъдат преодолени\", обясни зам.-министърът на образованието Деница Сачева на пресконференция днес. Проектът ще бъде предложен за публично обсъждане до 10 септември, съобщиха от пресцентъра на министерството, като все още не е публикуван на сайта му. Регионалните екипи за подкрепа на деца със специални образователни потребности ще могат да изпращат мобилни групи от специалисти – психолози, логопеди и др., в образователни институции, които нямат такива. Детските градини и училищата вече няма да са задължени да определят координиращ екип, който да отговаря за плановете за подкрепа на децата и учениците. За това ще се грижи само един човек - координатор, определен от директора. В проекта е предвидено административната работа на учителите да се намали 10 пъти. По сега действащия нормативен акт, ако в училище има 15 ученици с необходимост от допълнителна подкрепа за личностно развитие, екипът трябва да изготвя годишно около 480 писмени документа. Предложението е те да бъдат сведени до около 45. Предвижда се децата и учениците с изявени дарби и таланти да получават допълнителна подкрепа в центровете за личностно развитие. С друга промяна ще бъдат осигурени консултации за кариерно развитие на учениците в училищата. За целта педагогическите съветници и психолозите ще им дават въпросници, разработени по проекта на МОН \"Система за кариерно ориентиране в училищното образование\". Ще се ползват и ресурсите на портала  http://orientirane.mon.bg /. Мария Семерджиева посочи, че до момента над 65 000 деца са преминали кариерно ориентиране. В 42 училища в страната пилотно са създадени кариерни центрове, които насочват учениците към подходящите за тях професии. \"Предвижда се в бъдеще такива центрове да има във всички училища\", допълни тя. Новата наредба въвежда ясна процедура за насочване на ученици със специални образователни потребности след 7 и 10 клас за продължаване на образованието в профили и в специалности от професии. Училищните библиотеки ще се превърнат в места със социални функции – за опознавателни срещи между учениците и достъп до съвременни технологии.  Промяна има и при отсъствията на учениците. До момента директорите разрешаваха до три дни непосещаване на часовете по уважителни причини. \"С промените това разрешение ще се дава от класния ръководител. Ако ученикът трябва да отсъства до 7 дни по уважителни причини, родителите му трябва да подадат уведомление до директора на училището. Изменя се и досегашното изискване преди започване на процедура за санкция на ученик родителите да бъдат уведомени писмено. Това ще става и по електронна поща.", "date": "2017.08.10", "title": "Ще се оценява рискът от обучителни затруднения при децата на 3 години, предвижда проект"}
{"url": "http://www.dnevnik.bg/sviat/2017/08/10/3022176_rumunskite_deputati_moje_da_sa_osujdani_no_chistachite/", "text": "\"Ирония на съдбата: Камарата на депутатите, ръководена от осъдения  Ливиу Драгня , наема чистачи само с чисто съдебно минало\" Това пише днес в. \"Ромъния либера\", след като във \"Фейсбук\" бе разпространена обява за работа в парламента, в която се изисква от служителите по чистотата да имат чисто съдебно минало. В нея се уточнява, че се търсят петима чистачи, които ще се явят на писмен изпит на 24 август, а през септември - на устен. На устното събеседване ще бъдат проверени \"практическите им умения\". През април 2016 г. председателят на управляващата Социалдемократическа партия и настоящ председател на Камарата на депутатите  Ливиу Драгня  бе осъден на две години затвор условно заради изборни злоупотреби по време на референдума за отстраняване от длъжност на тогавашния президент  Траян Бъсеску . По повод обявата за търсене на чистачи в долната камара на парламента, информационният сайт \"Хотнюз\" посочва, че изискването за чисто съдебно минало е валидно за служителите по чистотата в институцията, но не и за народните представители.", "date": "2017.08.10", "title": "Румънските депутати може да са осъждани, но чистачите - не"}
{"url": "http://www.dnevnik.bg/bulgaria/2017/08/10/3022181_ministerstvo_shte_raziasniava_na_kmetove_kak_da/", "text": "Министерството на транспорта, информационните технологии и съобщенията ще разясни на кметове от цялата страна как да получат европейско финансиране за безплатен достъп до безжичен интернет. Това обявиха от пресцентъра на ведомството. На 22 август министерството организира встъпителен информационния ден за инициативата на Съвета и на Европейския парламент WiFi4EU, която е за безплатен достъп до безжичен интернет на територията на ЕС. Целта на форума е представителите на местната власт да бъдат запознати с възможността да получат средства за проекти за безплатен достъп до световната мрежа. Европейската комисия ще осигури финансиране на 100% от разходите по проекта, като на бенефициентите ще се предоставят ваучери в размер на 20 хил. евро. По време на форума ще бъде представен и проект, в рамките на който ще бъде създаден електронен регистър за съществуващата и планираната телекомуникационна инфраструктура и за възможности за изграждане на електронни съобщителни мрежи с минимални капиталови разходи.", "date": "2017.08.10", "title": "Министерство ще разяснява на кметове как да получат европейско финансиране за интернет"}
{"url": "http://www.dnevnik.bg/sport/2017/08/10/3022185_ludogorec_prie_ostavkata_na_dermendjiev_zaradi/", "text": "\"Лудогорец\" обяви официално раздялата си с треньора Георги Дерменджиев. Шампионите съобщиха чрез официални си сайт, че оставката, която 62-годишния специалист подаде след двубоя с  \"Ботев\" (Пловдив) , е приета. \"Наставникът заяви категорично желание да напусне поста след загубата в мача за Суперкупата на България в сряда. От днес ПФК \"Лудогорец\" стартира спешни преговори с няколко родни и чужди специалисти, като целта е до първия плейофен мач от Лига Европа срещу  \"Судува\"  на 17 август да има нов треньор\", съобщава официалният сайт на шампионите. В съботния двубой от петия кръг на Първа лига шампионите ще бъдат водени от досегашния помощник на Дерменджиев Петко Петков. Специалистът започна работа в Разград през 2011 г. като асистент на Ивайло Петев, а след това и на Стойчо Стоев. След освобождаването на последния пое тима от 1 август 2014 г. Дерменджиев вкара \"Лудогорец\" в групите на Шампионската лига и спечели четири точки, въпреки че беше в компанията на \"Реал\" (Мадрид), \"Ливърпул\" и \"Базел\". Въпреки успехите и шампионската титла в края на сезона договорът му не беше продължен и Дерменджиев напусна. След неуспешните престои на португалеца Бруно Рибейро и Едуард Ераносян на 6 ноември 2015 г. \"Лудогорец\" назначи отново Дерменджиев. През миналия сезон треньорът отново вкара разградчани в групите на Шампионска лига и ги класира на трето място, за да продължат на 1/16-финалите в Лига Европа. Като старши треньор на \"Лудогорец\" Дерменджиев донесе три поредни титли на България. В Разград чакат Херо Най-вероятният нов треньор на тима от Разград ще бъде Димитър Димитров. Той  разтрогна договора си с казахстания \"Иртиш\"  (Павлодар) часове преди двубоя на \"Лудогорец\" с \"Ботев\" за Суперкупата на България. Преди седмица Херо категорично отрече, че ще поеме \"Лудогорец\", след като беше свързван с поста още след загубата на разградчани от \"Апоел\" (Беер Шева) в третия предварителен кръг на Шампионската лига. По информация на   преди седмица Димитров е бил забелязан в офисите на собственика на \"Лудогорец\"  Кирил Домусчиев  в столичния квартал \"Изток\". Още тогава треньорът е уточнил последните детайли с ръководството на шампионите и си е стиснал ръката с Кирил Домусчиев. \"Дневник\" опита да се свърже с Димитров по телефона в Казахстан, но през целия ден мобилният му телефон беше изключен. Българският специалист пое \"Иртиш\" през 2015 г., а година по-късно спечели бронзовите медали в Казахстан. За последно в България Херо беше спортен директор на \"Ботев\" (Пловдив), но се задържа много малко на поста. Треньорът трябва да се прибере в България утре и веднага да подпише договор с \"Лудогорец\".", "date": "2017.08.10", "title": "\"Лудогорец\" прие оставката на Дерменджиев заради \"категоричното му желание да напусне\""}
{"url": "http://www.dnevnik.bg/bulgaria/2017/08/10/3022199_ubiecut_na_martin_borilski_e_bil_premesten_v/", "text": "Георги Жеязков, който през 2010 г. бе осъден за убийството на студента Мартин Борилски в Париж, е бил преместен общежитието от открит тип на Варненския затвор. Това потвърдиха за \"Дневник\" от пресслужбата на Министерството на правосъдието след зададени въпроси по случая. Желязков бе осъден на 19 г. затвор, а съучастникът му Стоян Стоичков на 17 г. за това, че  на 18 юли 2000 г. умишлено са умъртвили Борилски по особено мъчителен начин  и с особена жестокост. При аутопсията по тялото на жертвата са открити общо Според съдебното решение Желязков и Стоичков трябваше а изтърпят наказанията си при първоначален строг режим в затвор или затворническо общежитие от закрит тип. \"След изменението на Закона за изпълнение на наказанията и задържане под стража\" от февруари т.г. и след постъпила молба от Желязков, съгласно заповед на началника на затвора във Варна, на 13 март т.г. Желязков е преместен в затворническото общежитие от открит тип във Варна\", съобщиха от Министерството на правосъдието. Заповедта е била съгласувана с варненската Окръжна прокуратура. Според отговорите на зададените въпроси по време на пребиваването си в затвора от февруари 2010 г. Георги Желязков е имал отработени дни, които били приравнени на 2 години, 4 месеца и 6 дни. Лишените от свобода, които изтърпяват наказание в затворнически общежития от открит тип, се поставят при смекчен надзор и могат да работят извън района на общежитието без охрана, се казва в Закона за изпълнение на наказанията и задържане под стража. Те могат да провеждат свиждания без заграждения с възможност за свободен достъп до посетителите. Освен това \"за постигнати успехи в работата, спорта, културно-масовата дейност и други положителни прояви\" лишените от свобода, излежаващи наказания в общежития от открит тип могат да бъдат поощрявани със \"свиждане с близките извън затвора, затворническото общежитие или поправителния дом за срок до 12 часа, с месечен домашен отпуск до две денонощия, домашен отпуск до 5 денонощия, както и ползване на годишната почивка извън затворническите общежития от открит тип\". По информация на \"Дневник\", след като на 13 март т.г. Желязков е бил преместен в общежитието, той явно е постигнал успехи, тъй като в момента вече има Присъдата срещу Георги Желязков и Стоян Стоичков, потвърдена от Върховния касационен съд на 30 август 2010 г., сложи точка на съдебна сага, продължила повече от осем години. По време на делото обвиняемите на два пъти бяха оправдавани.  Случаят беше коментиран и на международно ниво , като изказвания направи дори  бившият френски посланик у нас Етиен дьо Понсен . в квартирата му в Париж. Разследването на случая бе поето от криминална бригада към френската съдебна полиция. На местопрестъплението разследващите откриха два панталона окървавени с кръвта на Мартин, а ДНК анализ показа, че те са на Желязков и Стоичков. Следи от кръвта на Желязков бяха открити и под ноктите на жертвата. Разследването, проведено от френската полиция,  показа също, че няколко седмици след убийството двамата му извършители са напуснали Франция. Делото бе поето от българското следствие през 2001 г. Малко след като Стоичков и Желязков бяха привлечени като обвиняеми обаче а по-късно се оказва, че от него липсват документи. По този повод следователите по делото Стефка Мулячка и Мария Андреева заподозряха, че от разследването е изтекла информация и назначените от тях специални разузнавателни средства са били манипулирани, нещо, което съдът индиректно напомни и в мотивите си при потвърждаването на присъдата. Пет години след началото на процеса, през 2008 г., - от Шуменския окръжен, а впоследствие и от Великотърновския апелативен съд. Оправдателните присъди бяха отменени от Върховния касационен съд през 2009 г. В мотивите си магистратите тогава записаха, че решенията на Шуменския и Великотърновския съд са постановени при \"съществени нарушения на процесуалните правила за допускане, събиране, проверка и анализ на доказателствата и доказателствените средства\". Филмираното разследване на \"Капитал\" по случая   показа също, че докато делото е било висящо, е имало Филмът показа също, че мотивите на апелативния съд са базирани на явно манипулиране на доказателствата по делото. Георги Желязков е син на бившия зам.-директор на варненското следствие Борислав Желязков. След промените Желязков-баща напуска системата и заедно с началника си Павел Димитров (агент на бившата Държавна сигурност, бивш лидер на ГЕРБ – Варна, и член на Висшия съдебен съвет от 1991 до 1992 г.) основават адвокатска кантора. До неотдавна Борислав Желязков бе един от най-влиятелните адвокати във Варна.", "date": "2017.08.10", "title": "Убиецът на Мартин Борилски е бил преместен в общежитие от открит тип"}
{"url": "http://www.dnevnik.bg/bulgaria/2017/08/10/3022064_magistrat_zaradi_kogoto_dans_otne_dostupa_da_sekretna/", "text": "Прокурорът от Пловдивската окръжна прокуратура Росен Каменов опровергава твърдение на прокуратурата, че зам.-шефът на Националното бюро за контрол на СРС /НБКСРС/ Георги Гатев му е помагал и съветвал да какво заявление да подаде до бюрото, за да разбере дали е бил незаконно подслушван и проследяван. Подобно твърдение бе едно от основанията на държавното обвинение за отнемане от ДАНС на достъпа до класифицирана информация на Гатев. За това  информира сайтът \"Медиапул\" , където председателят на НБКСРС както се ангажира тези дни в свои интервюта,  включително и в \"Дневник\" . От документите е видно, че прокурорът Каменов не е контактувал с Гатев, нито е идвал в София да подаде заявлението си, а го е изпратил чрез куриерска фирма до НБКСРС на 17 май 2017 г.. В изрично опровержение магистратът подчертава, че никога по никакъв повод не е контактувал със зам.-председателя на бюрото, нито лично, нито по телефона, нито по какъвто и да е друг начин. Нещо повече: \"За изнесените в медиите лъжи съм направил искане до главния прокурор на Р България за опровержение и проверка\", пише Каменов. На 24 юли прокуратурата с прессъобщение обяви, че предлага на ДАНС да отнеме достъпа на Георги Гатев до класифицирана информация заради три случая, в които той имал нерегламентирани контакти с обвиняеми магистрати, независимо че законът не дели подателите на заявления за проверка на обвиняеми и необвиняеми. И въпреки че контактуването със заявители на проверки е неизбежно за служителите на бюрото, тъй като има изисквания за подаваните документи за които трябва да им бъде обяснено, това е интерпретирано от прокуратурата като нерегламентиран контакт и нарушение на служебните задължения. И три дни по-късно ДАНС отне достъпа до секретна информация на Гатев. Рашков е искал да предостави на прокуратурата и ДАНС тази документация, но не са проявили интерес, а са поискали само резултата от проверката на варненския съдия Светлозар Георгиев. Която към онзи момент дори не е била започнала, а Гатев не е имал отношение към нея, тъй като не е бил определен за водещ на тази проверка. Най-любопитния момент е, че служител на ДАНС на доста високо ниво - директор на дирекция, е дошъл в НБКСРС като куриер да донесе писмото с искането на прокуратурата. Това наложило Рашков да се обади на градския прокурор на София Емилия Русинова да пита на кого да изпрати информацията - на СГП или на ДАНС. \"Отговорът беше повече от озадачаващ: \"На когото вие прецените.\" Тоест те дори не са се интересували каква информация ще им пратя, дори им е било безразлично на кого ще я пратя.\" така Рашков си обяснява отговора и прави извода, че към онзи момент вече е имало становище какво решение ще се вземе. Първото бюро за контрол на СРС беше създадено по времето на Станишев и закрито в първия мандат на ГЕРБ. А вместо него към парламентарната комиися за специалните служби бе създадена подкомисия за СРС. Досега няма информация какво е свършила по контрола за нарушени права на гражданите чрез СРС. Преди три години бе даден достъп без законови основания на членовете на Висшия съдебен съвет Галя Георгиева и Ясен Тодоров да четат сведения от СРС, за да бъдат скалъпени основания за уволнението на члена на съвета от прокурорската квота Камен Ситнилски. Когато журналистите попитаха главния прокурор как е възможно да се четат СРС без да да налице предпоставките на закона, той каза, че ДАНС е разрешила. Тогава Ситнилски писа до споменатата парламентарна комисия за специалните служби, но тя не взе мерки, няма информация да е реагирала въобще.", "date": "2017.08.10", "title": "Магистрат, заради когото ДАНС отне достъпа да секретна информация на Гатев, опровергава прокуратурата"}
{"url": "http://www.dnevnik.bg/bulgaria/2017/08/10/3022268_v_tri_grada_veche_ima_specializirani_ekipi_za_borba_s/", "text": "В областните дирекции в Плевен, Русе и Велико Търново са обособени самостоятелни екипи за борба с телефонните измами. Това обяви вътрешният министър Валентин Радев по време на брифинг, на който представи управленската програма на правителството в частта \"Обществен ред и сигурност\", съобщава \"Фокус\". По думите му именно в тези градове е концентриран контингентът, който се занимава с подобни измами. Радев допълни, че още в началото на 2017 г. е сформиран самостоятелен отдел \"Измами\" към Национална полиция, където се работи основно по противодействие на телефонните измами. Предстои и създаването на съвместна работна група от представители на прокуратурата, полицията и следствената служба, която трябва да предложи ефективни мерки за борба с такива престъпения. Вътрешният министър посочи още повишаването на сигурността на страната, миграционната политика и борбата с тероризма като други приоритети пред МВР по време на мандата на правителството. Радев допълни, че след случая в Асеновград, където се стигна до бой между българи и роми, последван от  протести на местното население  с искане за изселване от града на всички нелегални жители и събаряне на незаконните постройки, се обсъжда изграждането на полицейски управления във всички подобни места. Той добави, че щатът за подобни полицейски управления вече е готов. Оставало само да се уточнят на кои места в България ще е нужно изграждането на управленията. Радев каза още, че за първите седем месеца на годината са назначени 778 нови полицейски служители. За същия период на 2016 г. са постъпили 197 души. Вътрешният министър обяви, че е предвидено и  увеличаване на броя на стационарните камери по пътищата.  Голяма част от сегашните пък щели да бъдат ремонтирани. По думите му много важна мярка е изграждането и внедряването на единен център за борба с нарушенията по пътищата, като вече е обявена обществената поръчка за него. Валентин Радев каза още, че до момента са усвоени малко над 57 млн. евро от отпуснатите от Европейската комисия 160 млн. за охрана на границата. Той уточни, че срокът за усвояването им е удължен, но не уточни с колко. Превръщането на бежанския център в Пъстрогор в затворен тип е почти готово. До края на годината предстои това да бъде направено и в Харманли.", "date": "2017.08.10", "title": "В три града вече има специализирани екипи за борба с телефонните измамници, обяви вътрешният министър"}
{"url": "http://www.dnevnik.bg/sport/2017/08/10/3022270_bfs_spria_pravata_na_sudiite_ot_macha_mejdu_vereia_i/", "text": "Съдийската комисия към БФС взе мерки срещу арбитритрите от мача между  \"Верея\" и \"Левски\"  от четвъртия кръг на Първа лига. Бригадата на Владимир Вълков, която повлия сериозно на крайния резултат 2:0 за старозагорци е със спрени права, съобщиха от футболната централа. Главният съдия Владимир Вълков е изваден от нарядите на Първа и Втора лига за неопределено време. Докато неговите помощници Георги Калудов и Румен Иванов са изхвърлени до края на есенния полусезон. \"За незадоволително представяне и допуснати груби, явни, важни грешки, които влияят пряко върху крайния резултат от футболните срещи и са неприемливи за нивото на съдии от професионалния футбол, спира съдийските права за неопределен период от време\", мотивира решението си Съдийската комисия. По време на двубоя съдиите не забелязаха явна засада на Елиаш да Силва при първия гол на  \"Верея\" , за който бразилецът асистира, а след това отмениха попадение на Димитър Пиргов от \"Левски\" заради несъществуваща засада. Грешките в срещата вбесиха спортния директор на \"Левски\"  Даниел Боримиров , който определи действията на съдиите като \"клане\". \"Съдиите днес свършиха перфектно работата, за която бяха изпратени. Аз по-голямо клане от това днес не бях виждал. Не знам кой ги е пратил, във всеки случай не съм аз. Питайте тези, които правят нарядите. Това беше безобразно съдийство\", заяви Боримиров след двубоя на \"Трейс арена\". Треньрът на \"Верея\" Илиан Илиев  пък разкри, че шефовете на \"Левски\" са търсили сметка от съдийската бригада на почивката. \"Мога да изкоментирам второто полувреме вследствие на това, че се върнахме години назад - да влизаме по тунелите и да крещим по съдиите, което е смешно да го правят ръководители от други отбори. Съдията се повлия донякъде\", каза след срещата специалистът.", "date": "2017.08.10", "title": "БФС спря правата на съдиите от мача между \"Верея\" и \"Левски\""}
{"url": "http://www.dnevnik.bg/detski_dnevnik/2017/08/10/3022279_spestenite_ot_spreni_mesechni_pomoshti_blizo_3_mln_lv/", "text": "Министерството на образованието и науката (МОН) предостави 2 841 130. 83 лв. на детски градини и училища за допълнителни уроци. Ще бъдат подкрепяни деца, които не владеят български език в предучилищна възраст, както и ученици с пропуски в материала. Това обяви на пресконференция днес заместник-министърът на образованието и науката Таня Михайлова, цитирана от пресцентъра на министерството. Парите са от прекратени, спрени или намалени месечни помощи поради натрупани отсъствия по неуважителни причини от септември 2016 г. до април 2017 г. Всеки месец МОН и Агенцията за социално подпомагане обменят информация за отсъствията в системата на предучилищното и училищното образование. Според Закона за семейните помощи месечната помощ за отглеждане на ученик до завършване на средно образование се спира, ако той отсъства над пет учебни часа в месеца по неуважителни причини. При децата, посещаващи предучилищна група, помощта се спира при отсъствие по неуважителни причини повече от три дни. В закона е регламентирано още, че размерът на спрените помощи се предоставя на съответното училище или детска градина, в което е записано детето. Средствата могат да се използват още за консултации по дисциплини, които се провеждат извън редовните учебни часове, за екипна работа между учителите и другите педагогически специалисти, както и за допълнителни възнаграждения на педагозите, които работят в екипите по Механизма за съвместна работа на институции за обхват и задържане на децата в образователната система. Разпределянето ще е по преценка на директорите на детски градини и училища и е свързано с конкретните потребности на децата и учениците.", "date": "2017.08.10", "title": "Спестените от спрени месечни помощи близо 3 млн. лв. отиват за допълнителни уроци на учениците"}
{"url": "http://www.dnevnik.bg/biznes/2017/08/10/3022283_tri_firmi_sa_globeni_za_vlagane_na_rastitelni_maznini/", "text": "Комисията за защита на конкуренцията наложи имуществени санкции на три преработвателя на млечни продукти заради това, че в продукти, на които пише, че представляват сирене от краве мляко, са влагани и растителни мазнини. Глобени с 1% от нетните им приходи от продажби са \"Рафтис – милк\" ЕООД, \"Сирма Приста\" АД и \"Чех – Йосиф Новосад\" ООД. Санкцията от 34 470 лева е за \"Рафтис – милк\" ЕООД, за \"Сирма Приста\" АД е 38 440 лв., а за \"Чех – Йосиф Новосад\" ООД е 331 300 лева. Проверката на комисията е установила, че растителни мазнини има в саламурено сирене \"СВА\" на фирмата \"Чех - Йосиф Новосад\", в продукта \"Тракия\" на \"Рафтис\" и в Старопланинско краве саламурено сирене на \"Сирма\". Санкциите може да се обжалват до 14 дни от уведомяването на компаниите, но комисията постанови фирмите веднага да прекратят нарушението. В проучването по безспорен начин се установило, че всяко от трите дружества предлага на пазара продукт \"сирене от краве мляко\", в съдържанието на което има немлечни мазнини, като това не е отбелязано върху опаковката на продукта. Наличието на немлечни мазнини в продукта \"сирене\" е от съществено значение за неговото определяне въобще като \"сирене\" или като имитиращ продукт, съдържащ в състава си мляко, който, съгласно нормативната уредба, може да е съставен от други, немлечни мазнини, посочват от антимонополното ведомство. При определяне на санкцията Комисията е взела под внимание тежестта и продължителността на нарушението, ограничения географски обхват, както и икономическото състояние на ответните дружества. Проверката започва след сигнал от страна на Българската национална асоциация активни потребители от юли 2016 г.", "date": "2017.08.10", "title": "Три фирми са глобени за влагане на растителни мазнини в сирене"}
{"url": "http://www.dnevnik.bg/sviat/2017/08/10/3022261_rusiia_usileno_razvujda_syomga_vuv_fiordi_v_koito_se/", "text": "Арктически фиорди, в които по време на студената война се криеха съветски ядрени подводници, днес се използват за друг тип битка - със санкциите на ЕС срещу Русия заради анексирането на Крим и действията на Москва в Източна Украйна. В тях бързо се развива отглеждането на риба, която руснаците не могат да внасят заради ембаргото, което Владимир Путин наложи в отговор на европейските мерки. Вносът на пъстърва и сьомга пострада първи, от което бяха засегнати фирми в Норвегия, работещи изключително за руския пазар. Забраната срещу най-големия вносител на т.нар. червено месо от риба предизвика рязко повишаване на цените. Това, от своя страна, направи бизнеса с развъждане на тези риби особено привлекателен за руснаци. Така в залива Ура в района на Мурманск започнаха да се множат клетките за развъждане на сьомга. В навлизащия на 22 км в сушата фиорд има изоставени съветски пристани и все още действащи строго секретни обекти за подводници на Северния флот. \n     Компанията \"Русская аквакультура\" (до февруари 2015г. тя се наричаше \"Русское море\") има в Ура няколко обекта, от които прясната риба се доставя за преработка в предприятие в Мурманск. Ръководстовото ѝ има амбицията до 2025г. да произвежда до 35 000 тона \"червена риба\" и така да попрадне в Топ-10 в света в този сегмент. Протекционистичният ефект от санкциите им позволява да се борят за дял до 30% от пазара на охладена сьомга. Плановете за увеличаване на печалбата са тя да се увеличи от 2.5 млрд. рубли през 2016г. до 21.6 млрд. рубли през 2025 г. Целта изглежда амбициозна - през първото полугодие тя произведе 8400 тона риба, а преди две години заболяване ликвидира значителна част от рибата, изгоря и цех за първична преработка, а това нанесе щети за милиони долари. Но проблеми със замърсяване имат и производители в Норвегия или Чили, поради което цената на килограм сьомга достигна в средата на миналата година до 9 евро. Рибата, отглеждана в клетки, расте до две и половина години и достига до 6 кг. Но до улов не доживяват 20-30% от рибите. Русия е в неблагоприятно положение за отглеждане в индустриални количества и защото се намира в самия край на мощното топло течение Гълфстрийм. Докато норвежките фиорди почти не замръзват, то подобни условия има само в тясна ивица в Мурманска област. Когато температурата на водата се понижи, кръвта на сьомгата кристализира и настава поголовна смърт, обяснява РИА \"Новости\".", "date": "2017.08.10", "title": "Русия усилено развъжда сьомга във фиорди, в които се крият ядрени подводници"}
{"url": "http://www.dnevnik.bg/bulgaria/2017/08/10/3022343_direktorut_na_policiiata_vuv_vraca_e_otstranen_ot/", "text": "Директорът на Областната дирекция на МВР във Враца Димитър Газибарски е отстранен от поста си, съобщиха от пресцентъра на вътрешното министерство. Това е станало след проверка на дейността на полицейското управление. В нея е констатирано незадоволително състояние на управлението на областната дирекция на МВР. Газибарски е преназначен като началник група в полицейско управление в друг град и ще остане там до приключване на разпоредената от вътрешния министър Валентин Радев комплексна проверка на ОДМВР - Враца. От МВР подчертават, че преназначаването на Газибарски няма общо с резултата от дисциплинарното производство и уволнението на подчинения му младши инспектор Цветан Благоев, който разпространи в социалните мрежи видео, на което се вижда как началникът на отдел \"Физическа защита\" в АЕЦ \"Козлодуй\" Пешко Караджов обижда и заплашва служител на районното полицейско управление. Причината за това е, че полицаят е написал акт на приятел на Караджов, който е заловен да шофира пиян. Служителят на реда дори беше заплашен с уволнение. Малко след разпространяването на видеото премиерът  Бойко Борисов освободи Караджов от поста му. ", "date": "2017.08.10", "title": "Директорът на полицията във Враца е отстранен от поста си"}
{"url": "http://www.dnevnik.bg/video/novinite_na_bnt/2017/08/10/3022321_video_drugite_novini/", "text": "- Първи сме по най-малко спортни занимания в ЕС - Фейсбук отваря вратичка към нови програми - Конкурс \"Влогни\" търси млади БГ влогъри - Млади таланти рисуват пред Художествената академия - Световен ден на лъва - Брус Спрингстийн дебютира на Бродуей", "date": "2017.08.10", "title": "Видео: Другите новини"}
{"url": "http://www.dnevnik.bg/sport/2017/08/10/3022345_mok_sledi_situaciiata_na_koreiskiia_poluostrov_predi/", "text": "Международният олимпийски комитет заяви наблюдава внимателно нарастващото напрежение на Корейския полуостров, по-малко от 200 дни преди Зимните олимпийски игри през 2018 г.  Пьончан . В последната седмица Северна Корея на няколко пъти заплаши, че ще удари Гуам, където има военна база, а това предизвика отговор на американския президент Доналд Тръмп. \"Неговите (на Ким Чен Ун) заплахи излизат извън нормалните рамки и, както вече съм казвал, те ще бъдат посрещнати с огън и ярост, или иначе казано, със сила, каквито този свят още никога не е виждал\",  каза Тръмп  по време на импровизиран брифинг на частното си голф игрище в щата Ню Джърси, където прекарва отпуската си. \"Ние следим ситуацията на Корейския полуостров и региона много внимателно. МОК се информира за развитието на събитията, продължаваме да работим с организационния комитет за подготовката на тези игри и всичко върви по план\", заяви говорителят на МОК. Южна Корея най-накрая успя да вземе домакинството на Игрите, след като загуби наддаванията за тези през 2010 и 2014 г. Зимните олимпийски игри в Пьончан ще се проведат между 9 и 25 февруари. Страната вече веднъж беше домакин на олимпийски игри, но на летни, след като Игрите се проведоха в Сеул през 1988 г. В последните месеци се обсъждаше участие с общ отбор на Северна и Южна Корея на Игрите, но заради напрежението в международните отношения,  подобно предложение беше отхвърлено .", "date": "2017.08.10", "title": "МОК следи ситуацията на Корейския полуостров преди игрите в Пьончан"}
{"url": "http://www.dnevnik.bg/bulgaria/2017/08/10/3022403_biznesmenut_iznudvan_sus_sudjuk_se_oplakva_ot_zaplahi/", "text": "Подалият оплакване до прокуратурата срещу депутата от ГЕРБ Живко Мартинов за това, че го е изнудвал да достави 4 т суджук уж за премиера Бойко Борисов, се оплака от тормоз и данъчни проверки. Пред БиТиВи Кирил Костов, разказва, че откакто е оповестен случаят, той получава заплахи за живота си, а бизнесът на семейството му е станал обект на проверки от различни институции. Самият той вече се движи с охрана. \"Последният път ми изпратиха едни снимки, групата на Вълка колко хора е отстранила последните няколко дена. \"Групата на Вълка\" е от един филм, който сега тече по една българска телевизия и там групата на Вълка извършва убийства\", обяснява бизнесменът. Костов изключа проверките да са случайност: \"Живко Мартинов твърди, че директорката на НАП Варна е негово назначение, имат и други позиции, шефът на Ревизиите има близки отношения с него и ред други високопоставени служители на НАП контактуват с тия хора\", мотивира мнението си той. От приходната агенция обяснили пред телевизията, че проверките са по сигнал, който е получен преди Костов да стане свидетел на прокуратурата и не може да се търси връзка между двете събития.", "date": "2017.08.10", "title": "Бизнесменът, изнудван със суджук, се оплаква от заплахи и натиск"}
{"url": "http://www.dnevnik.bg/biznes/2017/08/10/3022408_manuela_maleeva_se_pochuvstva_obvinena_v_luja_za_koral/", "text": "Най-успешната българска тенисистка Мануела Малеева сподели в профила си във \"Фейсбук\" част от свой разговор днес с министъра на туризма Николина Ангелкова. Според Малеева министърът на няколко пъти й казала, че не й вярва, че е отседнала на море на плаж Корал без да ползва ток и вода. Според бившата спортистка това на практика означава, че е уличена в лъжа. Разговорът явно е проведен при посещението на министъра на туризма в района по-рано днес. След него се разбра, че заради безстопанственост и липса на заграждение ще бъдат санкционирани собствениците на частните имоти, разположени зад морски плаж Корал. Причината е, че при проверката на един от трите плажа за природосъобразен туризъм е било констатирано, че има каравани, разположени в терена на частна фирма, монтирани са и тоалетни. Инспекцията е била извършена съвместно с кмета на Царево Георги Лапчев, представители на РИОСВ, РЗИ, МВР, областна управа. От трустическото министерство посочват и са открити нарушения, свързани с незаконното черпене на ток и вода.  При инспекцията е констатирана незаконна постройка, разположена в имот държавна собственост, от която нерегламентирано се черпи електроенергия. По този повод Министерството на туризма ще подаде незабавно сигнали до електроразпределителното дружество ЕВН и до кмета на Община Царево Георги Лапчев, МВР и прокуратурата.  Ангелкова е коментирала, че ситуацията на Корал от днес доказва за пореден път необходимостта от ясен регламент къде може да се къмпингува. Идеята е със Закона за изменение и допълнение на Закона за туризма да се облекчи режимът за изграждане на къмпинги, но те да бъдат само на регламентирани места с необходима инфраструктура и хигиенно-санитарни условия.  През септември 2017 г. работната група, създадена със заповед на министър Ангелкова, трябва да излезе с предложение за регламент на къмпингуването или да препотвърди вече гласувани миналата година текстове. В комисията участват експерти от различни ведомства и представители на екологични и други неправителствени организации", "date": "2017.08.10", "title": "Мануела Малеева се почувства обвинена в лъжа за Корал от министъра на туризма"}
{"url": "http://www.dnevnik.bg/sport/2017/08/10/3022416_mirela_demireva_se_klasira_za_finala_v_skoka_na/", "text": "Сребърната медалистка от Рио 2016 Мирела Демирева се класира за финала в скока на височина на световното първенство по лека атлетика. 27-годишната българка преодоля квалификациите в Лондон, след като постигна личен рекорд за сезона от 192 сантиметра. Олимпийската вицешампионка се справи от първия опит със 180, 185 и 189 см. След това тя направи една грешка на 192 см, но от втория опит преодоля височината. До момента най-доброто постижение на българката през 2017 г. беше 190 см. За финала се класираха 12 от 30-те участнички, като всяка една от тях приключи със 192 см. Демирева раздели шестото място със световната шампионка в зала Вашти Кънингам от САЩ, европейската шампионка в зала Айрине Палшите и представителката на домакините Морган Лейк. Три състезателки не допуснаха нито една грешка, сред които и лидерката в световната ранглиста Ирина Кучина. Рускинята, която защитава титлата си от Пекин 2015, раздели първото място в квалификацията с украинката Юлия Левченко и полякинята Камила Лицвинко. Американката Иника Макферсон и британката Катарина Джонсън-Томпсън разделиха четвъртата позиция, след като се справиха от първия опит със 192 см, но преди това направиха по една грешка на 189 см. Финалът е на 12 август от 21,05 часа българско време, а останалите участнички в него са олимпийската шампионка Рут Бетия от Испания, Михаела Хруба от Чехия и Мари-Лоранс Юнгфлайш от Германия.", "date": "2017.08.10", "title": "Мирела Демирева се класира за финала в скока на височина"}
{"url": "http://www.dnevnik.bg/sviat/2017/08/10/3022417_trump_vtvurdi_tona_kum_severna_koreia/", "text": "Президентът Доналд Тръмп изостри днес тона си към Северна Корея и каза, че предупреждението му, че ще използва срещу нея \"огън и ярост\", може би не е било достатъчно твърдо, предаде \"Ройтерс\". \"Може би това изказване не беше достатъчно твърдо\", каза президентът пред журналисти, преди да се срещне със съветниците си по националната сигурност в своето имение в Бедминстър, щата Ню Джърси, където е на почивка. \"Крайно време е някой да застане на първата линия в името на хората в нашата страна и за хората в други страни\", продължи президентът. Той каза, че Китай може да направи много повече по отношение на Северна Корея. Тръмп не каза дали САЩ обмислят възможността за изпреварващ удар срещу Северна Корея, но подчерта, че е готов да преговаря. Президентът каза, че злоупотребата с опиати и болкоуспокояващи в САЩ е прерасла в епидемия и че обявява национално извънредно положение във връзка с нея. \"Това е сериозен проблем, от онези, каквито никога не сме имали\", добави той. ", "date": "2017.08.10", "title": "Тръмп втвърди тона към Северна Корея"}
