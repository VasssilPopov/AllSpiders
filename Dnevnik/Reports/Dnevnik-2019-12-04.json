{"url": "https://www.dnevnik.bg/bulgaria/2019/12/04/4000483_pravitelstvoto_osvobodi_oblastniia_upravitel_na_pernik/", "text": "Областният управител на Перник Ирена Соколова беше освободена от поста на днешното заседание на кабинета. Гласуването стана в началото на заседанието, още докато на него присъстваха журналисти. Причина е водната криза в Перник, довело до  въвеждане на режим на 18 ноември . Оттогава в града има вода пет часа сутрин и пет следобед. Новият областен управител е Емил Костадинов. Ирена Соколова е областен управител на Перник от зимата на 2014 година, като през пролетта на 2017 година е назначена отново на поста. Като областен управител Соколова е ръководител на местната \"Асоциация по ВиК\", контролираща работата на \"ВиК - Перник\". В правомощията на асоциацията е и налагане на санкции, когато възложените задачи не са изпълнени. От  отговор на председателя на Комисията за енергийно и водно регулиране Иван Иванов  до омбудсмана Диляна Ковачева се разбира, че още през 2017 година \"ВиК - Перник\" не е изпълнило заложения бизнес план, в частта му за намаляване на загубите на вода, но санкции не са последвали. В същото време загубата на вода, която в Перник достига 75%, е сочена за една от причините за водния режим. Причина за смяната вероятно са и протестите на жителите на града през миналата седмица, на които  беше поискана оставката на Соколова . Тя от своя страна демонстрира активност, като обяви, че проверки са открили неправомерно отклоняване на огромни водни количества от водосборния район на язовир \"Студена\" и вече са набелязани мерки за запълването му. До момента заради водната криза в града единственият друг наказан е  ръководителят на \"ВиК - Перник\" Иван Витанов , който е в процес на отстраняване. Официално той ще бъде сменен на 9 декември, за когато е насрочено общо събрание на дружеството. Виновни  търси и прокуратурата , която започна проверки за експлоатацията на язовир \"Студена\" и за действията на администрацията в Перник и местното ВиК дружество заради водната криза. Към нея отношение могат да имат също длъжностни лица от Министерството на околната среда и водите, което всеки месец посочва колко вода може да се черпи от язовира, както и от Министерството на регионалното развитие и благоустройството - принципал на \"ВиК - Перник\". За момента е известно, че в края на лятото и началото на есента, когато нивото на \"Студена\" е било ниско и е продължавало да пада, чак до октомври,  не е намалено разрешеното количество  и то е останало 2.32 млн кубика месечно, колкото при почти пълен язовир. Нещо повече - останало е и разрешението за \"Стомана индъстри\" и \"Топлофикация – Перник\" да ползват за работата си питейна вода, въпреки че имат алтернативни водоизточници за промишлени нужди. Цели десет дни след като Перник вече беше на режим, от МОСВ съобщиха,  че се ограничава  използването на вода от важните за питейно-битово водоснабдяване язовири, чийто наличен обем е под 50%. \"Студена\" е бил в това състояние още в края на лятото. Актуалната ситуация с водата В началото на заседанието премиерът поиска информация за актуалната ситуация около водата на Перник. Министърът на екологията Нено Димов докладва, че е спряно прехвърлянето на вода към Радомир, което наред с другите взети мерки е довело до ситуация, при която приходът е по-голям от разхода. Министърът на регионалното развитие Петя Аврамова уточни, че вече се прехвърля вода от Владайския канал към язовир \"Студена\". Тя допълни, че днес на експертен съвет в министерство на екологията ще се обсъждат два варианта за осигуряване на допълнителни количества вода - нови сондажи и използване на вода от карстови пещери. \"Ако се прецени, че предложенията са удачни, ще направим доклад с искане за средства за реализацията им\", допълни Аврамова. Кой е новият областен управител Според разпространената от правителствената пресслужба биография на Емил Костадинов той е завършил ВТУ \"Тодор Каблешков\" – София с магистърските специалности \"Транспортен мениджмънт\" и \"Автоматизирано проектиране в машиностроенето\", има придобита образователно-квалификационна степен \"магистър\" и по специалността \"Национална сигурност и отбрана\" от Военната академия \"Георги Раковски\" – София. Работил е в Областно пътно управление – Перник, а в периода ноември 2015 – октомври 2019 година е бил кмет на кметство \"Изток\" в община Перник.", "date": "2019.12.04", "title": "Правителството освободи областния управител на Перник заради кризата с водата"}
{"url": "https://www.dnevnik.bg/video/lice_v_lice/2019/12/04/4000821_vulchev_uchiteliat_triabva_da_ima_poveche_vreme_da/", "text": "Учителят трябва да има повече време да затвърждава знания, да кара учениците да дискутират, да проблематизират, да анализират. В по-голяма степен системата трябва да се префокусира върху мотивиране на интереса за учене на учениците, а не толкова върху наизустяване на енциклопедични знания\". Така образователният министър Красимир Вълчев коментира последните резултатите от проучването PISA. \"Регионалните управления трябва да наложат културата за мотивиране на креативния учител, който успява да провокира и да вдъхнови учениците. Нужни са много повече иновации, особено по отношение на методите на учене\", каза още той.  Как са се представили българските ученици, участвали в проучаването  четете тук . Повече за изследването и значението му  четете тук .", "date": "2019.12.04", "title": ""}
{"url": "https://www.dnevnik.bg/sport/2019/12/04/4000817_guardiola_ludost_e_da_mislim_za_titlata/", "text": "Мениджърът на \"Манчестър сити\" Хосеп Гуардиола заяви, че е лудост да се мисли за шампионската титла. Думите му дойдоха след  победата с 4:1 срещу \"Бърнли\" като гост . След него шампионите от последните два сезона са втори, като изостават с осем точки от \"Ливърпул\", който тази вечер приема \"Евертън\". \"Борбата за титлата е приключила - от това, което чета, никой не ни дава шанс. Край\", започна иронично Гуардиола.  След това той посочи, че в момента няма значение дали той вярва или не, тъй като важен е следващият мач. \"Отборът ни е стабилен и това е, което искаме. Заради разликата ни с \"Ливърпул\" би било лудост да се мисли за титлата. Трябва да мислим за дербито (на Манчестър в неделя), мач за мач\", посочи испанецът. Гуардиола добави, че има и други турнири. \"Важно е да пренесем този ритъм в следващите двубои\", заяви той.", "date": "2019.12.04", "title": "Гуардиола: Лудост е да мислим за титлата"}
{"url": "https://www.dnevnik.bg/bulgaria/2019/12/04/4000825_minimalnata_pensiia_shte_bude_250_leva_ot_1_juli/", "text": "Минималната пенсия за стаж и възраст ще бъде 250 лева от 1 юли 2020 г., решиха депутатите при окончателното приемане на бюджета на държавното обществено осигуряване за догодина. Дотогава минималната пенсия ще бъде 219.43 лева. В проектобюджета беше заложено от 1 юли минималната пенсия да се увеличи на 234.12 лева, но между двете четения управляващите коригираха сумата на 250 лева в изпълнение на програмата на \"Обединени патриоти\". Предизборно малкият коалиционен партньор във властта обещаваше минимална пенсия от 300 лева в края на мандата си, ако влезе в управлението. Именно дебатите по размера на минималната пенсия  снощи скараха народните представители  и се наложи заседанието им да бъде прекъснато. Отхвърлени бяха предложенията на ДПС минималната пенсия да стане 250 лева от 1 януари и на БСП за пенсия в размер на 250 лева от 1 януари и 300 лева от 1 юли. Без промяна остава   от 1- до 2-годишна възраст - 380 лева. Отхвърлени бяха предложенията на Воля размерът на обезщетението да се изравни с минималната работна заплата (в момента 560 лева, а от догодина 610 лева) и предложението на БСП обезщетението да стане 650 лева.  Дебатите за размера на обезщетението преминаха с критики от опозицията, че липсва политики за стимулиране на раждаемостта. \"Ако погледнем статистиката, много семейства не взимат решение за раждане второ дете. Това трябва да ни е сигнална лампичка на всички\", изтъкна Надя Клисурска от левицата. По думите ѝ само около 12 хиляди майки получават обезщетение за отглеждане на дете до 2 години и няма да е проблем да се намерят необходимите за увеличаването му средства. \"Наистина ли смятате, че 650 лева за отглеждане на дете ще стимулират раждаемостта\", попита в отговор Румен Генов от ГЕРБ. Той изтъкна, че в други страни от ЕС майчинството е платено само няколко месеца, докато в България то е една година и има възможност да се удължи до 2 г. \"Никаква съпричастност от страна на българската държава към родителите. Геноцид се нарича това\", обобщи Кристина Сидорова от БСП, преди предложението на левицата да бъде отхвърлено. Депутатите гласуваха запазване на минималния и максималния дневен размер на  , съответно - 9 лева и 74.29 лв. Вчера народните представители  приеха  увеличаване на минималния осигурителен доход  за самоосигуряващите се от 560 на 610 лева от 2020 г. За земеделските производители и тютюнопроизводителите той става 420 лева, при сегашни 400 лв.  остава 3000 лв., след като от юли тази година беше вдигнат до това ниво от 2600 лв.", "date": "2019.12.04", "title": "Минималната пенсия ще бъде 250 лева от 1 юли догодина (допълнена)"}
{"url": "https://www.dnevnik.bg/bulgaria/2019/12/04/4000829_dve_medii_veche_sa_globeni_za_iznasiane_na_lichni_danni/", "text": "Две онлайн издания са глобени от Комисията за защита на личните данни за общо 25 хил. лв. след подадени жалби, съобщава в интервю пред в. \"Сега\" Венцислав Караджов, председател на ведомството. Санкционираните са публикували снимки от лични профили във \"Фейсбук\", при което са обявили за арестуван човек, който има същите имена като на реално задържания. Той съобщава, че общо през годината са подадени 60 жалби срещу медии за изнасяне на лични данни и отказ от заличаването им, но само две са приети за основателни. В отговор на въпрос Караджов обяснява, че  санкцията срещу НАП заради теча на лични данни  изглежда атрактивна - 5.1 млн. лв., но проверките на комисията показвали, че няма фрапантни или повторяеми на нарушенията от страна на държавни органи и институции. НАП обжалва в съда както размера, така и основанието на наложената глоба. Съобщава, че едва около 10% са жалбите в комисията са срещу държавни институции, а проверките са показали, че само една трета от тях са основателни. Жалби в последните няколко години са подавани срещу НОИ, МВР, прокуратурата, Висшия съдебен съвет, Държавната агенция за закрила на детето, Столичната община, Агенцията по вписванията, срещу кметове и общини.", "date": "2019.12.04", "title": "Две медии вече са глобени за изнасяне на лични данни"}
{"url": "https://www.dnevnik.bg/bulgaria/2019/12/04/4000834_pendarovski_ako_goce_delchev_se_zapishe_kato_chist/", "text": "Смесената българско-македонска комисия по историческите и образователни въпроси работи \"с изключително бавно темпо\" и двете страни могат да се освободят от баласта само с говорене на истина, а в решаване на проблема могат да помогнат и международни експерти, които познават историята на Балканите. Това заяви президентът на Северна Македония Стево Пендаровски в интервю за \"Телевизия 24\", в което една от темите е \"любовта към България\". Въпросът, отварящ темата за комисията и Гоце Делчев, е къде е проблемът, ако с премиера Бойко отношенията са чудесни, а в комисията се водят войни за това кой е Гоце Делчев. В интервю, контрастиращо с предходни коментари за агенция БГНЕС и ролята на България като \"измъкнала Северна Македония от изолацията\", се повтаря и  тезата на премиера Зоран Заев  за неадекватността на част от дискусиите в комисията, чиято работа е в застой. \"Не може в края на 2019-а и началото на 2020 г. работа на една комисия да е каквато и да било етническа принадлежност на човек, живял преди 150 години\", каза още Пендаровски, но добави, че говори, \"без да се меси в работата\" на историците. Той вероятно има предвид Гоце Делчев, за когото е основният спор в последните месеци. Идеята, обясни президентът, е какво споява двете страни в историята на дадени личности и как може те да се отбелязват заедно. \"Предложението за международни експерти бе отхвърлено\" Това се случва в момент, когато член на комисията от българска страна твърди, че македонската страна на комисията иска спиране на работата, докато не отминат изборите в западната съседка, или до пролетта. \"Ако пише, че историята е споделена, а ти искаш Гоце Делчев да е записан като чист българин, каква е причината аз да го празнувам тогава, ако е само твой\", попита реторично Пендаровски. \"Трябва да е отчасти твой, отчасти мой, за да можем да го честваме заедно. Това ясно като бял ден.\" Освен това според него трябва да се изостави идеята, че проблемът е в \"комунистическата историография\", тъй като в сравнение с други държави югославският комунизъм бил \"калифорнийски\". За идеята си за включване на международни експерти в работата на комисията той добави: \"Мисля, че един от факторите за успех, които стоят зад Преспанския договор, е, че имаше и международно присъствие... макар не само с Нимиц като официален медиатор.\" Идеята за международни експерти обаче, предложена от Скопие, била отхвърлена от София, заяви Пендаровски. Президентът същевременно добави, че България в момента не създава никакви пречки пред евроинтеграцията на Северна Македония, но са нужни още \"международни съюзници\" за каузата и аргументите на Скопие. За отношенията с Борисов Пендаровски добави: \"С Борисов се опитах да говоря на български, неуспешно, тъй като повече от 2-3 израза не знам.\" Пендаровски добави, че договорът с България е \"асиметричен\" и това е нормално, след като \"ние сме отвън и искаме да влезем вътре\" (в ЕС и НАТО). Той повтори позицията си, че изразеното от властите в София  становище  за връзката между комисията и евроинтеграцията  е било за вътрешна употреба  преди изборите и трябва да се види дали България ще е готова да повтаря същата позиция в Брюксел, когато започват преговорите. Друг проблем на комисията, смята Пендаровски, е, че (както казал на Борисов) \"не може период от 150 - 200 години да се завършат за 2 или 6 седмици. Ако травмите от системите при вас и при нас траят десетилетия, дайте още няколко месеца да видим.\"", "date": "2019.12.04", "title": "Пендаровски: Ако Гоце Делчев се запише като чист българин, защо да го честваме заедно"}
{"url": "https://www.dnevnik.bg/video/btv/2019/12/04/4000841_maia_manolova_niama_da_pravi_partiia_produljava_s/", "text": "Няма да правим партиен проект и го казахме ясно в нощта на изборите. Нашето твърдо намерение е да се занимаваме със защита на граждански права, ще създадем и дигитална платформа за подаване на сигнали от цялата страна. Аз ще продължа да бъда омбудсман до края на живота си, независимо с какво се занимавам. Защитата на гражданските права е кауза за мен\", заяви в  предаването \"Тази сутрин\"  по bTV бившият омбудсман Мая Манолова. Тя обяви, че тази сряда има безплатна приемна в София и дори покани премиера Бойко Борисов да отиде и да се запознае с казусите и проблемите, с които хората отиват там. В петък Манолова ще представи публично новия си проект за гражданска платформа. Какво се знае към момента за този проект вижте ", "date": "2019.12.04", "title": ""}
{"url": "https://www.dnevnik.bg/zelen/2019/12/04/4000839_fotogaleriia_predizvikatelstvata_pred/", "text": "Агенцията за устойчив туризъм Odysseia-in и Посолството на Франция в България откриха петнадесетите Дни на предизвикателствата на 2 декември 2019 г. в 17.30 ч. във Френския институт в България с конференция за предизвикателствата пред биоразнообразието. На снимката: Любомир Попйорданов, собственик на туристическа агенция \"Одисея-Ин\" и организатор на \"Дните на предизвикателствата\" от 2005 година насам.", "date": "2019.12.04", "title": "Фотогалерия: Предизвикателствата пред биоразнообразието - френският и българският поглед"}
{"url": "https://www.dnevnik.bg/bulgaria/2019/12/04/4000887_prokurori_ot_15_durjavi_iskat_burz_dostup_do_danni_ot/", "text": "Прокурори от 15 държави, сред които и главният прокурор на България Сотир Цацаров, искат разследващите да имат бърз достъп до всичко, което се случва в чат приложенията като WhatsApp, Viber, Messenger на Фейсбук, обаждания по Скайп, снимки, изпратени по мейл или споделени през Инстаграм, документи, съхранявани в Dropbox. Аргументът им е, че така борбата с тероризма щяла да стане по-ефективна. Идеите са развити в позиция на координатора на Европейския съюз за борба с тероризма Жил де Керков, която прокурорите са подкрепили, пише \"Сега\". Сред привържениците са главни, генерални, федерални, национални прокурори от Белгия, Франция, Испания, Италия, Люксембург, Хърватия, Литва, Словения, Словакия, Полша, България, Румъния и др. Прави впечатление, че повечето са от Източна Европа или пък от страни, в които действително е имало тежки терористични актове като Франция, Испания, Белгия и Италия. Прокурорите настояват да се приеме регламент за европейските заповеди за предоставяне и съхраняване на електронни доказателства по наказателноправни въпроси. Вече има и предложение за съпътстващата директива, с която всички доставчици на услуги в рамките на ЕС, независимо от местоположението си, се задължават да сътрудничат на разследващите органи. Предвижда се доставчиците да отговарят на отправените искания в срок максимум до 10 дни. Според Керков, когато става дума за достъп до чат-приложенията, до обаждания по Скайп или до облачните пространства, операторите трудно дават достъп. Още по-голям бил проблемът при обмяната на подобна информация между държавите, защото разследващите органи трябва да се справят с различни юрисдикции и минавали месеци, преди операторите да предадат исканите данни. \"Настоящата правна рамка не успява да гарантира онзи бърз и ефективен достъп, който е необходим, за да се ускори провеждането на множество разследвания в цяла Европа\", твърди белгиецът Жил де Керков. Той и прокурорите, които го подкрепят, твърдят, че договорите за правна помощ и европейската заповед за разследване стават все по-непригодни. Борбата с престъпността и тероризма се затруднявала, \"особено когато доказателствата за връзката между заподозрени лица се заличават, преди да бъдат събрани от правоприлагащите органи\". Стигало се до абсурди, при които обектът на дадено разследване и разследващият орган са в една страна, а разследването да се води международно само защото съответният доставчик на услуги е установен в друга държава. Лансираните идеи отдавна се подкрепят от главния прокурор Сотир Цацаров, съобщава още \"Сега\". В България има закони, които дават извънредни правомощия, когато става дума за тероризъм. Разследващите имат достъп до информацията кой, къде и с коя авиокомпания е летял, кой къде е отседнал. Няма проблем да се прилагат специални разузнавателни средства дори без предварително разрешение на съд, когато става дума за тероризъм и предотвратяване на атентати. Достатъчно е искане на вътрешния министър или шефа на Държавната агенция \"Национална сигурност\". Съдът дава разрешение само ако придобитата информация ще бъде използвана като доказателство. Според закона за мерките срещу изпиране на пари стотици хиляди хора и институции в България са длъжни да поддържат регистри и да подават сигнали при съмнения. При това по този закон може да се стигне до спиране на сделки или финансови трансакции, пише \"Сега\". Специални текстове има и в закона за отбраната и въоръжените сили, според който военният министър може да разреши използването на оръжие и бойни средства от български военни формирования, \"когато възникне заплаха от терористични действия или опасност от употреба на оръжие за масово унищожение в България\". Има и антитерористични текстове в Наказателния кодекс, част от които бяха допълнени с цял пакет нови постановки и състави за съдене на хора, които набират или обучават други лица в тероризъм. Предвиден бе затвор и за тези, които се обучават, и за тези, които преминават през границите на страната, за да участват в терористична дейност. На хартия е гарантирано и че \"всеки, който участва във финансирането, планирането или подготовката на терористични актове или в подкрепа на терористични актове, следва да бъде подведен под наказателна отговорност, както и да се ограничи възможността терористичните групи да създадат сигурно убежище\". Колко от текстовете се използват за предотвратяване на тероризъм и колко просто за следене на неудобни не е ясно. Но главният прокурор е горд със законодателството. На конференция преди година той припомни, че много от правните норми в антитерористичните закони на страната ни са приети с множество спорове и остри критики за нарушаване на човешките права. \"Според мен времето доказа, че сме на прав път. Днес тези конюнктурни слова (за нарушаването на човешки права) са забравени. В същото време, за добро или лошо, както прокурорите от Специализираната прокуратура, така и съдиите от Специализирания съд придобиха немалък практически опит при дела с такъв предмет\", подчерта Цацаров.", "date": "2019.12.04", "title": "Прокурори от 15 държави искат бърз достъп до данни от социални мрежи и приложения"}
{"url": "https://www.dnevnik.bg/sviat/2019/12/04/4000895_v_sibir_otkriha_zapazeno_tialo_na_kuchence_jivialo/", "text": "Руски учени показаха в Якутск една изключително впечатляваща находка - добре запазено тяло на двумесечно праисторическо кученце, живяло преди 18 000 години. Младият екземпляр от мъжки пол е открит през лятото на миналата година в замръзнала земя близо до река Индигирка, североизточно от Якутск. Козината, зъбите, мустачките, млечните зъби и миглите на животното са се съхранили много добре във вечния лед в Сибир. Видео: Associated Press", "date": "2019.12.04", "title": ""}
{"url": "https://www.dnevnik.bg/analizi/2019/12/04/4000088_cacarov_e_idealen_za_butaforiiata_na_borisov_i/", "text": "Поредното \"Потьомкинско село\" беше съградено пред очите на гражданите в парламентарната комисия с гръмко име \"за борба с корупцията, конфликт на интереси и парламентарна етика\". Точно както преди два века и половина граф Потьомкин градил бутафорни красиви къщи по пътя на императрица Екатерина II, за да може тя да се наслади на \"проспериращата\" си империя. По същата схема депутатите от на практика безполезната парламентарна комисия бутафорно изслушаха кандидата за шеф на антикорупционната комисия (КПКОНПИ) Сотир Цацаров, номиниран за поста реално от целия парламент. Дори от партия \"Воля\", която услужливо издигна неподготвен кандидат, който да стои кротко на терена и да не приказва много, но пък благодарение на него да се симулира състезателност за ключовия пост. Депутатите зададоха набързо беззъби и безкритични въпроси. За обрисуването на профила на бъдещия антикорупционен началник нито собственото му отношение към конфликта на интереси, нито успехите му в реорганизацията и борбата с корупцията в прокуратурата, където изкара безконтролен мандат цели 7 години. На народните представители очевидно им е съвсем безразлично, че подкрепят кандидат, който 7 години имаше възможност да изпълни на практика идеите си, които смята да прилага по отношение на КПКОНПИ, а не направи нищо. Защото прокуратурата разполага с правомощията на антикорупционната комисия, а има и още. Къде са успехите на Цацаров като главен прокурор? Някога, в началото на мандата си, той установи, че прокурорите не смеят да повдигат обвинения на управляващите. На 2 юли 2013 г. на гражданите беше съобщено, че делата за корупционни престъпления срещу хора, заемащи висши длъжности, и срещу полицейски служители се образуват кампанийно, обичайно след смяна на съответния министър или правителството. Също, че тези дела срещат противодействие чрез политически и медиен натиск. И че голяма част от оправдателните присъди се дължат на това, че обвиненията са неоснователни. Като основен проблем беше посочен и натискът върху свидетели и унищожаването на документи. И малко след това \"Това показва, че наказателната политика на държавата не е ефективна по отношение на корупцията, за разлика от престъпленията в други сфери на обществения живот\", гласеше анализът на прокуратурата и бяха заявени промени. В резултат в ГЕРБ бяха потормозени, докато бяха в опозиция. И то след като депутатът от ДПС Делян Пеевски публично се закани в парламента на дясната ръка на Бойко Борисов тогава – Цветан Цветанов. Така разбрахме кой координира прокуратурата. И правителството. В началото на мандата си Цацаров обяви, че планира \"мащабни промени в структурата и организацията на прокуратурата\", каквито сега планира за антикорупционната комисия. Е, и какво произлезе от това? Видяхме, че 7 години държавното обвинение единствено обслужваше партиите, представени в парламента, и особено един избран кръг от ГЕРБ, \"Патриотите\" и ДПС и техните приближени, които излязоха сухи от всеки скандал. и помогна на хората от въпросния кръг да изконсумират банката с апетит. Припомняме, че според новоизбрания главен прокурор Иван Гешев Пеевски не е разпитан дори, камо ли нещо повече, по това дело, защото и Барак Обама не е! През 2013 г. прокурорският анализ установи, че политическото и икономическото влияние на разследваните действа демотивиращо на разследващите. \"Действията срещу тях могат да имат негативно отражение върху кариерата и социалния живот на магистрата и семейството му\", пишеше в документа. Какво се промени в тези зависимости на прокурорите? Да не би да бяха преодолени? Колко независими прокурори останаха, подчиняващи се само на закона, или последният напусна онзи ден? Вместо да се чувства длъжен да даде обяснения за досегашната си работа, заемащият безконтролен държавен пост повтори мантрата си, че кръгове атакуват и прокуратурата, и антикорупционната комисия, защото искат институциите да не работят, за да не посегнат на дейността и имуществото им. Кръговете имали запори на сметките и \"съответните средства за обществено въздействие\". Разбирай – неконтролирани медии. В демократична държава за такава липса на резултати и такава субективност спрямо критиците на управляващите човек в позицията на Цацаров сам не би си позволил да се кандидатира за нов пост. Още по-малко някой ще си позволи да го издига с хвалби от библиотекарския и Югозападния университет. Но в България авторитаризмът е толкова силен, че може да си позволи всичко, дори такива назначения на ключови места в държавата като постовете на главния прокурор и шефа на КПКОНПИ. Депутатите неслучайно не проявиха никакъв интерес и към имотното състояние на фаворита за антикорупционен шеф. датиращи още преди избора му преди 7 години и съзнателно пренебрегнати като нещо маловажно още тогава. Не обърнаха внимание, че същият факт е констатиран в протоколите от съдебно дело. Не се поинтересуваха как се плащат реалните такси на една симулативна сделка – защото кандидатът твърди, че хем сделката е изповядана на цена 1000 лв. вместо над 100 000 лв., хем таксите били платени върху истинската цена. Как става това? Не беше повдигнат въпросът и за останалите имоти на бъдещия антикорупционен шеф. Например за един апартамент, първоначално фигурирал в Имотния регистър като подарен, а после оказал се купен. Нямаше разговор за това как е придобил вила на цена, наполовина по-евтина от продажната. И това при положение че се избира ръководител на най-мощната след прокуратурата институция, която само заради съмнения за незаконно имущество разсипва живота на всеки. Как е възможно изобщо да се избира такъв кандидат, без собственото му имущество да бъде разгледано под лупа? Още повече че в разгара на \"Апартаментгейт\" преди евроизборите тази пролет Цацаров уверяваше, че няма какво да крие по отношение на имотните си сделки. Много е лесно, когато няма кой да те провери. заради който Борисов вече се виждаше паднал от власт, та взе спешно оставките на Цецка Цачева и Цветан Цветанов, без те да кажат \"гък\" – защото се очертаваше търсене на наказателна отговорност. Само че не се потърси, а всичко се замете – и красивите изкопи, и терасите на управляващите, и безплатният апартамент, в който живее финансовият министър, без значение на признанието му, че ако имал някакви притеснения какво ще последва, нямало да го декларира \"по начина, по който действително се ползва\". Колко пъти тази знаменита реплика трябва да се появи в медиите, за да последва нещо? Какви са последиците от разкритията за евтините или недекларирани имоти или части от тях като \"зайчарника\" на премиера, имотитe на фирмата на съпругата на бившия земеделски министър, както и на жената на бъдещия главен прокурор, терасите на военния министър и на зам.-шефа на КПКОНПИ, жилището на парламентарния шеф на културата, на сина студент на шефа на следствието и още, и още хубави местенца за живеене, включително луксозните къщи за гости на близки и роднини на хората от властта. Но това са теми, по които прокуратурата и КПКОНПИ единствено трябва да си траят. Казано им е ясно и те спазват омертата. Като с имотите на бившия шеф на комисията Пламен Георгиев, подал оставка заради незаконните постройки на терасата си – научихме, че него НАП, ръководена от финансовия министър с безплатния апартамент, го била проверила и не открила нищо. Както и КПКОНПИ не откри нищо на министъра. Елементарно. Един зам.-министър, Александър Манолев, само беше обвинен, и то не защото антикорупционната комисия или прокуратурата го разкриха, а след огромен медиен натиск и за да гръмне бушон, вместо чорапът на корупцията във властта да се разплете докрай. Затова никой в парламента не посмя да повдигне и темата за срещата в ЦУМ в тотално нарушение на протокола на държавната институция прокуратура, на която издателят на \"Сега\" Сашо Дончев е бил подложен на натиск за редакционната си политика. Това е осветеният случай. И вероятно лекият вариант. По-тежкият е – скалъпени обвинения и запори. Нищо че накрая всичко ще падне в съда. Това е съдбата на критиците на трите власти – те или стават мишени на прокуратурата и КПКОНПИ, или биват каляни в изданията, пропагандиращи властта и финансирани от нея. Това е цената на свободата на словото, която управляващите не спират да изтъкват като неограничена всеки ден. А данъкоплатците ще продължат да наливат здраво пари в прокуратурата, антикорупционната комисия и всички останали институции – за да може да се поддържа ефектно бутафорията за правовата държава.", "date": "2019.12.04", "title": "Цацаров е идеален за бутафорията на Борисов, и обратното"}
{"url": "https://www.dnevnik.bg/sviat/2019/12/04/4000893_kongresut_v_sasht_podkrepi_sankcii_sreshtu_kitai/", "text": "Камарата на представителите в американския Конгрес одобри с почти пълно мнозинство законопроект за оказване на натиск върху Китай заради жестоките репресии над уйгурското мюсюлманско малцинство в далечния Запад на страната, предаде \"Асошиейтед прес\", цитирана от БТА. По-рано подобен законопроект беше приет и  във връзка с нарушенията срещу правата на човека в Хонконг  и той разгневи китайското правителство. Законопроектът за човешките права на уйгурите, който вече бе одобрен в Сената, беше приет в Камарата с 407 на 1 гласа. Той осъжда държането на над 1 млн. уйгури, казахи и представители на други малцинства в т.нар. лагери за превъзпитание, където те са подложени на политическа индоктринация, мъчения, побои и лишаване от храна и където им е отнета религиозната и езиковата свобода. Законопроектът изисква Държавният департамент да даде оценка дали да бъдат наложени санкции на висши китайски представители заради ролята им в репресиите в Синцзянския автономен район. \"Мислите ли, че ще останем безразлични\" Преди десет дни международно разследване показа документи, според които  китайските власти упражняват тотален контрол  върху стотиците хиляди мюсюлмани, предимно уйгури, в лагерите. Китай твърди, че това са центрове за професионално обучение и възпитание. Пекин заяви, че законопроектът клевети целенасочено усилията на Китай в областта на дерадикализацията и борбата с тероризма в Синцзян, отбелязва \"Франс прес\". САЩ ще платят цената, казаха още властите. \"Мислите ли, че ще останем безразлични, ако американските действия вредят на интересите на Китай? Смятам, че за всяка грешна дума или всяко грешно действие трябва да се плати цена. Онези, които са направили тази грешка, трябва да платят цената\", заяви говорителят на китайското външно министерство Хуа Чунин. Тя подчерта, че приемането на законопроекта ще засегне двустранното сътрудничество във важни области, както и напредъка на китайско-американските търговски преговори.", "date": "2019.12.04", "title": "Конгресът в САЩ подкрепи санкции срещу китайци заради уйгурите"}
{"url": "https://www.dnevnik.bg/evropa/2019/12/04/4000905_sudut_na_es_nanese_udar_na_italianskite_proizvoditeli/", "text": "Съдът на Европейския съюз нанесе днес удар на италианските производители на оцет, като реши, че с термина \"балсамов\" може да се наричат оцет или есенции, дори и да не са от северната италианска провинция Модена, предаде \"Ройтерс\". Съдиите бяха помолени да се произнесат за използването на термина Aceto Balsamico di Modena (балсамов оцет от Модена), защитен от 2009 г. като географско указание, което означава, че той може да се използва само от производители в провинция Модена. Тамошни производители искаха да попречат на германска компания да нарича продуктите си на основа на оцет като \"балсамов\" и \"германски балсамов\". Въпросът беше отнесен към германски съд, който се обърна към Съда на ЕС за разяснения. Според европейските съдии защитата на името не може да се прилага за негеографски думи, което означава, че aceto (оцет) и balsamico (балсамов) може да се употребяват свободно, като второто просто се отнася за оцет със сладко-горчив вкус.", "date": "2019.12.04", "title": "Съдът на ЕС нанесе удар на италианските производители на оцет"}
{"url": "https://www.dnevnik.bg/evropa/2019/12/04/4000918_nacionalna_stachka_shte_blokira_franciia_utre/", "text": "Френските синдикати в редица сфери на транспорта и услугите обявиха национална неограничена във времето стачка в страната, считано от 5 декември 2019 г., съобщи Министерството на външните работи. Очаква се няколко милиона работници и служители в държавния и частния сектор да се включат в протестните действия, поради което е възможно да възникнат силни смущения в обществения живот, особено в градския транспорт. Стачката е против  пенсионната реформа в страната  (повече за нея четете  тук ). По информация на българското посолство в Париж стачката ще обхване железниците (SNCF), като ще бъдат осигурени само 10% от влаковете на територията на страната, регионалните влакове TER (Transport express régional), от които ще пътуват само 3%; влаковете Intercités ще бъдат почти изцяло анулирани, особено в регионите Бретан и Окситания. В протестните действия ще се включи и общественият транспорт в Париж и Ил дьо Франс (RATP) - метро, влакове, автобуси и таксита. Синдикатите на наземния персонал на авиокомпанията \"Ер Франс\" също са призовали към стачка, поради което може да се очакват затруднения при обработката на пътници и багажи. На 5 декември са планирани повече от 150 протестни събития в цялата страна. Префектурата на полицията в Париж е забранила придвижването и паркирането на автомобили и призовава към затваряне на всички магазини, ресторанти и други обществени обекти по маршрута на стачното шествие в Париж, което е предвидено да започне от \"Гар дьо нор\" (Gare du Nord) и да продължи до \"Плас дьо ла насион\" (Place de la Nation). Стачка са обявили и в сферата на образованието – очаква се 40% от училищата да бъдат затворени, а също и множество лицеи и университети. Синдикатите в сферата на енергетиката също ще се включат в протестните действия, като не се предвижда спиране на тока за домакинствата, но са отправени призиви за намаляване на производството на електричество, спиране на тока в държавните и обществени сгради (с изключение на болниците). Има призиви за стачка в седемте френски рафинерии, което не изключва спирането на производството, но според експертни оценки към момента е малко вероятно да се появи липса на гориво по бензиностанциите. Външното министерство препоръчва на българските граждани, пребиваващи във Франция или планиращи пътуване в страната, да се информират за актуалната обстановка, като имат предвид възможните затруднения и закъснения на градския транспорт при придвижване от и до летищата, както и закъснения в обслужването на самите летища. При подготовка на пътуване се съветват българите да предвидят и осигурят алтернативен транспорт за придвижване от и до летищата, особено в Париж.", "date": "2019.12.04", "title": "Национална стачка ще блокира Франция"}
{"url": "https://www.dnevnik.bg/zelen/2019/12/04/4000952_ekokoaliciia_evrokomisiiata_ne_e_suglasna_s_bulgariia/", "text": "Неправителствената коалиция \"Да спасим Кресненското дефиле\" обяви, че Еврокомисията ще гарантира спазването на европейското законодателство и няма да позволи изграждането на магистрала \"Струма\" по \"разрушителен за природата и хората начин\". От организацията цитират заявление на Комитета по петиции на Европейския парламент в отговор на петицията срещу строежа на автомагисталата. В понеделник се разбра. че самата петиция  няма да бъде разглеждана по-нататък . Петицията е затворена по настояване на българските евродепутати, които представляват управляващата в момента коалиция, разясни за \"Дневник\" Петко Ковачев от \"Да спасим Кресненското дефиле\". Природозащитната коалиция планира и следващи действия на европейско ниво срещу преминаване на магистралата през Кресненското дефиле. Петицията Петицията, която няма да бъде разглеждана по-нататък, бе подкрепена от над 800 жители от района на Кресна, от още 1000 граждани на България и други 211 хил. души от страни - членки на ЕС. Тя поддържа тезата, че Кресненското дефиле е застрашено от строителството на трансевропейския коридор 4, който е финансиран с европейски средства и свързва Хамбург със Солун. \"Въпреки продължаващите повече от 20 години усилия на неправителствените организации и личности като Боян Петров да се намери щадящо за дефилето решение – с дълъг тунел или т.нар. \"източен обход\" извън дефилето, в края на 2017 г. българските власти отмениха законово действащо решение от 2008 г. и приеха, че посоката София – Солун ще премине през дефилето, а само посоката юг-север ще бъде изнесена извън Кресненския пролом\", припомнят от екокоалицията. Според тях избраната от правителството алтернатива за изграждане на магистрала \"Струма\" е в противовес на препоръките на европейските конвенции и националното законодателство. Изслушването в Европейския парламент Изслушването на представителите на гражданската петиция се проведе на 2 декември в Брюксел. Димитър Василев от района на Кресна е подчертал рисковете от реализирането на избрания от правителството вариант. Той предвижда разделянето на магистралата на две и превръщането на настоящия път Е-79 в еднопосочно платно в посока София - Кулата. Подателите на жалбата също са отбелязали, че не са против магистралата, а настояват за варианта, в който и двете платна са извън Кресненския пролом, а сегашният път остава локален за нуждите на местните хора. Представителят на Еврокомисията е констатирал нарушения, които са установени до този момент в планирането и изграждането на магистралата. Едно от тях е нарушаването на Директивата за местообитанията по отношение на зоните от европейската мрежа \"Натура 2000\" в района на Кресненското дефиле. С това е било решено петицията да бъде затворена. Въпреки констатациите на ЕК българското постоянно представителство и български депутати са отстоявали тезата, че проектът на правителството отговаря на европейското законодателство. Според коалиция \"Да спасим Кресненското дефиле\" изказванията на повечето български евродепутати (виж видеозапис  тук ) са били извън допустимия демократичен тон и са съдържали явни неистини. \"Езикът на омразата изненада присъстващите депутати в залата. Неточностите и неистините от депутатите само показаха колко малко познават проекта за АМ \"Струма\" и въздействието върху хората и бизнеса,\" заяви Петко Ковачев от гражданската коалиция.  Единственият реален глас в защита на петицията за магистрала извън дефилето е бил на дългогодишната датска евродепутатка Маргарет Аукен. Тя е изразила \"учудване и възмущение\" от превеса на български депутати, които пренебрегват критиката на Европейската комисия. ", "date": "2019.12.04", "title": "Екокоалиция: Еврокомисията не е съгласна с България за път, застрашаващ Кресна"}
{"url": "https://www.dnevnik.bg/sport/2019/12/04/4000697_snimka_na_denia_zrelishtni_golove_i_uverenost_za_siti/", "text": "Манчестър сити\" спечели една от най-изразителните си победи във Висшата лига през сезона, като се наложи с 4:1 срещу \"Бърнли\" като гост. Шампионите стигнаха до успеха с много красиви голове, като два пъти се разписа Габриел Жезус, по веднъж Родри и Рияд Марез, докато за домакините точен беше Роби Брейди в последните секунди.", "date": "2019.12.04", "title": "Снимка на деня: Зрелищни голове и увереност за \"Сити\" преди дербито на Манчестър"}
{"url": "https://www.dnevnik.bg/analizi/2019/12/04/4000699_noie_cjurher_caitung_v_bulgariia_borbata_sreshtu/", "text": "                         София наскоро получи големи похвали от Брюксел. В тазгодишния си доклад ЕС даде положителна оценка на реформите на българското правителство за укрепване на правовата държава и борбата срещу корупцията. Обещано беше да отпадне омразният на мнозина в България Механизъм за сътрудничество и проверка. Правни експерти и представители на гражданското общество в България обаче смятат, че Брюксел е бил подведен от реформи, които може и да изглеждат добре на хартия, но не променят нищо във всекидневието на най-корумпираната страна в ЕС, отбелязва \"Нойе Цюрхер Цайтунг\". Според изданието това впечатление се затвърждава от избора на новия главен прокурор – един-единствен кандидат, лоялен заместник на досегашния. Проблемът обаче е много по-дълбок, отбелязва швейцарското издание, което цитира юриста Иван Брегов с думите: \"Главният прокурор е една от най-силните фигури в страната. Той може да открива и да закрива следствия, без да дава отчет на никого. И най-вече е почти невъзможно да предприемеш нещо срещу него, ако той самият попадне под подозрението, че е извършил нещо наказуемо\". В други държави от бившия Източен блок правомощията на този пост бяха орязани още след промените, в България обаче главният обвинител все още разполага с права, предоставени му от сталинистката конституция от 1947 година. Първият главен прокурор, избран след промените, Иван Татарчев, бе казал веднъж, че над него е само Господ. Постът има съответното възлово значение, когато става дума за разкриването на престъпления с политически характер, или казано иначе – за независимостта на правосъдието. Тъкмо от тази гледна точка равносметката на главната прокуратура не е впечатляваща, коментира по-нататък \"Нойе Цюрхер Цайтунг\" и се мотивира по следния начин: \"Разследванията за корупция редовно губят давност, още преди да бъде произнесена присъдата. А Иван Гешев, бъдещият главен прокурор, не е приключил нито един по-значим случай от последните години. Разследването по най-големия икономически скандал от най-новата българска история – колапса на КТБ от 2014 година, с щети, възлизащи на близо два милиарда евро, все още се точи и продължава да поражда въпроси. \"Нойе Цюрхер Цайтунг\" изтъква, че в обвинителния акт, който обхваща няколко хиляди страници, липсват имена на влиятелни хора, които би трябвало най-малкото да бъдат изслушани: \"Медийният магнат и политик Делян Пеевски, например, дълго време беше бизнес партньор на главния обвиняем и е смятан за един от хората, които са спечелили най-много от банковия скандал. Но той дори не е бил изслушан като свидетел\", пише швейцарското издание. Сайтът \"Райнланд-Пфалц\" припомня, че журналистите са питали Гешев защо името на Пеевски не се споменава в обвинителния акт. \"И Путин и Обама не се споменават\", гласял нахалният отговор. \"Затова не е чудно, че отношението на медиите на Пеевски към бъдещия главен прокурор Гешев е много любезно. А издателите на малкото останали сериозни издания в България често са изложени на репресивни мерки от страна на прокуратурата. Така например на издателя на \"Капитал\" Иво Прокопиев бе наложен запор на имущество в размер на близо 100 милиона евро, припомня изданието. \"Нойе Цюрхер Цайтунг\" посочва, че индикациите за преплитанията между политиката и наказателното преследване са очевидни, както показа последният корупционен скандал около евтините луксозни апартаменти на водещи политици. В аферата, наред с други високопоставени политици от управляващата партия, бе замесен и шефът на т.нар. антикорупционна комисия Пламен Георгиев. Неговото ведомство, създадено през 2018 година под натиска на ЕС, е пример за онези мерки, които в Брюксел се посрещат добре, но в крайна сметка не са много ефективни. Георгиев трябваше да подаде оставка, след което обаче бе назначен от Борисов за консул във Валенсия. Наскоро пък досегашният главен прокурор Цацаров беше предложен за нов шеф на антикорупционната комисия. \"Така статуквото се запазва\", казва журналистът Николай Стайков, един от съоснователите на независимия Антикорупционния фонд. И \"Нойе Цюрхер Цайтунг\", и новинарският портал \"Хайзе\" отбелязват, че президентът Румен Радев е наложил вето на избора на новия главен прокурор, което обаче е останало без последствия. Според Николай Стайков президентът е можел да направи и повече – публично да постави под въпрос пригодността на кандидата. \"Така се породи впечатлението, че Радев ни подкрепя, но в крайна сметка и той не предприе нищо. Политическият естаблишмънт няма интерес от промени\", казва журналистът. Той изтъква, че преди шест години в България е имало голямо протестно движение. \"В момента може да бъде мобилизирано само едно малцинство. А ЕС дори застава зад гърба на правителството\", казва Стайков пред \"Нойе Цюрхер Цайтунг\".", "date": "2019.12.04", "title": "\"Нойе Цюрхер Цайтунг\": В България борбата срещу корупцията е инсценирана"}
{"url": "https://www.dnevnik.bg/analizi/2019/12/04/4000687_ami_provalihte_se_sustoianieto_na_centrovete_za_deca_e/", "text": "                         Митко е 16-годишен, с диагноза аутизъм. Той е един от героите на журналистката от Би Би Си Кейт Блюет в последния ѝ филм за българската система за грижа. Митко мечтае да се махне от Центъра за настаняване от семеен тип (ЦНСТ), в който живее, защото там всички деца са малки и увредени, и той няма с кого да общува. Не ходи на училище. Понякога е гневен и блъска по стената с камък. Или бие децата. Дори посяга на възпитателката. Понякога седи сам в празната си стая, клати се на леглото и си пее, защото това го успокоява. Липсва му майка му, но тя е в Харманли, а той – в малко селце в Североизточна България – и тя няма пари да отиде да го види. Началото на реформата в системата за грижа за деца е сварило Митко на шест. През 2010 г. след силен международен натиск е разработена Национална стратегия \"Визия за деинституционализацията на децата в Република България\". Към онзи момент в институции живеят над 7500 деца. Документът поставя ясни основи на подхода за извеждането им: приоритетно създаване на услуги, подкрепящи биологичното семейство; следващи стъпки, придържащи се към осигуряването на семейна среда (при близки или в приемно семейство), неразделяне на братя и сестри и гарантиране на връзка с родителите; извеждане на деца само след съставяне на индивидуален план; настаняване в резидентни услуги (каквито са центровете за настаняване от семеен тип) в краен случай и само до намиране на по-благоприятно решение. Според така разписаната визия първи в семействата трябва да бъдат настанени децата с увреждания и децата от 0 до 3 години, тъй като са най-уязвими при отглеждане в институции. Осем години и 260 млн евро по-късно, през 2018 г., около 3600-3700 деца растат в резидентна услуга, а не в семейна среда. Близо 1500 от тях са с увреждания. За сравнение, настанените при приемни родители деца с увреждане са под 180. Равносметката е тъжна. Още по-тъжна е обаче пълната липса на изненада от нея. Въпреки че вниманието на Би Би Си стана повод всички да се взрем по-внимателно в недъзите на процеса по деинституционализация, за работещите в сферата филмът не съобщава нищо ново. Само две години след старта на реформата в свое становище Националната мрежа за децата (НМД) алармира, че приемната грижа не се развива достатъчно, администрацията се раздува ненужно, а в някои от пилотно разкритите центрове за настаняване от семеен тип 9-10 деца с увреждания се отглеждат от един-единствен възпитател. Създават се \"реални опасности от замяна на големия тип институции с по-малки\", подчертава НМД през пролетта на 2012 г. След още две години, през 2014 г., доклад на Българския хелзинкски комитет (БХК) обръща внимание на тенденцията новите \"услуги\" да се разкриват в дворовете на старите, големи домове за деца, често в малки населени места и изолирани от външния свят. Документът алармира също, че деца с множество заболявания и тежки увреждания се местят от дом за медико-социални грижи в ЦНСТ \"без да e взета под внимание липсата на гарантиран синхрон между новата социална услуга и 24-часова специализирана здравна помощ и осигуряване на медицинско наблюдение\". 2015 г. е важна година, поради изтичане на програмния период – България трябва да отчете пред Европейската комисия какво е свършила с предоставените (по данни на УНИЦЕФ) 100 млн. евро по проектите за деинституционализация. Фондация \"Лумос\" публикува доклад, в който анализира развитието на деца, преместени от големи институции в център от семеен тип. Изводите сочат, че макар да има известно подобрение във физическото състояние и уменията им, поставените в началото на реформата цели са много далеч от постигане – липса на терапия, изолация и обездвижване лишават децата с увреждания от всякакъв шанс за интеграция, или дори контакт с общността извън дома. Проектите обаче са формално изпълнени, макар и в последния момент: в последните два месеца на годината са отворени цели 36 нови ЦНСТ. В същата година се провежда първият национален протест на хора с увреждания и техните близки, които настояват за реални услуги и подкрепа в общността. През 2016 г. Министерският съвет актуализира плана за действие по Стратегията за деинституционализация от 2010. Документът стъпва на постигнатите резултати и признава, че услугите за подкрепа в семейна среда не са достатъчни, а животът на децата с увреждания остава непроменен. Поставен е и проблемът на младежите с увреждания, които с навършване на пълнолетие губят малкото услуги, до които имат достъп. Изследване на Ноу-хау център за алтернативни грижи за деца към Новия български университет допълва картината година по-късно, опитвайки се да прогнозира бъдещето: \"За децата и младежите с увреждания от ЦНСТ и защитени жилища сякаш няма никаква перспектива, различна от преместване в друга услуга или дом за възрастни.\" Липсата на перспектива обаче изглежда като по-малкото зло, след като 2018 г. започва с разкритие за системно насилие в ЦНСТ за деца и младежи с увреждания в Габрово, станал известен като дом \"Хризантема\". Прокуратурата приключва разследването на случая с констатацията, че няма доказателства за насилие над деца. Мониторинг на БХК в същия период в центрове от семеен тип обаче открива \"примери за почти 24-часова физическа фиксация, медикаментозна имобилизация и изолация без наблюдение\". Ноември 2019 г. е месецът, в който вицепремиерът Томислав Дончев определи деинституционализацията като един от най-чистите примери за провеждане на реформа в България - според високите световни стандарти с оценка на нуждите и с адекватно планиране. А след това Би Би Си излъчи филм за \"Забравените деца на България\"... Но голямата пропаст между реалност и представи за нея зейна още по-рано. Например, когато хиляди излязоха на протест срещу Националната стратегия за детето, без да са я чели. Когато депутат поиска неправителственият сектор да бъде отстранен от предоставянето на социални услуги, без ни най-малко да е наясно какво може да предложи държавата в замяна; пък и без да го интересува. Когато Европейската комисия беше дадена на съд, заради това, че години наред е давала пари за строеж на \"центрове\", без да провери какво се случва с хората в тях. 2019 беше и годината, в която една американска организация и една английска журналистка дойдоха, за да ни посочат с пръст здрави деца, настанени сред тежко увредени и оставени без никакъв контакт със средата им и биологичното семейство; болни деца, лишени от медицинско наблюдение и каквато и да било терапия; измъчени възпитателки, обгрижващи сами по 10-12 деца и младежи с увреждания без обучение, без подкрепа от специалисти и срещу минимална заплата. И да ни кажат \"Това ли са ви новите услуги? Ами, провалили сте се\". А по пътя към този провал са изхарчени най-малко 260 млн евро финансиране от ЕС и Световната банка. Обидно и болезнено е да признаем, че през цялото време сме знаели какво точно става. Наличието и на позитивни примери не е повод за гордост, нито пък е достатъчно за отмиване на срама и гузната съвест, защото изоставените, забравените, \"складираните\" (по израза на Кейт Блюет) все още се измерват в хиляди. А защо стана така – вероятно, защото всички ние, като общество, създало съответстващите на възможностите и представите му институции – толкова си можем .", "date": "2019.12.04", "title": "\"Ами, провалихте се\". Състоянието на центровете за деца е известно още от 2012 г."}
{"url": "https://www.dnevnik.bg/sport/2019/12/04/4000677_prezidentut_na_uefa_za_onezi_idioti_v_bulgariia_i_za/", "text": "Президентът на УЕФА Александър Чеферин смята, че високопоставени политици подклаждат расизъм в Европа. Според него проблемите във футбола идват от малка \"група идиоти\", които всъщност не се интересуват от футбол, а искат да привличат внимание. В интервю за английския \"Мирър\" словенецът се изказа критично за британския министър-председател Борис Джонсън. \"Когато  политик нарича жените с бурки \"пощенски кутии\" , а след това публично осъди УЕФА, трябва ли да му отговаряш? Вярваш ли, че е искрен? Стига де\", заяви Чеферин. По думите му \"ситуацията в Европа става все по-напрегната\". \"Когато видите високопоставени политици, министър-председатели, когато видите президенти, които са расисти, които са сексисти, разбирате, че нещо не е наред. Когато политиците палят искрата, те не са наказвани. А това в Европа го има много, много, много\", заяви човекът, който ръководи европейския футбол. През октомври Джонсън призова УЕФА да вземе много строги мерки в борбата с расизма след  скандала от мача между България и Англия в София . Според Чеферин увеличаващият се национализъм в Европа води пряко до увеличаване на расисткия проблем във футбола. \"Тези хора не се интересуват от футбола. Интересуват се само за тяхната идиотска идеология. Затова футболът е отражение на обществото. То донася най-лошото по трибуните. Все още мисля, че 99% от футболните запалянковци не са расисти. Но тези идиоти провалят всичко. След това вниманието (което получават) е всичко, за което се интересуват. Не им пука, дори играчите да напуснат терена. Дори ще им хареса. Само истинските футболни привърженици биха страдали.\" \"Мислите ли, че на тези идиоти в България им пука за футболния мач? Те напуснаха мача след десет минути. Мислите ли, че на феновете в Хърватия, които нарисуваха свастика на терена, им пука за футбола? Не. Те са точно като нацистката партия от 30-те години на миналия век. И ако ние кажем, че не можем да направим нищо повече, то тогава трябва да спрем да правим каквото и да е\", каза Чеферин. По думите му УЕФА трябва да се бори с расизма, като такъв има не само в България, а и в Англия, Франция, Италия и на други места на континента. Самата организация  ще включи жени и цветнокожи в комисиите си .", "date": "2019.12.04", "title": "Президентът на УЕФА за \"онези идиоти в България\" и за влошаващата се среда в Европа"}
{"url": "https://www.dnevnik.bg/sviat/2019/12/04/4000714_evropa_kum_trump_po-krotko_s_kritikite_kum_nato/", "text": "Европейски лидери, предвождани от Франция и Германия, ще заявят днес на американския президент Доналд Тръмп да намали критиките си към НАТО, защото те вече са увеличили с милиарди долари разходите си за отбрана, както настоява той. Това ще стане на тричасово заседание на върха в Лондон по време на двудневна среща по повод 70 години от основаването на Северноатлантическия алианс. Делът на средствата от националните икономики, които влагат 29-те страни членки, е единият от двата основни проблема на този етап. Вторият е отношението на Турция към организацията и дали с действията си срещу кюрдите в Северна Сирия президентът Реджеп Тейип Ердоган не поставя НАТО в критична ситуация. Целта на форума бе да се демонстрира единство и сплотеност, но вътрешните противоречия и неприкрито напрежение излязоха на повърхността още на предварителните двустранни срещи във вторник. Доналд Тръмп критикува думите на Еманюел Макрон, че по някои въпроси организацията била в кома, а френският президент обвини Ердоган, че страната му купува руско оръжие и не само воюва с доскорошни съюзници на Запада срещу \"Ислямска държава\", но и си сътрудничи в Сирия с подставени групировки на тази терористична организация. Турският президент потвърди при отпътуването за Лондон, че няма да подкрепи плановете за защита на Полша и балтийските републики, ако НАТО не признае водещата организация на сирийските кюрди за терористична.      Реакцията на европейците днес срещу критиките на Тръмп, че се държат като \"безотговорно\" към ангажиментите си, ще бъде най-очакваното събитие. Според Би Би Си на американския президент ще бъде заявено, че пред лицето на глобални заплахи и конфликти те няма да позволят да си отнасят към тях като към неравностойни партньори. От 2016 г. насам Европа, Канада и Турция са увеличили разходите си за отбрана със 130 млрд. долара, а до 2024 г. плановете са те да достигнат 400 млрд. долара. Броят на американските военни, постоянно базирани в Европа, се е увеличил с повече от 5% при управлението на Тръмп., а САЩ са провели повече съвместни учения със съюзниците и най-голямото от 25 години насам предстои през 2020 г.      \"Ако инвестираме средства и рискуваме живота на войниците си, трябва да сме наясно с фундаментални въпроси за НАТО\", написа в \"Туитър\" президентът Еманюел Макрон. В съобщението си той добави, че в сряда \"ще защитавам интересите на Франция и Европа\". Париж отново ще опита да ангажира алианса с обмисляне на повече роля в Близкия изток и вероятно в Африка. Канцлерът Ангела Меркел каза, че е умерено оптимистична за изхода от срещата, но с Макрон ще трябва да убедят останалите в идеята си първо да се създаде специална група, която да подготви за около една година план за реформиране на НАТО. Доналд Тръмп е особено критичен към Германия - най-голямата икономика и най-многолюдната държава в Европа - за бавното, според него, постигена не ангажимента да заделя 2% от БВП за отбрана. Това трябваше да стане до 2024 г., но новите планове на Берлин са този праг да бъде постигнат през 2031 г. Германците не желаят да предизвикват Русия и предпочитат да намалее зависимостта им от американската защита, показа проучване на YouGov по поръчка на агенция ДПА. Над половината (54%) искат НАТО отново да работи по-тясно с руснаците и едва 21% са за продължаване на твърдата линия към Москва след анексирането на Крим и намесата в Източна Украйна и демократичните държави в Европа. 55% от анкетираните казват, че в случай на нападение биха искали европейските страни в НАТО да се защитават без подкрепата на САЩ. Също почти половината (48%) са за пълно или частично изтегляне на около 35 000 американски военни, базирани в Германия. За запазване на този контингент са се изказали под една трета (32%).      В заключителния документ се очаква съюзниците да потвърдят ангажимента си взаимно да се отбраняват. Великобритания, която скоро ще напусне ЕС, вероятно ще обещае да предостави на командването на НАТО още 6 бойни кораба, две ескадрили от бойната си авиация и хиляди военни, за да отговори на призивите на Вашингтон за повече европейски сили, готови за бързо реагиране и бойни действия. НАТО ще предупреди за пръв път Китай, че следи растящата военна сила на тази страна и ще декларира съгласие постепенно да се подготви за отбрана от възможни бъдещи враждебни действия - от действия в Арктика до защита на компютърни мрежи и информационни масиви.", "date": "2019.12.04", "title": "Европа към Тръмп: По-кротко с критиките към НАТО"}
{"url": "https://www.dnevnik.bg/sviat/2019/12/04/4000464_korupcionni_skandali_v_ekipa_na_guaido_prechat_na/", "text": "Подозрения в корупция тегнат върху близки до Хуан Гуайдо депутати, което отслабва допълнително стратегията на лидера на венецуелската опозиция за сваляне от власт на президента социалист Николас Мадуро. В публикувано в неделя разследване венецуелският информационен сайт Armando.info твърди, че девет подкрепящи Хуан Гуайдо опозиционни депутати са се намесили в полза на колумбийския шеф на фирма Карлос Лискано. Лискано е свързан с програмата КЛАП, създадена от правителството на Николас Мадуро за доставяне на храна на много ниски цени на най-нуждаещите се. Според Armando.info той е в услуга на други двама колумбийски предприемачи, Алекс Сааб и Алваро Пулидо, които са обект на американски санкции за раздуване на цените на вносни хранителни продукти за КЛАП. Американското правосъдие обвинява двамата мъже в пране на пари от КЛАП. Според разследването на Armando.info заподозрените в корупция опозиционни депутати се свързали с колумбийските и американските власти и ги помолили да проявят снизхождение към Карлос Лискано, като заявили, че той нямал нищо общо с незаконните дейности на Алекс Сааб и Алваро Пулидо. \"Няма да допусна корупцията да застраши всичко, което сме пожертвали\", реагира Хуан Гуайдо в \"Туитър\". \"Корупцията не може да се толерира\", заяви той на пресконференция, на която обяви създаването на парламентарна анкетна комисия. Тези подозрения към посветили се на каузата му депутати обаче нанасят нов удар на неговата стратегия. В качеството си на председател на еднокамарния парламент, където опозицията има мнозинство, Хуан Гуайдо на 23 януари се обяви за изпълняващ длъжността президент. Той смята, че президентските избори от 2018 г., с които Николас Мадуро се задържа на власт, са били опорочени от измами. Хуан Гуайдо е признат за и. д. президент от петдесетина държави, сред които САЩ, и от януари казва, че използва всички средства, за да постигне целите си. През април той напразно призова армията да се разбунтува, но генералите останаха верни на Николас Мадуро, който освен това се радва на подкрепата на Куба, Русия и Китай. Демонстрациите против Мадуро - едно от най-използваните от Гуайдо средства за натиск над властите - загубиха импулс. Последният му голям призив за протести на 16 ноември събра едва няколко хиляди души в Каракас, а в началото на годината в тях се включваха десетки хиляди венецуелци. Проститутки и алкохол Подозренията в корупция към обкръжението на Гуайдо не идват само от Armando.info. В петък опозиционерът уволни Умберто Калдерон Берти, дипломатическия си представител в Колумбия - една от страните, които признават Хуан Гуайдо за и. д. президент. Калдерон Берти от своя страна обвини обвини пратеници на Хуан Гуайдо, че са използвали неправомерно финансови средства, предназначени за 148 венецуелски войници, които дезертираха в Колумбия в началото на февруари. \"Колумбийските власти се свързаха с мен и ми показаха документи, в които се говореше за проститутки, алкохол, куп злоупотреби\", заяви пред журналисти Калдерон Берти, без да посочва имена. Той също така подчерта, че самият Хуан Гуайдо не е замесен във финансови злоупотреби. В събота вечерта опозиционният депутат Фреди Суперлано обяви в писмо до Хуан Гуайдо оставката си от председателството на анкетната комисия по финансовите дела на парламента, за \"да улесни разследването\". В същото време основните опозиционни партии, включително \"Народна воля\" на Хуан Гуайдо, изключиха от парламентарни комисии петима свои депутати, чиито имена се появиха в статията на Armando.info. Тези подозрения в скандали обаче накърняват образа на Хуан Гуайдо, който е обявил за свой приоритет борбата срещу корупцията на режима. \"Още е рано да се прави оценка на въздействието\" на тези разкрития, заяви Феликс Сеихас, директор на социологическия институт Делфос. \"Но колкото повече Гуайдо губи обществена подкрепа, толкова по-вероятно става да бъде атакуван\", добави той. На 5 януари изтича срокът на мандата на Гуайдо като председател на парламента, а той се обяви за и. д. президент именно въз основа на тази длъжност. Макар и в парламента да има известен консенсус той да запази поста си, някои по-малки групи открито критикуват стратегията му за сваляне на Николас Мадуро. Други пък започнаха преговори с държавния глава. /БТА", "date": "2019.12.04", "title": "Корупционни скандали в екипа на Гуайдо пречат на борбата срещу Мадуро"}
{"url": "https://www.dnevnik.bg/evropa/2019/12/04/3999889_evropeiskata_zelena_sdelka_na_fon_der_laien_-/", "text": "Урсула фон дер Лайен, новият председател на Европейската комисия,  обяви борбата с климатичните промени  за един от най-големите си приоритети.  След като встъпи в длъжност на 1 декември , се очаква следващата седмица тя да обяви подробности за своята Европейска зелена сделка и да постигне резултати в рамките на 100 дена. \"Ройтерс\" обобщава известното досега за плана на Фон дер Лайен да направи Европа \"първия в света неутрален по отношение на климата континент\" до 2050 г. По-амбициозни цели за емисиите до 2030 Фон дер Лайен каза, че иска ЕС да намали въглеродните емисии с най-малко 50% до 2030 г. в сравнение с нивата от 1990 г., значително над договорената към момента цел от 40% до 2030 г. Тя освен това се ангажира да проучи възможността да повиши целта до 55% \"по отговорен начин\". Тези амбиции бяха критикувани от всички страни. Според някои целта от 55% ще разруши европейските индустрии. Екоорганизации пък настояват за 60% или дори 70% до 2030 г. Нови данъци Като част от Европейската зелена сделка, Еврокомисията ще започне веднага да работи за въглероден граничен данък за замърсяващите чуждестранни фирми в опит да защити бизнеса в ЕС, който полага усилия да стане природосъобразен. Фон дер Лайен заяви, че новият данък ще е съобразен с правилата на Световната търговска организация и ще започне да се прилага за \"няколко определени индустрии\". Тя освен това ще реформира системата за търговия с емисии на ЕС, която облага замърсяващите индустрии, и ще работи за включване на морския и авиационния сектор, както и на транспортния и строителния сектори. Фонд за справедлив преход Няколко държави членки, основно от Източна Европа, заявиха, че се нуждаят от значителна финансова подкрепа за преход от изкопаемите горива. Отговорът на новата Еврокомисия е Фонд за справедлив преход. Все още не е известно колко голям може да е той. Размерът му ще зависи от резултата от преговорите за дългосрочния бюджет на ЕС за 2021-2027 г. и  кохезионните фондове  на блока, но се очаква да възлиза на десетки милиарди евро. Фондът за справедлив преход ще позволи на регионите, зависими от изкопаеми горива, да финансират прехода си към чисти индустрии и енергийни източници и да се задържат работници за високотехнологични устойчиви индустрии. Благоприятни за климата инвестиционни политики  Европейската инвестиционна банка (ЕИБ)  обяви на 15 ноември , че от края на 2021 г. спира участието си в почти всички проекти за изкопаеми горива. Това решение е в съответствие с целите на Фон дер Лайен за банката, която тя иска да превърне в \"европейска климатична банка\". Новият председател на Еврокомисията иска ЕЦБ да насочи половината от финансирането си към климатични инвестиции до 2025 г. Фон дер Лайен освен това планира да финансира части от политиките по Европейската зелена сделка с \"Инвестиционен план за устойчива Европа\", който ще подкрепи инвестиции в размер на един трилион евро в следващите 10 години. Реформа в земеделието Фон дер Лайен освен това обеща да преразгледа стратегията на ЕС за земеделие с програми като \"Стратегия от фермата до вилицата\", целяща да помогне на фермерите да произвеждат храна по по-устойчиви начини. Зелената сделка ще включва и стратегия за биоразнообразие за следващите 20 години и Фон дер Лайен каза, че иска ЕС да заеме водеща роля в защитата на биоразнообразието на срещата на ООН по въпроса през 2020 г. Европейски закон за климата EurActiv отбелязва, че Комисията на Фон дер Лайен подготвя серия от нови закони за климата и околната среда като част от Европейската зелена сделка, която ще бъде обявена на 11 декември. Изданието разполага с чернова на версия на сделката, която е обобщение на по-ранен план за предложение, предназначен \"единствено за вътрешна употреба\" и разпространен сред националните представителства на държавите членки в Брюксел, за да се съберат коментари. Начело е европейската цел за постигане на климатичен неутралитет. \"Европейски закон за климата\", включващ целта за неутралност по отношение на климата до 2050 г., ще бъде представен до март 2020\", се казва в документа. А до октомври 2020 г. Комисията ще представи всеобхватен план как да се увеличи целта за намаляване на парниковите емисии в ЕС за 2030 г. до най-малко 50% и към 55%\". Зелена клетва - \"не вреди\" По-нататък Еврокомисията обещава да \"включи устойчивостта\" във всички политики, полагайки \"зелена клетва - \"не вреди\". На практика Брюксел ще опита да елиминира \"непоследователното законодателство, което намалява ефикасността при изпълнението на Европейската зелена сделка\". \"План за действие за зелено финансиране\" ще бъде представен през юни 2020 г. Предвижда се и преразглеждане на \"насоките за държавна помощ за околна среда и енергетика\". Сред другите инициативи е предложение да се преразгледа Директивата за енергийно данъчно облагане, за да съответства на европейските климатични амбиции. В този документ обаче не се споменава обаче граничния въглероден данък, целящ да защити индустрии, като производството на стомана, от дъмпинговия внос от Китай. Посочва се, че Брюксел ще положи усилия за премахване на правилото за единодушие при взимането на решения за данъците. Комисията планира да разшири схемата за лимити и търговия с въглеродни емисии към морския сектор. Брюксел възнамерява също така да \"оттегли и да представи наново\" предложения по Директивата за евровинетка, за да таксува тежкотоварните камиони по европейските пътища.", "date": "2019.12.04", "title": "Европейската зелена сделка на Фон дер Лайен - известното досега"}
{"url": "https://www.dnevnik.bg/sviat/2019/12/04/4000719_osnovatelite_na_gugul_napuskat_rukovodstvoto/", "text": "Лари Пейдж и Сергей Брин - основателите на \"Гугъл\" (Google), напуснаха ръководните постове в \"Алфабет\" (Alphabet), собственик на цялата група от дузина начинания, в която се разрасна основаната от тях преди 21 години компания. Лари Пейдж няма повече да бъде главен изпълнителен директор и ще бъде заменен на този пост от директора на \"Гугъл\" Сундар Пичай. Брин няма да е преедседател на борда. Пейдж и Брин остават обикновени директори и запазват постовете си в Управителния съвет на \"Алфабет\". Оттеглянето им от ръководството се оценява като най-сериозната промяна по върховете от основаването на \"Гугъл\". Това може да се изтълкува и като сигнал към Силициевата долина, че е време нови лица да излазят напред. И в момента публично лице на компанията е роденият в Индия 47-годишен Пичай, както и донякъде ръководителката на YouTube Сюзън Войсицки. \"Беше изключителна привилегия за нас да сме толкова дълго врече силно ангажирани с всекидневното управление на компанията, но смятаме, че е време да приемем ролята на горди родители - да предлагаме съвети и любов, но е и всеки ден да наставляваме\",  написаха  Пейдж и Брин в официалния блог на \"Гугъл\". Те напускат ръководството в момент, когато \"Алфабет\" е оценявана на над 860 млрд. долара, а двамата имат лично състояние от около 50 млрд. долара.      Пейдж, Брин и Пичай споделят визията, че трябва да се разработи изкуствен интелект, за да стане търсенето в интернет още по-бързо и прецизно. Но това съвпада с натиск от правителства и регулатори по цял свят за по-добра защита, повече конкуренция срещу няколкого големи компании, доминиращи световния дигитален пазар и търсене на инструменти те за плащат повече данъци върху многомилиардните си печалби. Хиляди служители на най-голямата компания за онлайн реклама в света протестираха или напуснаха заради загуба на доверие в това, че \"Алфабет\" отстъпва от принципа \"Не прави нищо зло\", защитаван от основателите, коментира \"Ройтерс\". Пейдж и Брин от години се появяват много рядко, което от 2 години засили критиките към Пейдж от служители и конгресмени, очакващи отговори на важни въпроси от изпълнителния директор на компанията. Инвеститорите обаче са доволни, защото смятат, че новото ръководство ще се фокусира върху това да прав ипари за акционерите си и ще намалеят експериментите с проекти, поглъщащи милиони долари без резултат.", "date": "2019.12.04", "title": "Основателите на \"Гугъл\" напуснаха ръководството"}
{"url": "https://www.dnevnik.bg/evropa/2019/12/04/4000725_bulgarka_oglaviava_otdela_za_rechite_v_komisiiata_na/", "text": "Българката Елисавета Димитрова оглавява отдел в новата Европейска комисия, отговарящ за речи, мултимедийно съдържание и връзки с представителствата в държавите членки, се вижда на  сайта  на пресслужбата на институцията. Друга българка, Соня Господинова, ще е говорител на френския еврокомисар  Тиери Бретон , който отговаря за вътрешен пазар, отбранителна индустрия и Космос. Господинова работи в Европейската комисия от 12 години. Била е зам.-началник на отдел за услуги от общ интерес. Била е и юридически съветник в генералните дирекции, отговарящи за вътрешен пазар и за земеделие. По образование е юрист. Европейската комисия на Фон дер Лайен  встъпи в длъжност в неделя . В досегашната комисия българката Мина Андреева беше заместник на основния говорител Маргаритис Схинас (вече еврокомисар), а през юли тази година  беше назначена временно  за главен говорител на Европейската комисия. Други българи в пресслужбата на настоящата Европейска комисия са Иван Ненков, служител по онлайн комуникации, и Мая Ангелова, административен асистент по координиране и планиране на Елисавета Димитрова.", "date": "2019.12.04", "title": "Българка оглавява отдела за речите в комисията на Фон дер Лайен"}
{"url": "https://www.dnevnik.bg/biznes/2019/12/04/4000728_prez_2020_g_toplofikaciia_sofiia_shte_prodava/", "text": "Топлофикация София\" ще участва самостоятелно на Българската независима енергийна борса (БНЕБ) през 2020 г. Това обявиха от дружеството на сайта си. Досега столичната топлофикация продаваше електроенергия с посредническата дейност на свързваната с бизнесмена Христо Ковачки фирма \"Гранд енерджи дистрибюшън\". \"Управителният съвет на дружеството утвърди изискванията за провеждане на процедура за избор на координатор на стандартна балансираща група и Вътрешни правила за участие на Българската независима енергийна борса\", уточняват от компанията, като допълват, че двата документа ще бъдат достъпни на сайта на дружеството. В съобщението на \"Топлофикация София\" се посочва, че фирмите - координатори на балансиращи групи, са посочени в публичния регистър на Комисията за енергийно и водно регулиране и те ще бъдат поканени да представят оферти. Така трябвало да се осигури \"напълно прозрачен и максимално изгоден за дружеството избор\". \"С оглед максимално ефективната позиция на дружеството по отношение реализирането на произвежданата собствена електрическа енергия са заложени следните условия: избор на пазарен сегмент за продажба през БНЕБ на електрическа енергия; анализ на финансовият риск, произхождащ от продажба на произведената електрическа енергия и риска от липса на купувач и невъзможност за реализация на количествата и най-важното - възможност за авансово плащане по двустранни договори за продажбата на енергия\", пише още в съобщението. Пред радио \"Фокус\" членът на надзорния съвет на дружеството Валентин Терзийски заяви, че при самостоятелното участие на енергийната борса финансовият резултат за \"Топлофикация София\" ще е по-добър от този в момента. По думите му това няма да повлияе на цените на електроенергията. В средата на миналия месец изпълнителният директор на \"Топлофикация София\" инж. Кремен Георгиев подаде оставка, като посочи лични причини за нея. За временно изпълняващ длъжността е назначен Александър Александров. Смяната на изпълнителния директор дойде няколко месеца след като \"Булгаргаз\" заведе дело срещу дружеството за дължими 35 млн. лева за доставен природен газ. Сумата е част от общо дълг от над 120 млн. лв. Той беше натрупан само за година, в периода август 2018 - август 2019 година, след като преди това \"Булгаргаз\" продаде на Българския енергиен холдинг вземанията си от столичното дружество в размер на 105 млн. лева. В началото на седмицата  председателят на групата на \"Демократична България\" в Столичния общински съвет Методи Лалов  обяви, че само за първите девет месеца на тази година \"Топлофикация София\" е натрупала нови 88 милиона лева загуби при планирани 14 млн. за цялата година. По думите му договорът за посредническа дейност при продажбата на електроенергия, произведена от \"Топлофикация София\", е сключен без конкурс. Според експерти \"Гранд енерджи дистрибюшън\" печелела 25 милиона лева от преференциалната цена, по която държавата изкупува тока от общинското отоплително дружество. Не на това мнение обаче е председателят на общинския съвет Елен Герджиков.  Той защити договора на общинското дружество с \"Гранд енерджи дистрибюшън\", като обясни, че този договор минимизирал борсовите рискове.", "date": "2019.12.04", "title": "През 2020 г. \"Топлофикация София\" ще продава електроенергия без посредник"}
{"url": "https://www.dnevnik.bg/na_put/2019/12/04/4000440_fotogaleriia_skalista_kamenista_ponta_de_so_loureno/", "text": "                         От Машико - старата столица на Мадейра, където пренощувахме, се натоварваме на две таксита, които са нашия транспорт през целия ни престой, и се отправяме към източната част на острова.", "date": "2019.12.04", "title": "Фотогалерия: Скалиста, камениста Ponta de São Lourenço, Мадейра"}
{"url": "https://www.dnevnik.bg/evropa/2019/12/04/4000729_chehiia_veroiatno_shte_triabva_da_vrushta_stotici/", "text": "Европейската комисия е установила, че Чехия трябва да върне европейски субсидии в размер от стотици милиони крони, тъй като премиерът Андрей Бабиш не се е отделил достатъчно от работата на компаниите, които са получавали финансирането, предаде \"Ройтерс\". Агенцията се позовава на чешки информационни сайтове. Установените от Комисията факти поставят в конфликт с Брюксел още един лидер на държава от Централна Европа, отбелязва \"Ройтерс\", цитирана от БТА. Решението на Комисията ще се отрази неблагоприятно и на конгломерата \"Агроферт\", изграждан от Андрей Бабиш в продължение на повече от две десетилетия. През 2017 г. Бабиш предостави управлението на холдинга на доверителни фондове, за да избегне конфликт на интереси. Сделката с доверителните фондове обаче не е била достатъчна за постигането на тази цел, предадоха чешките информационни сайтове, позоваващи се на все още непубликувания краен доклад на Европейската комисия от разследването срещу Бабиш за конфликт на интереси.  \"Андрей Бабиш все още е собственикът по същество на холдинга \"Агроферт\", а от февруари 2017 г. - и двата доверителни фонда, които директно го контролират и имат непосредствен икономически интерес от успешната му работа\", се казва в доклада на Европейската комисия, цитиран от вестника \"Деник Н\" (Denik N). Сайтът neolivni.cz и сп. \"Респект\" (Respekt) също съобщиха за данните от финалния доклад на Комисията и опасността от връщането на субсидиите. Според предварителните заключения от разследването на комисията,  изтекли в медиите през юни , компанията \"Агроферт\" е получила европейски субсидии в размер от 451 милиона крони (около 35 милиона лева) при условията на конфликт на интереси. Според чешките медии данните от финалния доклад на комисията потвърждават предварителните заключения. Агенция \"Ройтерс\" все още не е установила по независим начин достоверността на информацията.  В петък Европейската комисия заяви, че е изпратила резултатите от проверката на чешките власти, но че съдържанието е конфиденциално, защото процедурата по одит не е завършила. Министърът по развитието Клара Досталова, чието министерство отговаря за работата по случая, отказа да публикува доклада, заявявайки, че Брюксел го смята за конфиденциален. Тя обясни, че правителството може да оспори резултатите. \"Ако не сме съгласни с нещо защото ние защитаваме интересите на Чешката република, не виждам причина да не се защитаваме до последния си дъх\", посочи Досталова. Говорител на \"Агроферт\" каза, че компанията не е видяла от проверката на еврокомисията. Европейското разследване беше една от причините за протестите на стотици хиляди чехи срещу Бабиш  през пролетта  и  есента  тази година, най-големите от края на комунистическото управление преди 30 години.", "date": "2019.12.04", "title": "Чехия вероятно ще трябва да връща стотици милиони крони евросубсидии"}
{"url": "https://www.dnevnik.bg/bulgaria/2019/12/04/4000732_raboteshti_v_agenciiata_po_hranite_izlizat_na_protest/", "text": "Работещи в Българска агенция по безопасност на храните (БАБХ) излизат днес на протест с искане за по-високи заплати. Под надслов \"Достойни заплати и достойни условия на труд\" те ще се съберат в 11 ч. на пл. \"Независимост\" в София, а организатор на протеста е Национална федерация \"Земеделие и горско стопанство\" към КТ \"Подкрепа\", съобщава БНР. Заради ниското заплащане в агенцията трудно се намирали ветеринарни специалисти. Директорът на БАБХ Паскал Желязков разказа пред БНР, че има държавни ветеринари, които отговарят за по няколко населени места заради недостига на кадри. Заплатите пък били с около 200 лв. под средните за страната. \"Протестираме за стабилизиране на БАБХ, която беше мъртво родена. Бюджетът е планиран с дефицит и това е всяка година\", заяви пред БНР Анелия Иванова от Федерация \"Земеделие\" в КТ\" Подкрепа\". Тя добави, че с протеста ще се настоява за отделен ред в бюджета на земеделското министерство, където да са всички разходи за агенцията. По думите ѝ БАБХ се нуждае от 105 млн. лева, за да функционира нормално.", "date": "2019.12.04", "title": "Работещи в агенцията по храните излизат на протест заради ниски заплати"}
{"url": "https://www.dnevnik.bg/evropa/2019/12/04/4000733_holandiia_zaduljava_kompaniite_da_imat_poveche_jeni_v/", "text": "Холандският парламент вчера одобри текст, с който компаниите в страната ще бъдат принудени да увеличат броя на жените в техните бордове, предаде \"Ройтерс\". Компаниите, които са листвани на фондовата борса в Амстердам, ще трябва да имат поне 30 процента жени в надзорните си бордове. Дружествата, които не изпълнят това изискване, ще трябва да заменят всеки мъж в борда с жена, или пък да оставят мястото му празно. Холандското правителство заяви през 2013 година, че всички големи компании би трябвало да запазят поне 30 на сто от местата в бордовете си за жени, но не постави условия за дружествата, които не покриват тези критериите. Към момента по-малко от 10 на сто от холандските компании, чиито акции се търгуват на борсата, са постигнали тази цел и за изпълнителните, и за надзорните си съвети. Само една трета имат достатъчно жени членки на надзорния съвет според новото изискване. /БТА", "date": "2019.12.04", "title": "Холандия задължава компаниите да имат повече жени в бордовете"}
{"url": "https://www.dnevnik.bg/ot_vas/novini_ot_vas/2019/12/04/4000608_cufnalo_durvo_prez_dekemvri/", "text": "    ", "date": "2019.12.04", "title": "Цъфнало дърво през декември"}
{"url": "https://www.dnevnik.bg/evropa/2019/12/04/4000734_shest_organizacii_slediashti_mediinata_svoboda/", "text": "Унгарските власти пречат на независимите медии и разполагат с безпрецедентен за страна - членка на Европейския съюз, контрол върху журналистите, заявиха в общ доклад шест организации, следящи за свободата на медиите, предаде \"Ройтерс\". Сред организациите са Международният институт по печата, Комитетът за защита на журналистите и \"Репортери без граници\". Докладът бе изготвен в навечерието на срещата на лидерите на ЕС следващата седмица, на която ще се обсъжда дали на Унгария да бъде наложено наказание за подкопаване на демократичните норми по време на управлението на премиера Виктор Орбан. Унгарското правителство систематично руши независимостта, свободата и плурализма на медиите, намесва се на медийния пазар и създава разделение в журналистическата общност на Унгария, се казва в доклада. Унгарски правителствен говорител отхвърли критиките. \"Факт: телевизията с най-голяма аудитория, новинарският портал с най-много читатели и най-голямото седмично издание отявлено симпатизират на опозицията. А в доклада се казва: опозиционните медии са изложени на постоянна заплаха, запушва им се устата. Какво?\", написа в Туитър говорителят Золтан Ковач. Управляващите националистически партии на Унгария и Полша засилиха контрола върху медиите, академичната сфера, съдебната система и неправителствените организации, отбелязва \"Ройтерс\", цитирана от БТА. Това накара Европейският парламент да започне срещу тях така наречената процедура по чл. 7. Европейският съвет, който обединява държавните и правителствени ръководители на страните членки, ще се срещне с министрите по вътрешните работи от ЕС на 10 декември, за да обсъдят процедурите срещу Полша и Унгария.", "date": "2019.12.04", "title": "Шест организации, следящи медийната свобода, призоваха ЕС за мерки срещу Унгария"}
{"url": "https://www.dnevnik.bg/video/2019/12/04/4000737_rusnaci_izpisata_t-34_vurhu_poliarna_mechka/", "text": "Любителски видеозапис на полярна мечка, разхождаща се из природата с графити надпис Т-34, разгневи еколози и любители на животните. Докато се проверява къде е заснето видеото, учени казват, че животното може да има проблеми с изхранването, тъй като по-трудно ще се прикрива в белия сняг. Възможно е това да не е шега, а опит на жители за прогонят мечките, след като миналия февруари на много места имаше съобщения за влизащи в северните селища и градове хищници. Около 9 май мнозина руснаци напръскват със спрей по колите си името на легендарния танк от Втората световна война.", "date": "2019.12.04", "title": "Руснаци изписаха Т-34 върху полярна мечка"}
{"url": "https://www.dnevnik.bg/bulgaria/2019/12/04/4000744_bulgariia_triabva_da_ima_dulgosrochna_programa_za/", "text": "Време е след първия скок в разходите за отбрана, България да има дългосрочна програма за следващите 10 години, каза днес по БНТ бившият служебен министър на отбраната Велизар Шаламанов. Той подчерта, че е важно да продължи и текущият стратегически преглед по отбраната и сигурността, който да доведе до създаване на пътна карта, в която България е водеща на Балканите. Експертът коментира, че НАТО определено не е в мозъчна смърт,  както каза в интервю френският президент Еманюел Макрон , а това е по-скоро послание към ЕС и френските граждани за желанието на Франция да засили своята роля в европейската отбрана. За Шаламанов създаването на  военноморски координационен център във Варна , което се коментира по време на  визитата на Бойко Борисов в САЩ , е една много добра инициатива, за която се говори поне от срещата в Уелс през 2014 година. \"Този координационен център всъщност следи всички дейности в Черно море с цел да предотврати напрежението и съответно планиране на всички учения и необходими дейности по засилване на това адаптирано предно присъствие\", обясни бившият военен министър.", "date": "2019.12.04", "title": "България трябва да има дългосрочна програма за военните разходи, смята Велизар Шаламанов"}
{"url": "https://www.dnevnik.bg/gradska_sreda/2019/12/04/4000741_spasi_sofiia_vidia_amatyorski_nachin_na_rabota_pri/", "text": "В отворено писмо до столичния кмет Йорданка Фандъкова \"Спаси София\", \"Велоеволюция\" и Съюза на урбанистите в България изразиха възмущението си от ремонта на бул. \"Патриарх Евтимий\". Забележките им бяха насочени към новата маркировка в участъка от бул. \"Витоша\" в посока бул. \"Прага\". Тя е поставена, след като наскоро бяха премахнати оттам загражденията при строежа на третата метролиния. Местата за паркиране са очертани с размери за камион  или за две коли една зад друга. От Столичната община обясниха пред \"Дневник\", че това е направено по изискване на КАТ. Целта била в бъдеще между тротоара и тези паркоместа да се прокара велоалея. \"Призоваваме и очакваме г-жа Фандъкова незабавно да насрочи нова среща на работната група, на която да се обсъди и намери окончателно, ефективно и функционално решение за изпълнение на бул. \"Патриарх Евтимий\". Настояваме кметът лично да води заседанието, за да се избегне досегашната практика на поемане на ангажименти, които никой в Столичната община няма намерение да изпълни. Този аматьорски начин на работа категорично трябва да бъде прекратен\", пише в писмото на трите организации. От \"Спаси София\" припомнят, че още през 2018 г. проектът за ремонт на булеварда е бил разглеждан на специална работна група. Тогава е постигнато съгласие, че е подходящо по цялата дължина на булеварда да има бус лента, двупосочна велосипедна алея, две ленти за движение и една за паркиране. \"Неприятно сме изненадани от поредната сериозна грешка, допусната от администрацията. Вместо да дава добри алтернативи за придвижване с градски транспорт и велосипед, най-замърсената столица в целия ЕС продължава да се грижи само за автомобилите. Това е недопустимо, затова настоявам за незабавна промяна на проекта и поемане на лична отговорност на служителите, одобрили това\", заяви независимият общински съветник Борис Бонев.", "date": "2019.12.04", "title": "\"Спаси София\" видя аматьорски начин на работа при ремонта на бул. \"Патриарх Евтимий\""}
{"url": "https://www.dnevnik.bg/politika/2019/12/04/4000790_deputat_ot_gerb_shte_bude_porican_zaradi_vuzglasi/", "text": "Вместо да продължат с окончателното разглеждането на Бюджета за държавното обществено осигуряване за 2020 г., което снощи прекъсна след скандал между управляващите и опозицията, тази сутрин депутатите загубиха един час в дебати как да бъде наказан народният представител Спас Гърневски от ГЕРБ. Причината -  снощните му възгласи  към опозицията \"червени боклуци\", след като от БСП и \"Атака\" обградиха парламентарната трибуна и се стигна до прекъсване на заседанието. Председателят на Народното събрание Цвета Караянчева първо съобщи, че след председателски съвет е решено Гърневски да бъде наказан с порицание, но от БСП изразиха недоволство. \"Съжалявам, че вчера си позволих реплики, които не трябваше да правя\", каза от парламентарната трибуна Гърневски. Изтъкна, че си позволил репликите, защото вчера бил \"един ненормален парламентарен ден\", а той самият бил провокиран от излизането на депутатите от БСП и \"Атака\" до трибуната. Независимо от извинението обаче от БСП настояха Гърневски да бъде наказан с отстраняване от поне едно пленарно заседание. Цвета Караянчева прекъсна заседанието свика втори председателски съвет, на който лидерите на парламентарни групи да решат какво да бъде наказанието. След края му тя обяви, че не е постигнато единодушие за наказанието на депутата, а извинението му е било прието само от една част от групите. \"Остава такова, каквото съм го наложила - порицание\", съобщи Караянчева и обяви, че повече няма да допуска език на омразата от парламентарната трибуна. \"Оттук нататък поемам ангажимент при обидни квалификации да наказвам с цялата строгост на закона\", заяви тя. От БСП обаче пак изразиха недоволство. Кристиян Вигенин препоръча на депутатите от ГЕРБ сами да предложат Гърневски да бъде отстранен от комисията по парламентарна етика, в която членува. \"Той няма място там\", заяви Вигенин и изтъкна, че ставало дума за системно поведение на Гърневски.", "date": "2019.12.04", "title": "Депутат от ГЕРБ бе порицан заради възгласи \"червени боклуци\""}
{"url": "https://www.dnevnik.bg/evropa/2019/12/04/4000745_maltiiskiiat_premier_nezabavno_da_podade_ostavka/", "text": "Ръководителят на мисията на Европейския съюз в Малта призова премиера на страната незабавно да подаде оставка на фона на гнева, породен от действията му във връзка с разследването на убийството на журналистката Дафне Каруана Галиция, предаде \"Гардиън\". Холандският евродепутат либерал Софи инт Велт,  която ръководи спешната мисия  за установяване на факти на Европейския парламент в Малта, каза, че не е била успокоена след срещата си с премиера Джоузеф Мускат и неговия правосъден министър Оуен Боничи. \"Мисля, че всеки признава, включително и премиерът, че той допусна някои много сериозни грешки в преценката и бих казала, че оставането му по-дълго от необходимото е друга грешка в преценката\", заяви тя пред репортери във Валета. По думите ѝ доверието между ЕС и Малта е било сериозно увредено и Мускат е направил твърде малко, за да успокои тревогите. Основната опозиционна партия заяви в понеделник, че ще бойкотира парламента, докато Мускат не се оттегли. Малка група протестиращи  замерваха с яйца  и отправиха обиди към Мускат и Боничи при пристигането им в централата на правителството за среща във вторник. \"ЕС трябва да окаже натиск върху него да се оттегли\", настоя сестрата на Каруана Галиция Манди Малиа. \"(Йорген) Фенек не е действал сам\", допълни тя, имайки предвид бизнесмена, на когото  беше повдигнато обвинение   в съучастие в убийството на журналистката през 2017 г. Един от синовете на убитата журналистка, Матю Каруана Галиция, описа отговора на ЕС на скандала като \"огромно разочарование\", въпреки че насочи критиките си към Европейската комисия, която е отговорна за спазването на европейското право, а не към евродепутатите. \"Имаше натиск от Европейския парламент, но отговорът от Европейския съюз беше безнадежден\", каза той пред \"Гардиън\". На пресконференция в последния си ден на поста председател на Европейската комисия Жан-Клод Юнкер отказа да коментира ситуацията в Малта, казвайки, че не разполага с подробностите. Юнкер допълни, че е \"силно обезпокоен\" за върховенството на закона в повече от една държави членки, без да уточни. Матю Каруана Галиция посочи това като пример за \"безобразния\" подход на комисията към Малта и добави, че очаква повече от наследника на Юнкер, Урсула фон дер Лайен,  която встъпи в длъжност в неделя . Мускат  обеща да подаде оставка  в средата на януари, за да даде време на Лейбъристката партия да избере нов лидер. Семейството на Каруана Галиция  призова за разследване  на ролята на премиера след твърденията на следователи, че има връзки между неговия бивш началник на кабинета Кийт Скембри,  подал оставка  миналата седмица, и Фенек. Конрад Мици, който беше обвиняван в корупция от Каруана Галиция, също се оттегли от поста си като министър на туризма миналата седмица.", "date": "2019.12.04", "title": "Малтийският премиер незабавно да подаде оставка, настоя евродепутат"}
{"url": "https://www.dnevnik.bg/video/2019/12/04/4000929_chenetata_im_uvisnaha_-_makron_trjudo_i_djonsun_se/", "text": "Фразите, които се чуват ясно, са малко, но недвусмислени - четирима лидери се пошегуваха за сметка на американския президент Доналд Тръмп в Бъкингамския дворец вероятно без да знаят, че камера е уловила разговора. Френският президент Еманюел Макрон и премиерите на Канада, Великобритания и Холандия Джъстин Трюдо, Борис Джонсън и Марк Рюте водят оживен разговор. Джонсън пита Макрон защо е закъснял за приема. Вместо Макрон Трюдо отговаря на въпроса и казва, че Макрон е закъснял, защото е трябвало да участва в продължила неочаквано дълго (40 минути) непланирана пресконференция заедно с Тръмп, пишат \"Ройтерс\" и \"Асошиейтед прес\". Въпросната пресконференция беше след двустранната среща на Тръмп с Макрон и продължи 40 минути и в нея се разменяха и остри реплики. Според канадския премиер на хора от екипа на Тръмп са им \"увиснали ченетата\" по време на събитието. Трюдо също така обяснява към края на записа: \"Мисля, че това е Дорал, Дорал, да, в Маями.\" Контекстът не е известен, но край Дорал, предградие на Маями, се намира и голф курорт, собственост на Тръмп, където той мислеше да приеме по-късно лидерите от Г-7. Рюте пък пита с ироничен тон: \"Медиите за фалшиви новини?\" Така Тръмп нарича голяма част от изданията и телевизиите, които го отразяват критично.", "date": "2019.12.04", "title": ""}
{"url": "https://www.dnevnik.bg/tehnologii/2019/12/04/4000833_koi_shte_e_svetovniiat_it_lider_na_budeshteto_ne_e/", "text": "5G + X е новото електричество.\" Така описа Гуо Пинг задаващата се голяма промяна не само в комуникациите, а и във всеки аспект на живота. Думите са на ротационния председател на борда на \"Хуауей\" от речта му на главната сцена при откриването на световната среща в Лисабон на водещите компании в интернет. За разлика от относително тесния кръг, в който се ражда Web Summit в Дъблин през 2009 г., този път в португалската столица се бяха събрали над 70 000 посетители и предприемачи от 163 държави. Наричат Web Summit още най-добрия технологичен форум на годината, а този път още в началото се видя, че този сектор е вече в нова фаза на развитие. Преди Пинг по видеовръзка говори Едуард Сноудън, който през 2013 г. разкри как американските спецслужби следят чрез информационните канали милиони хора по света и в страната си. Разтърсващото му разкритие предизвика вълна от закони и регулации, опитващи да защитят личното пространство на потребителите и интересите на бизнеса. Показателно е, че в Лисабон сред близо 1200 лектори бяха не само президентът на \"Майкрософт\" Брад Смит, но и еврокомисарят Маргрете Вестагер, водещият от страна на ЕС преговорите за Брекзит Мишел Барние и Британи Кайзер, бившият ръководител на Cambridge Analytica. На разговорите в Лисабон (често доста гневни) неизбежно стана дума и за ролята на социалните мрежи, фалшивите новини, дезинформацията и манипулациите.      Усещането (то в залите за лекции и дебати по тези въпроси) беше, че на подобни усилия за конструиране на измислени и често опасни реалности трябва да се сложи край, включително чрез нови регулации и търсене на отговорност от собственици и ръководители на водещи световни компании за такива мрежи като \"Фейсбук\" и \"Алфабет\". Неизбежно присъстваха и разговорите за криптовалути и данъци върху интернет компании. Пинг обаче говори за друго - за задаваща се промяна, която в началото метафорично свърза с разтърсващия ефект от превръщането благодарение основно на Томас Едисън на електричеството в революционен източник на енергия. Под \"+Х\" президентът на \"Хуауей\" има предвид всички технологии - известни, в разработка и тези, които ще се появят в бъдеще - които ще се свържат с комуникационни мрежи от пето поколение. Изкуствен интелект, добавена или виртуална реалност, \"умни\" градове, домове и устройства - всичко това е свят, в който човечеството вече навлиза. \"Разгръщането на достъпни срещу заплащане 5G мрежи се случва по-бързо от очакваното - вече 40 оператори в над 20 държави предлагат тази услуга. Прогнозираме до края на годината да има поне 60 комерсиално достъпни 5G мрежи\", поясни той в началото на ноември. Няколко дни преди него Ронан Дън, главен изпълнителен директор на поделението за потребителски продукти на американската компания Verizon, каза същото. По думите му - а това са казвали и други техни колеги - 5G технологиите ще трансформират не само световната икономика, но и обществото. \"5G не е просто поредното G, това притежава капацитет да променя нещата из основи. Имаме възможност да приложим в несравнимо по-големи мащаби технологиите в полза на обществото.\"      Тази промяна, разбира се, отива много далеч отвъд смартфоните и мобилните устройства. Също така, разбира се, за тази революция първо са нужни специалисти, разработчици, изпитатели и на Web Summit 2019 това се видя особено ясно. Всички водещи компании на Запада и Азия бяха фокусирали вниманието си върху представяне на възможностите си за такива хора и търсеха стартъп центрове и платформи (в Португалия бяха пристигнали представители на над 2000 стартъпа), както и реакцията на потребителите. Любопитното в Лисабон беше и това, че макар да бяха събрани конкуренти, някои от които с гигантски възможности, в огромните халета на експо центъра не се усещаше напрежение или политически проблеми. По принцип това може да се види или чуе на стотиците срещи на бизнеса при закрити врати в специалните зали. Но на някои от тях, на които присъства представител на \"Дневник\", духът бе по-скоро на респект пред мащаба на задаващата се промяна с 5G, защото всички осъзнават, че няма как един играч или една държава да я доминира. Има и доста реализъм - ръководители на водещи компании споделиха, че много неща за новата комуникационна епоха са все още в съвсем начален стадий и трябва да се върви напред внимателно, включително за да няма стрес за потребителите. Китайски компании също така са наясно, че им предстоят трудни години, но и нови възможности, ако САЩ форсират търговския конфликт и продължат изолирането от американски чипове, програми, операционни системи, специалисти. В \"Хуауей\" например не избягват тази тема, но и нямат какво ново да добавят за отношенията си с \"Гугъл\", освен че и те, и компанията на Лари Пейдж и Сергей Брин искат да правят бизнес, но Вашингтон не им позволява. Продължават обвиненията на администрацията на Доналд Тръмп, че това е компания, която може да създаде проблеми за националната сигурност на Запада, и Австралия и Нова Зеландия го последваха. Но в Европа и Канада правителствата предпочитат да обсъждат притесненията си с китайските технологични компании, да очакват отговори на въпросите си, да се подсигуряват с временно изолиране на техни устройства само от деликатни за отбраната мрежи и да приемат на своя територия техни поделения, работещи по стандартите на ЕС. Преминаването към 5G средата ще е през хибридни фази. В тях също ще има рискове, идващи извън технологичния сектор - например, раздробяване на световния интернет или на екосистеми от устройства и програми на своеобразни острови. Между тях пак ще има комуникация, но донякъде избор и на потребителите ще е да опитат да излязат от обичайна за тях среда и да пробват нещо ново. Може би ще се разочароват, но може би ще открият, че новата екосистема им разкрива информация, източници и услуги, за които досега не са знаели. Това важи за китайски брандове и компании, които въпреки този не особено сигурен етап имат достатъчно ярки мобилни и други устройства и в следващите 5 години инвестират милиарди долари в облачни услуги и оптимизиране на мобилните устройства и приложения. Съвсем банален пример - ако едно приложение под \"Андроид\" иска да заеме 64 МВ от паметта на смартфона ти, те са само 2 МВ, ако то е в облак, където и автоматично се обновява и потребителят винаги има най-актуалната версия. При комуникационни мрежи с висока скорост няма разлика във времето за отваряне и работа на приложението, показа семинар на \"Хуауей\" в Португалия. Със сигурност това са тествали и техните конкуренти и най-вероятно са стигнали до същия извод. Друга тенденция, очертана в Лисабон, бе, че се работи за преодоляване на \"стените\", които все още разделят отделни устройства. Това пречи на извличане на максималните удобства от използването на смартфон, смарт часовник, интерактивен телевизор или \"интелигентен\" автомобил. (В България напоследък това често се чува от набиращата скорост кампания 1+8+N на \"Хуауей\", за която компанията има още какво да разказва и обяснява.) Трета от многото теми бе \"агрегирането\" на мобилни приложения. Иначе казано, създаване на такива програми, които да вършат едновременно - или да събират на една платформа - всички приложения за пътуване, да кажем. Така не се налага да се инсталират и отварят 5-6 и повече приложения при пътуване в чужбина - за резервация на полет, хотел, ресторант, наемане на кола, проверка какви са времето и обменният курс на местната валута и т.н. Пади Косгроув, основателят на Web Summit, също каза в Лисабон, че Китай е едно от местата с най-голям ръст на свои представители във форума. Но на някои от панелите по 22-те сцени в португалската столица се чу, че инвеститорите са привлечени не само от бързата печалба (нещо, за което нерядко е обвинявана Силициевата долина). В момента бизнесът е развълнуван от възможностите, но и по-предпазлив за целите, които си поставя.      Големият им въпрос сега е не кой ще е следващият глобален лидер, а към какво бъдеще се движим, и то не само в ИТ сектора, и къде ще са новите му центрове. Лисабон даде само малка част от отговорите, но заслужава внимание и усилието на домакините да привлекат и организират - не съвсем перфектно, но съвсем приемливо - този форум. За да посрещнат и да опитат да задържат Web Summit за следващите 10 години, властите вложиха около 11 млн. евро в обновяване и разширяване на част от зоната на Световното изложение от 1998 г. Предполага се, че оперативните разходи са поне 5 милиона евро, но пък градът спечели доста - всички хотели бяха пълни докрай при средни цени около 150 евро на вечер, а от жилищата под наем жителите на Лисабон вероятно са спечелили около 3.6 млн. евро. Португалската ресторантьорска асоциация изчисли предварително, че в заведенията вероятно ще останат 61 милиона евро.", "date": "2019.12.04", "title": "Кой ще е световният ИТ лидер на бъдещето не е правилният въпрос"}
{"url": "https://www.dnevnik.bg/sport/2019/12/04/4000680_nasochva_li_se_dancho_lazarov_kum_spasitelnata_karta/", "text": "Когато на 19 юни 2018 г. ръководството на  Българската федерация по волейбол (БФВ) създаде длъжността \"почетен президент\" , изглеждаше, че дългогодишният председател Данчо Лазаров се подготвя за дните след слизането си от поста. Година и половина по-късно това може да се окаже много важен коз в ръцете му в опита да задържи властта в българския волейбол. Според информация на \"Дневник\" Лазаров обмисля да се противопостави на  опозицията и нейния кандидат Любомир Ганев , като слезе от поста и лансира приближен човек за президент с идеята при успех да стане почетен президент и да продължи да ръководи федерацията. Смята се, че първият избор е бил Деко Григоров, но сондажите сред клубовете не показали желания резултат в търсенето на победа на евентуалното извънредно изборно общо събрание. След това започнала да се обсъжда идеята за издигане на Борислав Кьосев. \"Уставът на федерацията дава възможност на всеки член на управителния съвет да се кандидатира, законът също го позволява. Аз не съм по-лош от всички 25 членове. Всичко е възможно\", каза Кьосев пред \"Дневник\". Лазаров не беше открит за коментар. Ганев също смята, че настоящият президент може да се оттегли и да издигне свои кандидати. Силата на почетния председател След промените от лятото на 2018 г. в устава на БФВ вече е записана длъжността \"почетен председател\". Изрично се посочва, че за такъв може да бъде избрано физическо лице, което е било най-малко два пълни мандата председател на федерацията и \"има принос в развитието или популяризирането на спорта волейбол в Република България\".      Този текст на практика сочи към името на Лазаров, който е начело на волейбола близо две десетилетия. Самата титла \"почетен председател\" далеч не е само почетна. Тя вкарва избраното лице в управителния съвет \"по право\" и му дава правомощия, сходни с тези на действащия председател. Записано е, че почетният президент може да свиква заседания на УС, да предлага точки в дневния ред за обсъждане и гласуване, а също така представлява БФВ пред международни организации. Длъжността беше приета преди домакинството на България на световното първенство за мъже. Самият Лазаров беше заявил намерение да се оттегли след края му, а очакванията бяха Ганев да стане председател. През юни 2018 г. Ганев обясни пред \"Дневник\" създаването на новата длъжност със синхронизиране на устава на федерацията с тези на европейската конфедерация (CEV) и международната федерация (FIVB). Задава ли се дуел Кьосев срещу Ганев Преди две седмици  водещите клубове заявиха гласно, че времето за промяна е дошло . По-късно те  подкрепиха Ганев като свой кандидат за президент , а впоследствие обявиха, че  са представили във федерацията повече от 50 подписа на клубове  с искане за свикване на извънредно изборно общо събрание. И Кьосев, и Ганев от години са в ръководството на федерацията, като са стояли близо до Лазаров. \"С Любо няма да има борба. Може да има борба за идеи как да се управлява волейболът. Трябва да се стъпи на база и да не се отрича това, което е направено в годините назад\", заяви Кьосев пред \"Дневник\". \"За разлика от Любо не съм бил толкова навътре във финансите и в управлението на федерацията. Аз съм си, както се казва, работар човек. Клубовете трябва да решат кого ще подкрепят. Ако реша да се кандидатирам, не смятам да хукна по клубовете и да обещавам врели-некипели. В програмата на Любо около 70% от нещата са действащи и сега. Да, ще трябва да се стегнат редиците. Да се намалят членовете на управителния съвет, може би, но да са по-малко от 21 - няма как да стане\", каза още бившият волейболист. В последните години той отговаря за зала \"Христо Ботев\" в София. По думите му тя вече е \"модерно и работещо предприятие\". Според Кьосев Лазаров \"е дълбоко уважавана личност в международната федерация\" и заслужава да е почетен председател. \"Нямам никакви проблеми с него (Лазаров), даже преди 10 дни проведохме разговор. Той знае какво е било моето мнение. Не мисля, че г-н Лазаров ще излезе на открита кандидатура, по-скоро ще намери начин да се оттегли. Ние имаме една точка в устава за почетен председател, която дава огромни правомощия. На практика имаш втори президент на федерацията\", заяви Ганев преди два дни.", "date": "2019.12.04", "title": "Насочва ли се Данчо Лазаров към спасителната карта \"почетен президент\""}
{"url": "https://www.dnevnik.bg/zdrave/2019/12/04/4000972_kabinetut_dade_otsrochka_na_bolnicite_v_lovech_i_vraca/", "text": "Правителството даде отсрочка от две години на болниците в Ловеч и Враца да върнат над 2.2 млн. лева, отпуснати им преди година и половина за изплащане на забавени заплати. През май 2018 г. кабинетът подпомогна МБАЛ \"Христо Ботев\" във Враца и МБАЛ \"Проф. д-р Параскев Стоянов\" в Ловеч след разпореждане на премиера Бойко Борисов, провокиран от  протести на медиците  и призиви да се заеме с решаването на проблемите им. От думите на министъра на здравеопазването Кирил Ананиев тогава се разбра, че двете болници имат  дългове в размер на общо 500 млн. лева . Лечебните заведения спешно  получиха 2 223 113 лв ., които следваше да върнат на месечни вноски без лихва до 10 декември 2019 г. Сега кабинетът удължава срока за възстановяване на средствата до 10 декември 2021 г. \"Проектът на постановление съответства и изпълнява политиката на правителството за подобряване функционирането и контрола на здравната система в страната и повишаването на качеството на медицинската помощ\", се мотивира правителството. Оттам посочват, че с отсрочката се очаква нормализиране на дейността на лечебните заведения и оптимално задоволяване на потребностите от болнична медицинска помощ на живеещите в двете области.", "date": "2019.12.04", "title": "Кабинетът даде отсрочка на болниците в Ловеч и Враца за дълг 2 млн. лева"}
{"url": "https://www.dnevnik.bg/bulgaria/2019/12/04/4000985_pravitelstovoto_otpusna_16_mln_leva_za_da_letiat/", "text": "Кабинетът одобри допълнителни разходи в размер на 16 млн. лв. по бюджета на Министерството на отбраната за 2019 г. за осигуряване летателната годност на самолети МиГ-29, съобщи правителствената информационна служба. В началото на заседанието днес премиерът Бойко Борисов уточни, че с парите ще се подменят двигателите на 8 самолета и ще се гарантира тяхното ползване до пристигане на първите нови F-16. В аргументите за отпускане на парите се посочва, че така ще се създадат необходимите условия Военновъздушните сили да поддържат способности за контрол на въздухоплаването и гарантиране на въздушния суверенитет на страната. Необходимите средства за изпълнението на проекта са за сметка на предвидените за целта разходи по централния бюджет за 2019 г. 16-те милиона са част от плащане по рамково споразумение с руската AO \"РСК \"МиГ\". То е за следващите четири години, като ремонтите ще се правят в България, с части, купени от Русия. Преди година кабинетът одобри  да бъдат похарчени до 97.5 млн. лева  за ремонтите на осем самолета МиГ-29. Освен това разреши и да се дадат до 45.7 млн. лв. за сключване на договори за осигуряване на летателната годност на самолети МиГ-29 по споменатото рамково споразумение. Към момента България разполага с общо 15 български многоцелеви изтребителя МиГ-29, като амбицията на МО е в следващите до шест години всички те да летят. Отделно   100 млн. лева бяха одобрени  за ремонт на осем щурмови самолета Су-25. Те трябва да се обновят в Беларус в следващите четири години. През ноември 2017 година министърът на отбраната Красимир Каракачанов обяви, че  Полша е приключила ангажимента си  по договора за осигуряване на логистична подкрепа за българските самолети МиГ-29 от 2015 година. По него бяха ремонтирани шест двигателя за изтребителите, като снабдените с тях машини вече се използват. За удължаването на ресурса на моторите с по 350 летателни часа бяха платени общо 6.138 млн. евро, а гаранцията е 200 летателни часа. Заради договора с Полша през ноември 2016 година бившият военен министър Николай Ненчев  беше обвинен за извършено престъпление по служба . Договорът за доставката на първите осем самолети F-16 беше ратифициран от парламента на 26 юли, а на 8 август  беше преведена цялата сума по сделката  от 1.2 млрд. долара. Първите два нови изтребителя би трябвало да бъдат получени в средата на 2023 г., а още четири - до края на същата година. В първото тримесечие на 2024 г. се очакват последните 2 броя.", "date": "2019.12.04", "title": "Правителството отпусна още 16 млн. лева, за да летят МиГ-29, докато дойдат F-16"}
{"url": "https://www.dnevnik.bg/sviat/2019/12/04/4000994_germaniia_izgoni_dvama_slujiteli_na_ruskoto_posolstvo/", "text": "Германското външно министерство заяви, че е обявило за персона нон грата двама служители на руското посолство в Берлин заради поръчковото убийство на грузинец в германската столица, предаде \"Ройтерс\", цитирана от БТА. Новината е  потвърдена  и в профила в \"Туитър\" на германското външно министерство. Министерството заяви, че е решило да експулсира двамата дипломати, защото руските власти не са съдействали на разследването на убийството. Според сп.  \"Шпигел\"  те трябва да напуснат до седем дни заедно със семействата си. Федералната прокуратура на Германия, която отговаря за делата за шпионаж, обяви, че поема разследването на това извършено през август убийство, предаде \"Франс прес\". Русия обеща отговор на този \"неприятелски и неоснователен\" акт. За убийството на грузинеца е заподозрян руснак, който е задържан под фалшива самоличност. От самото начало за поръчковото убийство беше заподозряна Русия. Кремъл категорично отрича да е замесен. \"Шпигел\" допълва, че германските власти смятат за \"сериозни\" доказателствата за участие на руската държава в престъплението.", "date": "2019.12.04", "title": "Германия изгони двама служители на руското посолство заради убийство"}
{"url": "https://www.dnevnik.bg/politika/2019/12/04/4000989_30_godini_demokraciia_otkude_zapochnahme_kakvo/", "text": "Проблемите и постиженията на прехода бяха обсъдени на кръгла маса в София във вторник вечерта. Организатор на събитието беше Евро-атлантическият център за сигурност - неправителствената организация, учредена от Цветан Цветанов, след оттеглянето му от политиката, а основната тема на кръглата маса беше: \"Тридесет години демокрация – откъде започнахме, какво постигнахме и къде искаме да бъдем?\". Във видеото може да видите как протече събитието, както и да чуете изказванията на председателя на Управителния съвет на Евро-атлантическият център за сигурност Цветан Цветанов, политолога Огнян Минчев, разследващия журналист Христо Христов, социалния антрополог Харалан Александров, експерта по международни отношения Румен Кънчев, икономиста Красен Станчев и историка Евелина Келбечева. Видео: Facebook/Euro-Atlantic Security Center", "date": "2019.12.04", "title": ""}
{"url": "https://www.dnevnik.bg/sviat/2019/12/04/4000931_grajdanski_otriad_patrulira_v_centura_na_berlin/", "text": "Граждански отряд патрулира в центъра на Берлин. В него участват трима мъже от дясноекстремистката националдемократическа партия, а техен водач е многократно осъжданият за подстрекателство Себастиан Шмитке. \"Ние сме хора, които обичат родината си и които се застъпват за своя народ\", подчерта пред \"Дойче веле\" той. Името на гражданския отряд е \"Създайте защитени зони\", което на немски език се съкращава SS - точно като хитлеровите въоръжени отряди. Видео: DW", "date": "2019.12.04", "title": ""}
{"url": "https://www.dnevnik.bg/sport/2019/12/04/4000982_shte_se_vidim_v_italiia_kak_ibrahimovich_otkrehna/", "text": "Златан Ибрахимович може да се завърне в Серия А и да продължи дългогодишната си кариера.  Шведският нападател , който е свободен агент от ноември, загатна, че е пред завръщане в някой от бившите си отбори. \"Ще се присъединя към клуб, който трябва да се върне на победния път и който трябва да поднови своята история, както и да се бори с всичко и всички\", каза Ибрахимович в интервю за италианското издание на GQ. \"Това е единственият начин, по който ще съм способен да намеря необходимата мотивация да ви изненадам отново. Не става въпрос само за избора на отбор, има фактори, които са много важни, включително интересите на семейството ми.\" \"Ще се видим в Италия скоро\", каза още шведът. Ибрахимович игра в трите най-големи тима в Италия - \"Ювентус\", \"Интер\" и \"Милан\", но по думите му е най-близо до нов престой при \"росонерите\". Именно с Ибрахимович в състава си \"Милан\" спечели последната си титла в Италия през сезон 2010-11. Веднага след като нападателят напусна американския \"Лос Анджелис галакси\", се заговори за интерес към него от \"Милан\" и \"Наполи\". От миланския клуб обявиха, че не са влизали в преговори с нападателя, докато треньорът на \"Наполи\" Карло Анчелоти, който работеше с Ибрахимович, обяви, че би се радвал да го има в състава си. \"Милан\" преживява един от най-лошите периоди в историята си, като през миналия сезон завърши пети, а това беше най-добрият резултат на клуба в последните шест години. В момента \"росонерите\" са 11-и в Серия А след 14 кръга, в които загубиха седем пъти.", "date": "2019.12.04", "title": "\"Ще се видим в Италия\": как Ибрахимович открехна вратата към завръщане в \"Милан\""}
{"url": "https://www.dnevnik.bg/bulgaria/2019/12/04/4001001_sklad_i_baza_za_mlechni_hrani_biaha_zapechatani_zaradi/", "text": "Хранителни продукти и суровини без документи за произход са открити в различни обекти в страната. Те са собственост на фирма за производство на млечни продукти, занимавала се с вноса и износа им за Европейския съюз и за трети страни. Склад и производствена база на производителя са били запечатани заради нередности, съобщиха от пресцентъра на МВР. Проверката била извършена на 3 декември от служители на Икономическа полиция, Главна дирекция \"Национална полиция\", столичната полиция и областните дирекции на МВР във Варна, Пазарджик, Стара Загора, Силистра, Велико Търново, Бургас, Шумен, Хасково и Разград, Националната агенция за приходите, Българската агенция за безопасност на храните и регионалните инспекции по околна среда в 10-те области. Проверени са складове на големи дистрибутори на стоката на фирмата в градовете София, Варна, Пазарджик, Русе, Велико Търново, Стара Загора, Бургас, Хасково, Пловдив, Шумен, Разград и Силистра, както и производствената й база във Варненска област. Именно в базата е установен и запечатан нерегламентиран склад, в който е открита стока без документи, удостоверяващи произхода й. Липсвали са и счетоводни документи. В Бургаска област също е установен и запечатан склад за съхранение на продукти без документи, удостоверяващи произхода им. Подобни пропуски са констатирани и в други обекти в останалите области. При инспекцията е засечена практика за разплащане на стока в пари в брой, а не по установения законов ред – по банков път. Работата по изясняване на случая продължава. Иззети са проби от предлаганата продукция и от производствената база.", "date": "2019.12.04", "title": "Склад и база за млечни храни бяха запечатани заради нередности"}
{"url": "https://www.dnevnik.bg/evropa/2019/12/04/4001003_razsledvaneto_za_izmama_s_evrosubsidii_sreshtu/", "text": "Чешкият главен прокурор Павел Земан реши, че премиерът Андрей Бабиш ще бъде допълнително разследван за измама при получаването на субсидии от Европейския съюз, преразглеждайки по този начин предишно решение за прекратяване на случая, предаде \"Ройтерс\". Милиардерът бизнесмен Бабиш е разследван по подозрение, че незаконно е отклонил 2 милиона евро субсидии, за да построи конферентен център  в околностите на Прага. Той многократно отрече да е извършил нещо нередно и отхвърли призивите да подаде оставка заради случая. Земан заяви, че не е съгласен с доводите на прокурора на Прага, която прекрати делото през септември и го върна за допълнително разследване и ново решение. По-рано чешки информационни сайтове  писаха, че Европейската комисия  е установила, че Чехия трябва да върне европейски субсидии в размер от стотици милиони крони, тъй като премиерът не се е отделил достатъчно от работата на компаниите, които са получавали финансирането. Установените от комисията факти поставят в конфликт с Брюксел още един лидер на държава от Централна Европа. Решението на комисията ще се отрази неблагоприятно и на конгломерата \"Агроферт\", изграждан от Андрей Бабиш в продължение на повече от две десетилетия. През 2017 г. Бабиш предостави управлението на холдинга на доверителни фондове, за да избегне конфликт на интереси. Сделката с доверителните фондове обаче не е била достатъчна за постигането на тази цел, предадоха чешките информационни сайтове, позоваващи се на все още непубликувания краен доклад на Европейската комисия от разследването срещу Бабиш за конфликт на интереси. \"Андрей Бабиш все още е собственикът по същество на холдинга \"Агроферт\", а от февруари 2017 г. - и двата доверителни фонда, които директно го контролират и имат непосредствен икономически интерес от успешната му работа\", се казва в доклада на Европейската комисия, цитиран от вестника \"Деник Н\" (Denik N). Сайтът neolivni.cz и сп. \"Респект\" (Respekt) също съобщиха за данните от финалния доклад на комисията и опасността от връщането на субсидиите. В петък Европейската комисия заяви, че е изпратила резултатите от проверката на чешките власти, но че съдържанието е конфиденциално, защото процедурата по одит не е завършила.", "date": "2019.12.04", "title": "Разследването за измама с евросубсидии срещу чешкия премиер ще продължи"}
{"url": "https://www.dnevnik.bg/bulgaria/2019/12/04/4001009_policiiata_arestuva_trima_dushi_razbili_kasa_s_20_000/", "text": "Трима души са арестувани и обвинени за кражба с взлом. На 2 декември към 6 часа сутринта на тел. 112 е постъпил сигнал за отнети около 20 000 лева от оборота на хранителен магазин в Асеновград. На мястото били изпратени служители на районното управление и колегите им от пловдивския отдел \"Криминална полиция\", които установили, че касата е била разбита. Сейфът бил монтиран в офис към търговския обект, а в помещението извършителите са влезли през прозорец с помощта на стълба. Освен парите били отнети и записващо устройство и 20 стека цигари от различни марки, съобщиха от пресцентъра на МВР. По записи от камерите на Агенция \"Пътна инфраструктура\" и сектора за видеонаблюдение към оперативната дежурна част на дирекцията криминалистите успели да засекат автомобила на извършителите. Малко по-късно в ареста са отведени 54-годишен мъж от Варна и двама пловдивчани - на 45 и на 35 години. И тримата са с богато криминално минало и осъждани, известни за други случаи на разбиване на каси и взломни кражби. При претърсването са намерени маски, отвертки, щанги – тип \"кози крак\", радиостанция, 15 хиляди лева и други доказателства. Районната прокуратура в Асеновград им е повдигнала обвинения, а мярката им за задържане под стража е удължена за срок до 72 часа.", "date": "2019.12.04", "title": "Полицията арестува трима души, разбили каса с 20 000 лв."}
{"url": "https://www.dnevnik.bg/video/deniat_s_veselin_dremdjiev/2019/12/04/4001031_osman_oktai_ochakva_smiana_na_predsedatelia_na_dps/", "text": "Бившият заместник-председател на ДПС Осман Октай очаква през следващата година да бъде сменен председателят на ДПС. \"ДПС ще проведат национална конференция на 26 април. Аз съм убеден, че за пореден път Ахмед Доган ще назначи следващия лидер на ДПС. Този път той ще търси фигура от Североизточна България и много е вероятно това да бъде Филиз Хюсменова, може би точно затова тя не беше вписана като евродепутат\", коментира Осман Октай в в предаването \"Денят с Веселин Дремджиев\" по ТV+ и TV1. Цялото интервю с Осман Октай гледайте във видеото. ", "date": "2019.12.04", "title": ""}
{"url": "https://www.dnevnik.bg/evropa/2019/12/04/4001013_fon_der_laien_iska_es_da_ima_poveche_samostoiatelnost/", "text": "Председателят на Европейската комисия Урсула фон дер Лайен коментира днес, че засега не се предвиждат достатъчно средства за отбрана в проектобюджета на ЕС до 2027 година. По нейните думи е необходимо ЕС да разполага с повече самостоятелност в полето на отбраната. Същността на НАТО винаги ще бъде в чл. 5 от Вашингтонския договор за взаимната защита. Убедена съм, че на места НАТО отсъства и е важно ЕС да може да реагира, особено при кризи. ЕС има своите възможности в дипломацията чрез инвестициите за развитие, но трябва да продължим да укрепваме европейския отбранителнен съюз, добави тя. Фон дер Лайен посочи, че желае в отношенията с Вашингтон да се намери взаимоизгоден подход. ЕС и САЩ са здраво свързани от дълги години. Наистина по някои въпроси мненията ни се разминават и трябва да обсъдим това, каза тя. По нейните думи независимо от някои различия ЕС и САЩ са съюзници. Готова съм да обсъдя решенията по въпроса с въвеждането на допълнителни мита. Между нас стоят въпроси, чието решение е трудно, призна председателят на ЕК. Тя добави, че сериозни въпроси има с Анкара. Фон дер Лайен изрази надеждата за \"много искрен разговор\" за съседските отношения и за спазването на международното право. Фон дер Лайен призова за независимо и задълбочено разследване в Малта на покушението  срещу журналистката Дафне Галиция . Загрижена съм от последните събития, строго осъждаме убийството на Дафне. То е посегателството срещу честните медии, които са в основата на нашите демократични общества. Журналистите трябва да могат да работят спокойно, добави председателят на ЕК. Тя съобщи, че ЕС организира донорска конференция за  възстановяването на Албания  от неотдавнашните земетресения. По нейните думи Западните Балкани трябва да знаят, че са важни за ЕС. Фон дер Лайен призова Скопие и Тирана възможно най-скоро да започнат преговори за присъединяване. Председателят на ЕК съобщи, че следващата седмица комисията ще представи щрихите на т. нар.  Зелен договор  - действията за опазване на околната среда и за енергиен преход в следващите пет години. По нейните думи се предвижда обособяването на фонд за подпомагане на по-уязвимите хора в този преход с европейски средства. Според Фон дер Лайен енергийният преход създава възможности за икономически растеж. Тя отбеляза, че около 100 милиарда евро  ще залегнат в следващия седемгодишен бюджет на ЕС  в областта на енергийния преход. Очаква се следващата седмица ЕС да съобщи цената на прехода, както и какви биха били щетите, ако не се предприемат нужните действия. Без хартия Първото заседание на Европейската комисия под председателството на Фон дер Лайен днес е било изцяло без хартия. Това съобщи тя, като отбеляза, че така се прави нова стъпка в работата на комисията. Имаме още много важни задачи, но това е важна първа крачка, добави тя. Фон дер Лайен каза, че кабинетът й ще се състои от служители  от 16 националности . Тя е призовала подобна пъстрота да постигнат и еврокомисарите. Председателят на ЕК добави, че комисията е изпълнила целта половината от ръководната администрация да бъде съставена от жени. Това е революция, каза Фон дер Лайен. Тя съобщи, че занапред комисията ще изслушва всяка седмица доклад за външнополитическата обстановка. Предвижда се еврокомисарите да съгласуват всяко свое действие с външнополитическо измерение с върховния представител на ЕС по външната политика и сигурността Жозеп Борел. /БТА", "date": "2019.12.04", "title": "Фон дер Лайен иска ЕС да има повече самостоятелност в отбраната"}
{"url": "https://www.dnevnik.bg/sport/2019/12/04/4001011_nevidimata_zabivka_na_djeims_hardun_v_nba/", "text": "Незачетен кош и съдийска грешка белязаха един от най-интересните мачове от нощта в Националната баскетболна асоциация (НБА) между \"Сан Антонио спърс\" и \"Хюстън рокет\". Дербито на Тексас завърши 135:133 за \"шпорите\" след две продължения, но най-спорният момент дойде в четвъртата четвърт и беше в ущърб на гостите. Звездата на \"ракетите\" Джеймс Хардън открадна топката 7:52 секунди преди края на редовното време и заби ефектно в коша на \"шпорите\". Топката обаче се оплете в мрежата и се върна към таблото, което заблуди реферите и те не зачетоха коша. За капак съдиите отказаха да преразгледат ситуацията на видео, защото от лагера на \"Рокетс\" се забавиха. Всичко това се случи при 102:89 в полза на \"ракетите\", но след това \"Сан Антонио\" навакса и вкара двубоя в продължения. Хардън завърши с впечатляващите 50 точки, като записа и рекорд с 24 точни изстрела от наказателната линия.", "date": "2019.12.04", "title": ""}
{"url": "https://www.dnevnik.bg/bulgaria/2019/12/04/4001025_slujiteli_na_agenciiata_po_hranite_protestiraha_za/", "text": "Служители на Българската агенция по безопасност на храните (БАБХ) се събраха на протест пред Министерския съвет с искане за по-високо заплащане на труда им. Докато правителството заседаваше, те издигнаха пред сградата му плакати с надписи \"Отговорни сме за вашето здраве\", \"Здравето на животните и растенията са наша отговорност\" и \"6000 лева годишна не е равно на 6000 лева коледни\".", "date": "2019.12.04", "title": "Служители на агенцията по храните протестираха за по-високи заплати"}
{"url": "https://www.dnevnik.bg/sport/2019/12/04/4001027_snimka_na_denia_s_kategorichna_pobeda_ludogorec/", "text": "Двукратният носител на Купата на България \"Лудогорец\" се класира за   след категорична победа над \"Септември\" (София) с 3:0. Шампионите не срещнаха никакви проблеми при гостуването си в София, а точни бяха Козмин Моци, Якуб Шверчок и Мавис Чибота от дузпа.", "date": "2019.12.04", "title": "Снимка на деня: С категорична победа \"Лудогорец\" продължи за купата"}
{"url": "https://www.dnevnik.bg/analizi/2019/12/04/4000722_shte_se_doveri_li_evropa_pak_na_amerika/", "text": "От избора на Тръмп за президент през 2016 г. ние, европейците, следваме същото правило по отношение на сериозната политика. Внимаваме да не изглеждаме като жертва с надеждата, че това ще предотврати опасността да станем жертви на грабеж в един свят, изоставен от досегашния му шериф. След като президентът Тръмп започна да атакува международните институции и да изоставя съюзниците си от Сирия до Корейския полуостров, политиците от тази страна на Атлантика се опитват да следват трудна линия на поведение: от една страна, искат да се подсигурят, ако Вашингтон реши да обърне гръб на Европа, а от друга, да са сигурни, че поведението им няма да тласне администрацията на Тръмп да стигне още по-далеч. Последицата е, че европейските политики към САЩ се колебаят между преувеличаването на нашите способности да се справяме сами и паническата преструвка, че всичко е както преди. Да вземем за пример скорошното изказване на френския президент Еманюел Макрон, че НАТО е в \"мозъчна смърт\", и реакцията на германския канцлер Ангела Меркел, че \"НАТО продължава да е от жизненоважно значение за нашата сигурност\". На срещата на страните от НАТО тази седмица в Лондон с внимание ще се следят разногласията между президента Макрон и канцлера Меркел. Но под повърхността се очертава нов европейски консенсус за трансатлантическите отношения, който е знак за голяма промяна. Доскоро надеждите на повечето европейски лидери бяха обвързани с резултатите от президентските избори в Америка. Ако президентът Тръмп е обречен да изгуби през 2020 г., смятаха те, светът ще се върне към нормалността. Ала всичко това се промени. Докато приятелски настроените към Тръмп правителства в Европа (като Полша и Унгария) продължават да следят проучванията и да стискат палци той да остане на власт още четири години, либералите в Европа започват да губят търпение. Не че не обръщат внимание на американска политика. Тъкмо обратното, те с религиозно внимание следят изслушванията в Конгреса по искането за импийчмънт и биха приветствали поражението на Тръмп. А просто защото най-накрая започнаха да разбират, че истинската външна политика на Европейския съюз не може да се основава на това кой обитава Белия дом. Как да се обясни тази промяна? Възможното обяснение е, че европейските либерали не са особено вдъхновени от външнополитическата визия и на силните кандидати на Демократическата партия, тъй като и сред тях откриват изолационистки тенденции. Европейците все още се опитват да си обяснят защо Барак Обама – вероятно най-близкият до европейците и един от най-обичаните от тях американски президент – в същото време беше и президентът с най-малък интерес към Европа. (Поне допреди идването на власт на Тръмп.) Европейците също така се опасяват от перспективата за възможен сблъсък, наподобяващ студената война между САЩ и Китай. Скорошно проучване на Европейския съвет по външна политика показа, че в споровете между САЩ и Китай мнозинството от европейските избиратели предпочитат да запазят неутралитет и търсят средния път между свръхсилите. За което има основателна причина: Европа икономически е обвързана с Китай по начини, които изглежда, че Вашингтон не оценява, както стана ясно от неотдавнашния спор по плановете на китайския телекомуникационен гигант \"Хуауей\" да изгради пето поколение мобилни мрежи на континента. И все пак аз смятам, че има една още по-фундаментална промяна: европейските либерали започнаха да осъзнават, че американската демокрация вече не създава консенсусна политика и предвидими външни политики. Смяната на президента означава не само нова личност в Белия дом, но и нов режим. Дори демократите да победят през 2020 г. и на власт да дойде приятелски настроен към Европа президент, няма гаранция, че през 2024 г. американците няма да изберат президент, който по подобие на Тръмп ще вижда в Европейския съюз противник и активно ще се опитва да дестабилизира отношенията с Европа. Доказателства за саморазрушаването на американския външнополитически консенсус са не само последните изслушвания по делото за импийчмънт, свидетелстващи за политизирането на подхода към Украйна, но и това, че призракът на руската подривна дейност не предизвика острата реакция и на двете политически партии. Когато избирателите на Тръмп разбраха, че президентът на Русия Владимир Путин е подкрепил техния кандидат, те започнаха да харесват Путин, а не изоставиха Тръмп. През изминалите 70 години европейците знаеха, че независимо кой обитава Белия дом, външната политика и стратегическите приоритети на Америка си остават последователни. Днес ситуацията е непредвидима. Макар повечето европейски лидери да бяха ужасени от ироничните коментари на президента Макрон за НАТО и САЩ, мнозина са съгласни, че Европа има нужда от по-голяма външнополитическа независимост. Те искат Европа да развие собствени технологични възможности и капацитет за военни операции извън НАТО. Възможно ли е срещата на НАТО тази седмица да промени сегашния начин на мислене в Европа за бъдещето на трансатлантическите отношения? По-лесно е да се надяваме, отколкото да залагаме. След края на студената война вицепрезидентът Дан Куейл обеща на европейците, че \"утре бъдещето ще бъде по-добро\". Той не беше прав. А на европейските лидери им предстои да разберат, че бъдещето е било по-добро вчера. Will Europe Ever Trust America Again?\"", "date": "2019.12.04", "title": "Ще се довери ли Европа пак на Америка"}
{"url": "https://www.dnevnik.bg/detski_dnevnik/2019/12/04/3999965_za_imuniteta_na_decata/", "text": "Утре ще бъде прожектиран вторият епизод от документалната поредица \"Здраво дете\" - \"Имунитетът\". В него говорят както специалисти, така и родители, които подхождат към темата от личен опит и разказват собствените си преживявания. Имунитетът е представен едновременно като \"система от защитно-приспособителни реакции на организма\" (д-р Райна Томова) и \"това, което пази човек от болести, срещани по нехигиенични места\" (Ники, 8 г.). След  премиерата на пилотния епизод \"Новороденото\" , излъчен в София, Варна, Русе, Плевен и Велико Търново, поредицата \"Здраво дете\" предлага спокоен поглед към въпроса възможен ли е силният детски имунитет и как да помогнем на децата да го изградят. Каква е разликата между детския имунитет и този на възрастните? Какво се случва с имунитета на децата с излизането им от стерилната майчина среда и през първите години от живота? Как в детските години да се справим с един от основните причинители на имунния срив - стресът? Освен дискусионното представяне на тези и още въпроси които всеки родител си задава, без непременно да намира задоволителен отговор, филмът \"Имунитетът\" прави бърз, лесен и разумен преглед на факторите за здравия детски имунитет - любовта и грижата на родителите, сънят, храненето, спортът. \"Имунната система се нуждае от сигурен ритъм.\" \"Връзката майка-дете може както да носи здраве, така и да разболява.\" Кога да дадем на децата си свободата да бъдат самостоятелни и как да се учим на спокойствие в името на тяхното здраве? Без да назидава, \"Имунитетът\" дава кратки и напълно обикновени съвети за постигането на баланс в осъзнатото изграждане на детския имунитет. Документалният филм е с участието на родители и медицинските специалисти, които споделят своя ценен опит: доц. Снежина Михайлова, имунолог, УМБАЛ \"Александровска\"; д-р Райна Томова, специалист по вътрешни болести и клинична хомеопатия; д-р Ванушка Маркова, педиатър, ДКЦ \"Вита\"; Милена Манова, психотерапевт, Институт по позитивна психотерапия. Прожекцията на \"Имунитетът\" - естествен и придобит, пасивен и активен, е на 5 декември, в Cine Grand, Sofia Park Center (София парк център), от 10.30 ч. Може да се присъедините към събитието  тук . Входът е свободен, с предварително записване.", "date": "2019.12.04", "title": "За имунитета на децата"}
{"url": "https://www.dnevnik.bg/skorost/2019/12/04/4001043_novi_etiketi_vurhu_gumite_v_es_praviat_po-lesno/", "text": "Видът на етикетите, които задължително присъстват на всички автомобилни гуми, предлагани в страните от ЕС, ще бъде променен от май 2021 година, съобщиха от \"Нокиан таиърс\". Към момента има информация за икономичността, шума и поведението на мокро на гумите. Новият елемент, който ще се появи от май, е този дали те са подходящи за каране на сняг и лед. \"Новата маркировка за сцепление на лед ще отличава гумите, които са подходящи за Скандинавия, от други зимни гуми. Маркировката за сцепление на сняг ще бъде позволена за гуми с представяне на сняг, което е достатъчно добро за зимата в Централна и Източна Европа\", коментира мениджърът \"Стандарти, правила и одобрения\" в \"Нокиан таиърс\" Ярмо Сунари.      Той разяснява, че не всички гуми с маркировка за зимни гуми са подходящи за всички зимни условия. \"Гумите, проектирани за зимата в Централна и Източна Европа са напълно различни от гумите нужни за скандинавската зима. Сцеплението на мокра настилка и сцеплението на лед са взаимоизключващи се характеристики; потребителят може в крайна сметка да закупи грешни гуми, ако информацията на етикета не е правилна\", казва още Сунари. Маркировката за сцепление на лед първоначално ще се използва само при гумите за леки коли, докато маркировката за сцепление на сняг ще бъде налична и при гумите за миниванове, леки камиони, камиони и бусове. Маркировките са базирани на интернационални стандарти и регулации. В момента вървят тестове за стандартизация на сцеплението на лед в Международната организация по стандартизация (International Organization for Standardization, ISO), докато сцеплението на сняг бива разглеждано от регулациите на Икономическата комисия за Европа на Организацията на обединените нации (United Nations Economic Commission for Europe, UNECE).", "date": "2019.12.04", "title": "Нови етикети върху гумите в ЕС правят по-лесно отличими подходящите за сняг и лед"}
{"url": "https://www.dnevnik.bg/evropa/regioni/2019/12/04/4001037_fon_der_laien_e_obezpokoena_ot_predlojenoto_jestoko/", "text": "Председателят на Европейската комисия Урсула фон дер Лайен заяви, че е обезпокоена от \"жестокото орязване\", предложено за дългосрочния бюджет от 2021 до 2027 г., предаде \"Ройтерс\". Фон дер Лайен коментира  скорошното предложение на Финландия,  която е ротационен председател на Съвета на ЕС. \"Обезпокоена съм от жестокото орязване в това предложение\", посочи Фон дер Лайен на  редовна пресконференция . Според финландския план бюджетът ще бъде ограничен до 1.07% от брутния национален доход (БНД) на блока. Европейската комисия по-рано предложи таван от 1.11%, а Европейският парламент настоя за 1.3%. В същото време най-големият нетен платец, Германия, подкрепена от Холандия,  иска лимит от 1% . Предложението на Финландия включва по-голямо орязване на кохезионните фондове, отколкото обсъжданото от комисията, каза тази седмица пред \"Файненшъл таймс\" финландският министър по въпросите на Европа Тюти Тупурайнен. Хелзинки предлага намаление с 12 процента на средствата за кохезионна политика в сравнение с многогодишната финансова рамка, приключваща през 2020 година, отбелязва \"Файненшъл таймс\", цитиран от БТА. Националните лидери на ЕС ще обсъждат темата на последната си среща на върха за годината в Брюксел на 12 и 13 декември и се надяват да постигнат окончателна сделка следващата година. Винаги политически чувствителни , разговорите този път са допълнително усложнени заради Брекзит, който ще доведе до дупка от най-малко 13 милиарда евро годишно. Докато богатите нетни платци не искат да плащат повече, за да запълнят недостига, по-бедните страни, като Полша, не желаят да се откажат щедрите помощи, които получават от ЕС. Държавите членки, както и Еврокомисията и Европейският парламент трябва да се споразумеят с единодушие за бюджета, за да има сделка. В противен случай проекти, финансирани от ЕС – от сигурност до програми за обмен на студенти – ще бъдат поставени в риск.", "date": "2019.12.04", "title": "Фон дер Лайен е обезпокоена от предложеното \"жестоко орязване\" на бюджета на ЕС"}
{"url": "https://www.dnevnik.bg/bulgaria/2019/12/04/4001036_gerb_i_obedineni_patrioti_razmenili_nakratko_mneniia/", "text": "ГЕРБ да информират предварително коалиционните си партньори от \"Обединени патриоти\" поне за най-важните решения в правителството, като например кадровите смени. И патриотите да не разбират от медиите имената на бъдещите министри или подалите оставка членове на кабинета. Този въпрос поставили тази сутрин за пореден път представителите на \"Обединени патриоти\" пред премиера и лидер на ГЕРБ Бойко Борисов на кратко заседание на съвета на управляващата коалиция. И в рамките на под половинчасовата среща основно получили уверение, че премиерът разбира исканията и притесненията им. Патриотите настояват от доста време и все по-разпалено коментират, че партиите във властта трябва да поговорят задълбочено също за изпълнение на управленската програма, за формулата на властта, за коалиционната култура, съгласуването на действията и кадровата политика. След последната промяна в кабинета и смяната на социалния министър те отново остро поставиха въпроса и поискаха среща с Борисов. Подобен разогвор е имало тази сутрин в Министерския съвет, малко преди началото на заседанието на кабинета, научи \"Дневник\" от участници в срещата. До исканата от малките коалиционни партньори задълбочна доскусия обаче така и не се стигнало. Премиерът закъснял за срещата и така времето за разговор било малко по-малко от 30 минути. В рамките на този половин час патриотите пак поискали съгласуване или поне да бъдат информирани за бъдещите кадрови промени. А според участници Бойко Борисов се отнесъл с разбиране към исканията. За други теми не останало много време. Преди последната рокада в кабинета лидерите на патриотичната коалиция коментираха, че смяната не е съгласувана с тях, като това е поредното подобно действие след предишни правителствени промени. В неделя, когато министър-председателят обяви Деница Сачева за наследник на Бисер Петков, лидерът на ВМРО и вицепремиер Красимир Каракачанов  каза, че името на Деница Сачева е чул по телевизията  - Борисов нищо не му е казал. В деня, в който премиерът обяви оставката на социалния министър Бисер Петков, другият лидер в \"Обединени патриоти\" Валери Симеонов пък настоя за бързо свикване на коалиционния съвет. Причината - промяната в правителството не е съгласувана с коалиционните партньори. Въпреки недоволството си  вчера патриотите подкрепиха избирането на Деница Сачева  на мястото на Бисер Петков начело на социалното министерство. Лидерът на НФСБ Валери Симеонов дори лично защити и обясни гласуването на патриотите от парламентарната трибуна. Малко преди избора \"Обединени патриоти\" имали и среща със Сачева.", "date": "2019.12.04", "title": "ГЕРБ и \"Обединени патриоти\" разменили накратко мнения за коалиционната култура"}
{"url": "https://www.dnevnik.bg/gradska_sreda/2019/12/04/4001049_moje_li_da_se_iztochva_toplofikaciia_sofiia_i_bez/", "text": "Решението на \"Топлофикация София\" да продава електроенергията си на борсата  без фирма посредник  от 2020 г. бе коментирано като маньовър за замазване на проблема до пълно одобрение от политическите групи в Столичния общински съвет (СОС). Сега фирмата \"Гранд енерджи дистрибюшън\", свързана с Христо Ковачки, върши тази работа и това е схема за източване на общинското отоплително дружество, заяви   и член на енергийната комисия на СОС. Още в предизборната си кампания обединението призова за отстраняване на посредниците на входа и на изхода на \"Топлофикация София\". \"Само за деветте месеца на тази година загубите на \"Топлофикация София\" са 88 милиона лева. В бизнес плана на дружеството са заложени 14 милиона загуби. Към тях прибавяме 36 милиона лева (загуби) от въглеродните емисии. Дотук стават 50 милиона. Вероятно голяма част от остатъка до 88 милиона са източените пари от посредника\", обясни Панев. От   първоначално обещаха пред \"Дневник\" да коментират новата ситуация, но после предпочетоха да запазят мълчание. \"Много добре съм запознат с техниките как се източва дружеството и без фирма - посредник на енергийната борса. Затова ще следя \"Топлофикация София\" дали ще продава електроенергията си на по-ниски цени от референтните, т.е. да действа пазарно и да не е в ущърб на софиянци\", закани се Панев. И напомни, че \"Демократична България\" продължава да настоява за оставка на цялото ръководство на дружеството. За  , премахването на посредника е маньовър, защото не става въпрос за преструктуриране и спиране на източването на дружеството. \"Това единствено е реакция на медийното и политическото внимание, което беше фокусирано върху този договор\", отбеляза той. И поиска да се понесе ясна отговорност за източването на 25 милиона лева по този начин от \"Топлофикация\". Твърдението на Елен Герджиков, председател на СОС, че с  тези пари се покривал борсовият риск  при продажбата на електроенергия, Бонев определи като пълно противоречие. \"Не може от \"Топлофикация\" да заявяват, че с прекратяването му ще се подобри финансовото състояние, а в същото време политическото ръководство на Столичната община да твърди, че договорът бил добър, защото покривал някакъв борсов риск\", обяви Бонев. и член на енергийната комисия, одобри решението на \"Топлофикация София\" да продава без посредник. \"Поставих пред ръководството на дружеството въпроса дали може да продава електроенергия на общинските транспортни оператори - \"Метрополитен\" и \"Столичен електротранспорт\". Те ползват значителни количества електроенергия и поисках тя да се подава на тях и те да я купуват на преференциални цени\", обясни Зарков. На въпрос на \"Дневник\" как ще стане това, след като законът задължава всички да продават електроенергията през борсата, той добави, че това не е проблем, защото сега предстояла обществена поръчка за доставка на ток на \"Столичен електротранспорт\" и офертите били около 110 лева за мегаватчас. А на борсата в момента цените били 80 лева, обясни Зарков. , също одобри отстраняването на посредника на общинското дружество при продажбата на електричество. \"Още преди 15 дни изразихме с декларация позицията си, че този договор е една от причините за лошото състояние на \"Топлофикация София\". БСП ще иска да станат ясни и обстоятелства за сключване на този договор и какви щети са нанесени с него. И кой ще носи отговорност, ако те са налице\", обеща Христова. Тя напомни, че ръководството на общината досега в такива случаи е действало, като отстрани директора на общинското предприятие, както направи и с \"Чистота Искър\". То се източва от фирма на Румен Гайтански-Вълка. Задълженията на \"Топлофикация София\" са в размер на 560 милиона лева към Българския енергиен холдинг и 140 милиона към \"Булгаргаз\".", "date": "2019.12.04", "title": "Може ли да се източва \"Топлофикация София\" и без фирма посредник"}
{"url": "https://www.dnevnik.bg/sviat/2019/12/04/4001048_rusiia_e_zaplaha_kitaiskoto_vliianie_e_i_vuzmojnost_i/", "text": "Нарастващото влияние на Китай и международните му политики създават както възможности, така и предизвикателства, на които трябва да отговорим заедно като съюз.\" Това се казва в декларацията, приета днес на срещата на лидерите от НАТО в Лондон, на която се отбелязва и 70-годишнината на алианса. Включването на китайските предизвикателства в декларацията се очакваше, тъй като Китай бе на дневен ред в разговорите на лидерите, завършили по-рано днес с  публикуваното изявление . В текста се говори и за повишаване на дела на разходите за отбрана на другите членки освен САЩ, \"нараснали за пета поредна година\". Още в трета точка се посочва, че \"агресивните действия на Русия представляват заплаха за евроатлантическата сигурност; тероризмът във всички форми и прояви остава постоянна заплаха за всички нас... изправени сме пред кибер- и хибридни заплахи\". Русия е засегната и в следващата точка заради \"разполагането на нови ракети със среден обсег\", довело до края на един от важните договори, гарантиращи международната сигурност. \"Да се вземе предвид, че Китай се приближава към нас\" Когато писа за плановете за Китай, агенция \"Ройтерс\" отбелязва, че за момента не е известно как точно 29-те страни от НАТО са готови да реагират на свързани с азиатския гигант въпроси, особено  на фона на дълбоките разделения , които белязаха срещата и които прераснаха и в  лични нападки и подигравки . Между трансатлантическите партньори - Съединените щати и европейските страни - има сериозни разминавания по редица въпроси, включително приноса на Европа към колективната отбрана, който според президента на САЩ Доналд Тръмп е \"несправедливо\" малък. Едва 8 държави покриват изискването за отбранителни разходи в размер до 20% от БВП - изискване, утвърдено на друга среща преди над пет години. В интервю за \"Ройтерс\" американският министър на отбраната Марк Еспър заяви, че в Европа има все по-ясно разбиране за предизвикателствата, идващи от все по-голямата военна мощ на Китай. \"Това не означава, че Китай ни е враг точно в момента. Трябва обаче да оформим (реакцията си) заедно като алианс. И трябва да сме подготвени, в случай че нещата не развият по начин, по който не бихме предпочитали.\" Генералният секретар Йенс Столтенберг заяви в началото на срещата, че приемането на стратегия за Китай няма да означава, че \"НАТО навлиза в Южнокитайско море, въпросът е да се вземе предвид фактът, че Китай се приближава към нас\". Дипломат, цитиран от \"Ройтерс\", по-рано каза: \"Китай не е новата Русия... (а) изгряващата сила на XXI век\" В декларацията се споменават и мрежите от пето поколение (5G), заради които САЩ призовават Европа да не работят с китайски фирми в сектора. Декларацията обаче не свързва Китай и 5G мрежите, а само отчита \"нуждата да разчитаме на сигурни системи\".", "date": "2019.12.04", "title": "Русия е заплаха, китайското влияние е \"и възможност, и предизвикателство\", обяви НАТО"}
{"url": "https://www.dnevnik.bg/bulgaria/2019/12/04/4001005_arh_borislav_ignatov_izbraniiat_proekt_za_ploshtad/", "text": "Избраният проект за площад \"Света Неделя\" не спазва заданието\", коментира в предаването \"Студио Хъ\" по 7/8 TV общинският съветник арх. Борислав Игнатов, който беше част от журито, което излъчи победителя в конкурса, но подписа протокола с особено мнение. \"В проекта има недомислици. Един от изходите на метрото не присъства, а озеленяването около \"Света Неделя\" е премахнато. Показано е, че се отсичат дърветата и там се правят нови оформления. Сам по себе си проектът изглежда много скъп, за да бъде направен. При него най-големият проблем ще бъде огромната цена за поддръжка. Стъкленият таван над разкопките, по който ще може може да се върви, не е добро решение. Когато има сняг и дъжд, това ще е опасно, тъй като площадът има естествен наклон\", каза още арх. Игнатов. Той съобщи, че общинските съветници от \"Демократична България\" ще поискат от Столичния общински съвет по този въпрос да има и допитване до гражданите.", "date": "2019.12.04", "title": ""}
{"url": "https://www.dnevnik.bg/sviat/2019/12/04/4001062_rusiia_obvini_bulgariia_che_umishleno_bavi_turski_potok/", "text": "България умишлено бави изграждането на газопровода \"Турски поток\" на своя територия. Това заяви руският президент Владимир Путин. В Сочи, където се среща със сръбския си колега Александър Вучич, Путин каза, че Русия може да намери начини да заобиколи България \"през Южна Европа\", ако е необходимо. Турският президент Реджеп Тайип Ердоган обяви неотдавна, че съвместно с руския си колега ще открият официално \"Турски поток\" на 8 януари. Проектът, започнал с идея за 4 тръби по почти 16 млрд. куб. м. газ годишно, бе свит до една тръба за турския пазар и втора само за нуждите на Югоизточна Европа и пренос до Унгария. Часове по-рано Вучич обясни, че Сърбия почти е изградила своя участък от проекта, който се появи като алтернатива на недовършения \"Южен поток\". Путин потвърди, цитиран от  ТАСС , че 81% от сръбския участък са изградени и че завършването е въпрос на \"близките седмици\". Руското ръководство, което обвинява България и за провала на \"Южен поток\", настояваше, че за изграждане на тръба към Европа след  приключване на участъка до Турция  биха били необходими бетонни гаранции. По-рано тази година руският енергиен министър Александър Новак  потвърди, че България е първата  (след Турция) страна, през която газопроводът ще минава на път за Централна Европа и ще продължава в Сърбия и Унгария. Гръцкият маршрут се смяташе за алтернатива.      По време на разговора с Вучич Путин е добавил, че е постигната договореност със сръбския колега за създаване в Сърбия на подземни газови хранилища с капацитет до 2 млрд. куб. метра. \"Убедени сме, че реализацията на тези мащабни енергийни проекти може забележително да подсили енергийната безопасност не само на Сърбия, но и на целия балкански регион и на Европа в цялост.\" Вучич вече е заявявал, че Сърбия няма да чака България да завърши своята част от трасето. Това е един от трите газопровода, които \"Газпром\" се надяваше да бъдат завършени до края на годината.  Единственият готов  обаче е \"Силата на Сибир\", който доставя газ за Китай. При приключването на другите два според руския енергиен гигант транзитът през Украйна би могъл да стане излишен. В реч пред Атлантическия клуб обаче посланикът на САЩ в България  Херо Мустафа заяви , че за страната, която подчертава желанието си да създаде газов хъб, \"Турски поток\" няма да донесе очакваните ползи; напротив, \"продължаването на \"Турски поток\" през България има за цел да използва България единствено като транзитна страна\". Българските власти съзнателно бавят строителството на \"Турски поток\" на своя територия, независимо, че на много пъти са давали уверения в обратното, а също и въпреки, че неведнъж Москва е молила да се осигурят газови доставки от Турция в България, цитира думите на Путин кореспондент на информационната група РБК. Официалните власти в София много пъти се обръщаха към нас с молба да се реализира този проект, каквото и да става, след като провалиха строителството на газопровода \"Южен поток\", допълва думите му РБК. \"Но и тук, видимо под външен натиск, не неуспешно организират тази работа.\" Да видим в близко време как ще се реализира \"Турски поток\" на територията на България, казал още руският президент. \"Ако българите не искат - не българите, а българското ръководство - ще намерим други пътища за реализиране на нашите възможности в Южна Европа.\"", "date": "2019.12.04", "title": "Путин обвини България, че умишлено бави \"Турски поток\""}
{"url": "https://www.dnevnik.bg/sport/2019/12/04/4001035_deniat_v_koito_visshata_liga_izchezna_ot_televiziiata/", "text": "Необичайни начални часове, телевизионно отсъствие и недоволство сред част от почитателите на футбола. Това е резултатът след дебюта на \"Амазон\" в излъчването на мачове от Висшата лига във Великобритания. Сделката влезе в сила и за пръв път нито един мач от кръга в елита на английския футбол няма да бъде излъчен по телевизията във Великобритания. Дебютът беше във вторник вечерта с двубоя между \"Кристъл палас\" и \"Борнемут\", а малко след това дойде ред на  гостуването на шампиона \"Манчестър сити\" срещу \"Бърнли\" . Серията мачове, излъчвани от \"Амазон прайм\", продължава тази вечер. Бившият национал Димитър Бербатов влиза в екипа, като ще е анализатор в студиото за мача между бившите му отбори \"Манчестър юнайтед\" и \"Тотнъм\". Новият бизнес \"Амазон прайм\" стана първата онлайн платформа, която си осигури правата за излъчване на мачове от Висшата лига. Компанията плати 90 млн. паунда, срещу които във всеки от следващите три сезона ще излъчва по 20 мача. Тази година те са разпределени в два цели кръга,  вторият от които е на \"Боксинг дей\" (25 и 26 декември) . В тях никой от мачовете няма да бъде излъчен по телевизията.      Услугата е платена и струва 7.99 паунда на месец, като се предлага и 30-дневен безплатен пробен период. Хората, които се регистрират, могат да гледат мачовете на компютри, таблети, телефони или на някои смарт телевизори. По-рано тази година имаше информации, че 15 милиона души са се регистрирали във Великобритания, пише Би Би Си. Недоволството Интересът на \"Амазон\" в излъчването на спорт се развива. Компанията предава в платформата си общо 41 турнира по тенис от АТП, включително US Open и финалите на АТП.    Първото значимо събитие беше US Open 2018. Тогава 71% от потребителите оценили услугата с една звезда от пет възможни, пише Би Би Си. В основата на недоволството им било качеството на картината, забавяне на картината, липсата на синхрон в звука и невъзможност за допълнителни действия като връщане или спиране. Впоследствие качеството е подобрено, но според \"Таймс\" \"Амазон\" разговаря с интернет доставчици, защото има притеснения около излъчването на Висшата лига. Първите сигнали на недоволство дойдоха във вторник. Тогава потребители писаха, че е имало прекъсвания на картината. Други се оплакаха, че от социалните мрежи са разбрали за вкарани голове, преди да успеят да ги видят на устройството си. Специализираната в този сектор компания \"Финикс\" обяви, че при излъчването на US Open забавянето в картината на \"Амазон прайм\" е с до 45 секунди спрямо телевизионното излъчване.      ", "date": "2019.12.04", "title": "Денят, в който Висшата лига изчезна от телевизията и премина онлайн"}
{"url": "https://www.dnevnik.bg/bulgaria/2019/12/04/4001079_sudut_okonchatelno_othvurli_molbata_na_nikolai_banev/", "text": "Николай Банев остава за постоянно в ареста, защото все още има опасност да се укрие и да извърши престъпление, ако е на свобода, а най-тежката мярка за неотклонение не пречи той да получава адекватно лечение в болница. Решението на Апелативния специализиран наказателен съд (АСНС) е окончателно, съобщи lex.bg. Банев поиска от магистратите да излезе от ареста с по-лека мярка за неотклонение, за да може да се лекува от тежко заболяване. Банев е под стража повече от година, а делото срещу него, съпругата му Евгения и майка му Мария започна преди две седмици. Заключението на експертиза показва, че туморното заболяване, от което страда Банев, е доброкачествено и може да бъде премахнато. Заради това съдебният състав е преценил, че няма нужда от промяна на мярката. Магистратите посочват, че Николай Банев е бил издирван и задържан във Франция, и припомнят, че е държал в килията си мобилен телефон, с който е водил разговори с чужденци, като е търсил възможности за убежище в Русия. В мотивите си съдът посочва отново и че семейството разполага с финансови възможности, които би могло да използва, за да се укрие. Очаква се процесът да бъде продължителен, тъй като трябва да бъдат разпитани свидетели, да се изслушат експертизи, а делото се състои от 242 тома материали и други 9 класифицирани. Николай и Евгения Баневи  бяха екстрадирани  в България след няколко седмици престой във Франция, където бях задържани на летището.  Евгения Банева е на свобода  срещу \"подписка\" по здравословни причини. Семейство Баневи са обвинени , че са изпрали над 1 млрд. лева и присвоили общо 84 682 896 лева от \"Полимери\", \"Елма\" АД, \"Химически завод Панайот Волов\" АД и \"Топлофикация Казанлък\" АД. Те са подсъдими и за укрити данъци за над 4,3 млн. лева - задължения към НАП на \"Полимери\", \"Елма\" и \"Партнърс комерс\". Според прокуратурата престъпленията са вършени от престъпна група, в която е участвала и майката на Банев – Мария. В края на ноември Апелативният съд в Бургас  запорира имущество на семейството  на обща стойност 141.8 млн. лв. Целта е да бъде обезпечен бъдещ иск на Комисията за противодействие на корупцията и за отнемане на незаконно придобито имущество (КПКОНПИ) във връзка с повдигнати им обвинения.", "date": "2019.12.04", "title": "Съдът окончателно отхвърли молбата на Николай Банев да излезе от ареста"}
{"url": "https://www.dnevnik.bg/politika/2019/12/04/4001095_patriotite_poiskaha_otlagane_na_zakon_vuzmutil/", "text": "\"Обединените патриоти\" внесоха в Народното събрание искане за отлагане с 6 месеца на Закона за социалните услуги.  Законът предизвика остро недоволство от страна на противници на оттеглената Стратегията за детето, според които има план за отнемане на деца от семействата им. Те твърдят, че текстове от вече несъществуващия документ са прокарани в Закона за социалните услуги и ще се даде възможност на неправителствени организации, финансирани от чужбина, и частни фирми да \"аутсорсват\" социални грижи, с което трайно ще се промени социалната сфера в България. От  \"Атака\" вече внесоха законопроект за отмяна  на Закона за социалните услуги, а срещу закона  се обяви и Светият синод . Сега народните представители от ВМРО и НФСБ искат в закона да се запише, че той влиза в сила от 1 юли 2020 г. вместо от 1 януари 2020 г. Мотивират се, че така ще се постигне \"достатъчно отворена дискусия, която да достигне до нужните промени в текстовете, които внасят смут в обществото\", за да може на всички въпроси, които са възникнали, да се даде решение - нещо, което по принцип се прави с обществените обсъждания преди приемането на законите, а не постфактум. \"Семейството като съвкупност от майка, баща и техните деца, както и неговото функциониране по осигуряването на здрава среда за отглеждане, възпитание и образование на децата трябва да е водещо при формулирането и прилагането на всички закони в Република България. Законът за социалните услуги и промените, които той налага в Закона за закрила на детето и Семейния кодекс, поставят основателни въпроси именно свързани с устоите на семейството и неговата роля при отглеждането на децата\", казват от \"Обединени патриоти\". Законът за социалните услуги беше  окончателно приет  през март тази година като част от пакет с два други закона -  за хората с увреждания и за личната помощ , след редица разговори между социалното министерство, хората с увреждания и майките на деца с увреждания, които протестираха с искане за сериозни реформи в сектора. Темата за Закона за социалните услуги беше повдигната и вчера, при гласуването на новия министър на труда и социалната политика Деница Сачева от Народното събрание. Тогава Искрен Веселинов от \"Обединени патриоти\" (ВМРО), който е и вносител на проекта за отлагане на ЗСУ, отбеляза, че подкрепят Сачева, с която са имали среща и задълбочен разговор. По думите му Деница Сачева се е вслушала в притесненията около новите правила в Закона за социалните услуги и засега  има разбиране, че те трябва да бъдат отложени , да има дебат с противниците, да се изяснят текстовете и да бъдат ремонтирани.", "date": "2019.12.04", "title": "Патриотите поискаха отлагане на закон, възмутил родителски групи и църквата"}
{"url": "https://www.dnevnik.bg/analizi/2019/12/04/4001092_takuv_narod_lesno_se_upravliava/", "text": "                         Нали не сте се съмнявали, че отхвърлянето на Истанбулската конвенция ще ни създаде проблеми? Огромното мнозинство, с което Европарламентът настоя няколкото периферни страни като нашата да я ратифицират, показва в какъв глупав сюжет ни вкараха манипулаторите. Политическите му измерения обсъждахме многократно. Уплашени, че ще се обезличат в коалицията с ГЕРБ, националистите решиха да си измислят враг (при това с \"турско\" име), пък и да се опънат на Европа, за което май ги подканяше Москва. БСП на свой ред видяха възможност да \"цакат\" управляващите, изобразявайки се като консерватори, готови за коалиции с крайнодесните. Маргинални евангелистки организации намериха повод да възникнат, а църквата се впусна в поредния си литийно-кръстоносен поход след разгрома на йогите, Мадона и Хелоуин. Уплашени от упадъка на старата десница, редица медийни мислители се преориентираха, надявайки се, че в битката срещу Конвенцията ще обновят поразклатената си дясна идентичност. А що се отнася до Конституционния съд, той уж трябваше да сложи точка на кризата, но това, което направи, беше друго - просто спаси коалицията между ГЕРБ и лъжепатриотите, която силно беше застрашена от разлома по темата. Слава богу, намериха се четирима достойни членове, които не подкрепиха странното решение, в което се казваше, че документът противоречал на Конституцията. Естествено, не бе обяснено на кой точно член в нея противоречи и с какво. Но и с това никаква точка не бе сложена, защото при всяка нова убита жена темата отново и отново излиза на дневен ред. Последният епизод беше необяснимото поведение на Сергей Станишев и Радан Кънев, които, явно плъзнали се по популистката пързалка, гласуваха в ЕП с \"въздържал се\". Особено драматично го посрещнаха привържениците на втория - във Фейсбук заваляха клетви, че \"повече никога няма да гласувам за него\". Да се чудиш кое е по-малкото зло: да смятат европейците, че конституцията ни окуражава боя на жени - или да ни мислят за олигофрени Мошеничеството многократно беше разобличавано, включително от различни европейски институции. Конвенцията нито се занимава с дефиниране на полове, нито легализира гей бракове. Става дума за насилие, легитимирано от определени културни стереотипи - по-ниското положение на жената в някои култури като ислямската, насилственото омъжване на момичета в култури като ромската, мачизмът в средиземноморската, дисикриминацията на работното място и пр. Освен законодателни и социални мерки за защита на жените, Конвенцията изисква и възпитание на децата в ценностите на равенството и взаимното уважение. Кой можеше да си представи, че подобни самоочевидни неща могат да се обърнат с главата надолу и да се превърнат в политическа бухалка? Внесоха измислената от американските евангелисти \"джендър идеология\", на която избягват да дават дефиниция (същия номер изигра и Конституционният съд). Разровете се из мрежата: според \"джендър идеологията\", половата идентичност била \"конструкция\" - тоест, не зависела от биологията. Религиозните бойци обикновено препращат към крайни постмодерни автори, които обичат \"конструктуираността\" на нещата. Още преди много години един американски учен направи за смях този тип мислене, като пусна една пародийна статия, твърдяща дълбокомислено, че гравитацията била конструкция. Според мейнстрийма в социалните науки, половата идентичност, естествено, е природна, като върху нея се надграждат социокултурни елементи, характерни за дадената епоха и група. Биологията се е променила за последен път преди 200-300 хиляди години, докато социокултурните характеристики се развиват доста по-бързо - и именно тях иска да възпитава Конвенцията. Благодарение на тяхната еволюция, днес не мятаме жените отзад на седлото, допускаме ги да учат в университетите, та някои от тях дори избираме за лидерки на политически партии. Простотията се концентрира в думата \"джендър\", което на английски обозначава именно социокултурните характеристики на пола. Обявиха го за трети пол, един съд дори го призна за обида и осъди някого. Пък и малко бие на турски тази дума, особено в комбинация с \"Истанбулска\" Разразиха се клетви за традиционността на българското общество, които, впрочем, звучат доста двусмислено - националисти/социалисти/консерватори явно имат предвид, че няма да приемем гей бракове, а то излиза, че искаме да си бием жените, понеже иначе ни грози гейство. А всъщност българите сме точно толкова модерни, колкото и французите или холандците - що се отнася до жененето (или по-точно нежененето, раждането на деца извън брак), отношенията между поколенията, мястото на жената в обществото, ходенето на църква. Различаваме се по друго. Скоро прочетохме, че сме сред най-уязвимите от дезинформация. Абсурдните опасения, изказани около Конвенцията, че ирански травестити щели да ни сменят пола, а хора от третия пол щели да влизат в тоалетните и да ни снимат с телефоните си, ми изглеждаха като своеобразен връх на националната психопатия. Но ето че дойде Стратегията за детето - друг такъв административен документ, който в други времена изобщо не бихме забелязали. И същите кръгове, същите медии вдигнаха народа на бой срещу норвежците, които щели да отвличат децата ни и да ги дават за осиновяване на гей двойки. Най-силна бе паниката сред ромите, където, уви, невежеството е смятано за най-високо. Така стигаме до друга серия публикации, от които научихме, че България е на последно място в ЕС в образователната класация PISA. Депресираха ни с факти като този, че 9 процента от учениците не правят разлика между факт и мнение. Че се увеличава функционалната неграмотност – тоест, децата могат да прочетат даден текст, но не го разбират. Как тези бъдещи граждани ще могат да се съпротивляват на манипулациите? Как ще прочетат сами някакъв документ и ще разберат дали някой ги лъже? Работя със студенти и съм в ужас от това, че те не просто не четат вестници, а изобщо не се интересуват от обществени теми. Трябва нещо да е съвсем чудновато и екзотично, за да си го препратят по съответната социална мрежа - ако може със смешна картинка. Небивалиците са най-удобни за привличане на вниманието, а най-нелепите са и най-ефикасни. И колкото по-отчаяно опитваме да ги опровергаем, толкова по-силно се забиват в съзнанието. Ами да, блазе им на нашите управници – такъв (дигитален) народ лесно се управлява.", "date": "2019.12.04", "title": "Такъв народ лесно се управлява"}
{"url": "https://www.dnevnik.bg/sport/2019/12/04/4001064_parite_za_posrednici_vuv_futbolnite_transferi_sa/", "text": "Парите за посредници във футболните трансфери са скочили рязко, показва изследването на ФИФА върху данните на системата за международни трансфери (TMS). През годината са извършени над 17 000 трансфера, като 3557 от тях са с участието на поне един посредник. За услугите им са платени 653.9 млн. долара, което е с 19.3% повече спрямо 2018 г. Над 80% от комисионите са на сметката на клубове от едва шест страни - Италия, Англия, Германия, Португалия, Испания и Франция. Клубовете в Португалия са похарчили за такси за посредници близо половината от сумата, която са дали за трансфери. В женския футбол общо 242 трансфера са включили участието на поне един посредник. Това е два пъти повече спрямо миналата година, а стойността на комисионите за тях е тройно по-висока.     ", "date": "2019.12.04", "title": "Парите за посредници във футболните трансфери са скочили рязко"}
{"url": "https://www.dnevnik.bg/evropa/2019/12/04/4000874_pohodut_na_makron_za_mejdunaroden_danuk_vurhu/", "text": "САЩ заплашиха да наложат наказателни мита до 100% на  внос от Франция за 2.4 милиарда долара , включващ чанти, сирене и други продукти, след като стигнаха до извода, че  новият френски данък върху дигиталните услуги  ще навреди на американските технологични компании. Френският президент Еманюел Макрон лансира дигиталния данък през лятото, пренебрегвайки недоволството на САЩ срещу налога, който според Вашингтон несправедливо е насочен срещу американските компании. Френският лидер иска да бъде постигнато международно споразумение за облагането на големите технологични компании и призовава администрацията на Тръмп да помогне за реформирането на световните корпоративни данъци. Някои обяснения по дебата за дигиталния данък. Какво е дигиталният данък? Правителствата на все повече страни са раздразнени от факта, че не могат да облагат с данък печалбите на мултинационалните компании, които според тях са натрупани в тяхната юрисдикция. Интернет гиганти като Facebook, Google на Alphabet Inc. и Amazon в момента могат да отчитат печалбата си  в страни с ниски данъци  като Ирландия и Люксембург, без значение къде са направени приходите. Според Макрон по-голямото облагане на технологичните гиганти е въпрос на социална справедливост. Френският лидер оказва силен натиск за приемането на дигитален данък за целия Европейски съюз, но се натъкна на съпротивата на Ирландия, Дания, Швеция и Финландия. Какво направи Франция? След като преговорите за дигиталния данък в ЕС претърпяха фиаско, правителството на Макрон въведе едностранно данък през юли. Той се прилага със задна дата от 1 януари. Налогът от 3% е върху приходи от дигитални услуги, получени от компании с оборот над 25 милиона евро във Франция и 750 милиона евро (826.65 милиона долара) по света. Париж не е сам сред европейските столици в предложението за данък върху приходите на големите технологични компании. Великобритания, Испания, Италия, Австрия, но също Мексико и Канада обявиха планове за собствени дигитални налози. Какво иска да постигне Макрон? Целта на Макрон е да осигури по-мащабно споразумение за дигиталното облагане под егидата на Организацията за икономическо сътрудничество и развитие (ОИСР).  На срещата на Г-20 през юни финансовите министри се договориха да създадат общи правила за затваряне на дупките в данъчното законодателство и обещаха да \"удвоят усилията\" за постигането на решение, основано на консенсус, до 2020 година. През юли министрите на Г-7 се споразумяха, че трябва да има минимално равнище на данъка, което да обезкуражава страните да се надпреварват коя да предлага по-ниски данъци. Вашингтон първоначално подкрепяше идеята за нова международна данъчна система, която да покрива широк диапазон компании, но според представители е дал заден ход през последните месеци след лобиране на традиционните компании, които са си дали сметка, че те също ще бъдат засегнати. Какви са пречките? Тръмп. Американският президент вече разкритикува \"глупостта\" на Макрон да се въведе френският дигитален данък. Дигиталният данък откри нов фронт в търговския спор между Вашингтон и ЕС, след като икономическите отношения помежду им видимо се влошиха. Френският финансов министър Брюно льо Мер казва, че Париж ще премахне френския дигитален данък веднага след като бъде постигнато споразумение в ОИСР за реформа на международните данъчни правила, които действат от десетилетия. Ако САЩ направят същото, тогава край на проблема, каза Льо Мер. Юрисдикциите с ниски данъци също имат резерви към данъчния план на Макрон, тъй като той ще затрудни привличането им на преки чуждестранни инвестиции с обещанията за суперниски корпоративни данъци. /БТА", "date": "2019.12.04", "title": "Походът на Макрон за международен данък върху дигиталните услуги"}
{"url": "https://www.dnevnik.bg/bulgaria/2019/12/04/4000837_kratki_novini_standart_end_puurs_povishi_kreditniia/", "text": "                         Възстановява се нормалното движението в района на театър \"София\" Нормалното движението по бул. \"Евлоги и Христо Георгиеви\", в района на театър \"София\", се възстановява от тази нощ в полунощ. В района имаше редица ограничения, заради изграждането на Метростанция \"Театрална\" по третата линия на метрото. От 04:30 часа утре сутрин се възстановяват традиционните маршрути на автобусни линии с номера 11, 213 и 404, в посока автостанция Гео Милев, ж.к. Младост 4 и ж.к. Дружба 2. Кабинетът отпусна 3.7 млн. лв. за превенция на африканската чума по свинете Правителството одобри допълнителни трансфери по бюджета на Министерството на земеделието, храните и горите за 2019 г. в размер на 3.7 млн. лв. Средствата са предназначени за превантивни мерки и действия по предотвратяване разпространението на африканската чума по свинете. Ще бъдат използвани за съфинансиране от страна на България за спешните мерки за борба с болестта. Канада назначава свой почетен консул в София Правителството одобри откриване на консулство на Канада в България със седалище в град София. По предложение на правителството в Отава Министерският съвет назначи Нина Лазарова да изпълнява функциите на почетен консул за период от пет години. \"Стандарт енд Пуърс\" повиши кредитния рейтинг на София Международната рейтингова агенция \"Стандарт енд пуърс\" (S&P Global Ratings) повиши дългосрочния кредитен рейтинг на София от 'BBB- на 'BBB с положителна перспектива. Международната кредитна агенция очаква Столичната община да продължи да осигурява високото ниво на собствени приходи, както досега. София се присъедини към градовете с инвестиционни рейтинги през декември 2017 г. Повишението на рейтинга на столицата става няколко дни след като беше повишен кредитният рейтинг на България. По повод новия рейтинг премиерът Бойко Борисов обяви, че от днес София има най-високия кредитен рейтинг от столиците на Балканите.", "date": "2019.12.04", "title": "Кратки новини: Възстановява се нормалното движение в района на театър \"София\""}
{"url": "https://www.dnevnik.bg/biznes/2019/12/04/4001046_deputatite_othvurliha_ideite_na_bsp_za_po-goliam/", "text": "Депутатите приеха рамката на приходите и разходите в държавния бюджет за 2020 г., като отхвърлиха предложенията на БСП за вдигане на разходите с общо 4.5 млрд. лв. (по думите на финансовия министър - бел. авт.) при започналите дискусии при второто четене на проекта. Заложените приходи са 28 млрд. лв. Разчетените разходи са 14.4 млрд. лв., а трансферите са 12.2 млрд. лв. Вноската в бюджета на ЕС е 1.4 млрд. лв., което е със 115.3 млн. лв. повече от 2019 г. Не бе прието предложението на БСП първи член от закона да се гласува накрая, за да може да се запишат подкрепени промени в приходната и разходната част.  По-рано депутатите приеха бюджета на държавното обществено осигуряване. Повече за това четете  тук . БСП: Повече пари за общините, без плосък данък При гласуването депутатите отхвърлиха неподкрепените от водещата бюджетна комисия предложения на левицата за повече пари за спорт за децата и младежите, за създаването на фонд за развитие на Северозападна България, както и субсидии за общините, включително и сума за почистване на речните корита. Още в началото депутатът от БСП Румен Гечев обяви, че не може да се оцени ефективността на бюджетната политика на правителството, тъй като то няма такава. Според него е налице отказ от бюджетна политика и доказателство за това е продължаващото наличие на плосък данък. \"няма значение бедни и богати, млади и стари, износители и вносители, данъкът е плосък\", обяви той. От името на партията си изрази несъгласие с твърде песимистичните прогнози на правителството за приходите, които са умишлено занижавани през последните 3 години, така че после в края на годината да се разпределя без санкцията на правителството натрупания изкуствен излишък. С тези и още аргументи той мотивира предложенията на БСП да се въведе прогресивно подоходно облагане, което било господстваща система в Европейския съюз, с което ще се решат икономически и социални проблеми в страната. Освен това партията предлага диференцирана ставка на ДДС по примера на страни като Германия, Франция, Чехия и Унгария, където има по няколко ставки като най-ниските или нулеви са за групи лекарства, храни, книги, медицинско обслужване. БСП призова и да се обвърже бюджета с икономическото развитие, обяви се против двукратното намаляване на капиталовите разходи и призова да се създаде инвестиционен фонд с 800 млн. лв., с които да се намалят регионалните различия. Петър Кънев, БСП, обяви, че от години има неизпълнение на разходите, а не превишаване на приходите. Ние се събираме, трепем се три дена, разпределяме баницата и после разчитаме Сметната палата да проверява година-година и половина как е изпълнен законът за бюджета, когато вече поредният министър си е заминал и най-много да отнесе някоя глоба, обяви той и напомни, че е било изискване на ЕС да има комисия или подкомисия в Народното събрание, която да следи за изпълнението на бюджета. Дългогодишният кмет на Смолян, а сега депутат от БСП Дора Янкова, коментира, че може би с повече стоене в управлението се губят сетивата за това как се развива България. Не искаме подаяния, разпределени на общините като звезден прах от правителството, заяви тя и така мотивира предложението на партията а се увеличат с 1 млрд. лв. парите за общините през 2020 г. Посочи, че няма как 19 800 км общински пътища да се оправят с 200 млн. лв. Посочи, че с малки изключения ГЕРБ насочва само европейски средства по регионите и затова БСП предлага такова драстично увеличение. БСП предлага то да дойде от отчисление от 2% от приходите от данъка върху личните доходи. Системно като цяло не се изпълняват капиталовите разходи в страната. Изоставаме с магистралния пръстен, с бавни темпове въвеждаме тол системата, няма предвидени средства в някои региони за почистване на речните корита, посочи тя. В отговор на атаките за разпределението по усмотрение на управляващите на излишъците в бюджета в края на всяка година финансовият министър Владислав Горанов представи данни за записаните в закона за бюджета за съответната година приходи и реално постигнатите. Според данните от 2016 г. насам преизпълнението на приходите над разходите реално е малко над 1% от прогнозата. В абсолютна стойност приходите са повече с 64 млн. лв., през 2017 г. - с 300 млн. лв. повече, през 2018 г. - с 300.6 млн. лв., а през 2019 г. се очаква превишението да е с 53.8 млн. лв., което е неизпълнение на заложеното в бюджета с 0.2%. В нито един миг правителството не е нарушило закона за държавния бюджет, защото не е изхарчило за разлика от предишни години, когато имаше възможност в закона, нито 1 лев, нито една стотинка, нито една десета от стотинката от преизпълнението на приходите. За 2020 г. бюджетът е планиран по същия консервативен начин, обяви Горанов. Той обяви, че по оценки на експертите от Министерството на финансите предложенията на БСП водят до 4.5 млрд. лв. повече разходи от предвидените, което означава почти 4.5% дефицит в бюджета. За пръв път от години той е разчетен да е балансиран, тоест разходите да са колкото приходите. Не че нямат логика предложенията, но най-доброто изражение на политика на правителството е да се търси баланс между приоритетите, не може всичко да е приоритет, обяви финансовият министър и посочи, че няма такова нещо като преизпълнение на приходите, а има изпълнение. Заседанието продължава.", "date": "2019.12.04", "title": "Депутатите отхвърлиха идеите на БСП за по-голям бюджет за общините и за масовия спорт през 2020 г."}
{"url": "https://www.dnevnik.bg/bulgaria/2019/12/04/4001149_koi_skri_vulcite_v_bulgariia_i_sreshtu_kolko/", "text": "Последното журналистическо разследване на Валя Ахчиева за сайта EurActiv  поставя въпроса за качеството на един важен доклад за природата в България, изготвен от български консорциум и платен от европейските данъкоплатци. Именно в този доклад е записано, че вълците в България са точно толкова, колкото са били и през 2013 година, но в бъдеще се очаква да изчезнат. На какво се основават тези прогнози обаче изобщо не е ясно. Докладът е изпратен в Европейската комисия през август тази година и то без да бъдат отразени критичните бележки към него. Гледайте във видеото цялото разследване на Валя Ахчиева.", "date": "2019.12.04", "title": ""}
{"url": "https://www.dnevnik.bg/bulgaria/2019/12/04/4001135_citat_na_denia_sled_premierskiia_post_shte_si_napravia/", "text": "                          - с такава екстравагантна идея министър-председателят Бойко Борисов отговори в интервю за Би Ти Ви на поредица от въпроси за медийната свобода в България. По обясненията му така щял да се впише в модела, по който двама олигарси купували медии - \"кой сайт, кой телевизия\", и ако направели нарушение, казвали: \"Не ме пипайте, аз съм издател\". Видимо раздразнен от въпросите по темата, Борисов нарече \"лъжи\" твърденията, че в страната няма свобода на медиите. Попитан защо тогава САЩ изпращат в посолството си в София човек, който да следи за върховенството на закона и медийния плурализъм, той отвърна изненадващо, че това е станало по негово искане.  Новината за новото назначение  дойде от изявление на американския посланик в София Херо Мустафа, но досега нито от американска, нито от българска страна, не е споменавано инициативата да е на Борисов. Премиерът каза, че от Вашингтон оценил по различен начин ролята на телевизията и на медиите в представянето на световните лидери. \"От това, което съм гледал, Тръмп го дават с изкривени физиономии, с дупки по бузите, като дявол. А се оказа много симпатичен с гъвкав ум човек, много приятен. Два часа минаха като 1 минута. Не можах да повярвам как съм се чудил как този човек би могъл да бъде на този пост?!\" възкликна Борисов. Премиерът повтори тезата, която развива обичайно, когато става дума за медийната свобода - че няма спрян журналистически материал, нито забранена тема за разследване, но не би искал да вижда в България медиите да се държат като в САЩ - да крещят, да се бута и бият - поведение, което според Борисов е неправилно.", "date": "2019.12.04", "title": "Цитат на деня: След премиерския пост ще си направя сайт и ще бъда много добър разследващ журналист"}
{"url": "https://www.dnevnik.bg/sviat/2019/12/04/4001160_ungariia_shte_blokira_ukraina_za_nato_zaradi_ezikoviia/", "text": "Унгария ще продължи да блокира членство на Украйна в НАТО, докато властите в Киев не възстановят правата, които унгарците там са имали преди приемането на езиковия закон от 2017 г. Това заяви външният министър Петер Сиярто пред националната информационна агенция МТИ. Будапеща смята, че със закона са ощетени правата на етническите малцинства до образование на родния им език. В Украйна живеят около 150 000 унгарци и в кулоарите на срещата на НАТО край Лондон външният министър обясни, че не искат нищо ново за сънародниците в т.нар. Транскарпатия, а само възстановяване на предишното положение. Унгария е отворена за консултация с Украйна по въпроса, напомня \"Ройтерс\". Езиковата тема е деликатна за украинците, тъй като част от тях смятат, че чрез руския език Москва продължава да поддържа наследството от времената на СССР и да изгражда у руски говорящи украински граждани идентичност, подкопаваща украинската. Това предизвика през последните години кампания за налагане по-широката употреба на украинския език в държавни институции, училища, по телевизията и медиите. Венецианската комисия - върховният правен авторитет в Европа, призова през 2017 г. страната да осигури достатъчно равнище на преподаване на официални езици в Европейския съюз, каквито са унгарският, румънският или българският. Властите трябва да осигурят и пропорционално преподаване на малцинствени езици редом с украинския, да позволят повече време за реформата, да извадят от нея частните училища и да започнат нов диалог с националните малцинства. През октомври на пресконференция в централата на НАТО новият президент Володимир Зеленски заяви, че \"Украйна се е съобразила с всички препоръки на Венецианската комисия за образователния закон\".", "date": "2019.12.04", "title": "Унгария ще блокира Украйна за НАТО заради езиковия спор с Киев"}
{"url": "https://www.dnevnik.bg/sviat/2019/12/04/4000889_zashto_kitai_e_lider_i_vuv_vuglishtata_i_v_zelenata/", "text": "Китай е на първо място в света по парникови емисии и в същото време е най-големият пазар за чисти енергийни източници. Очевидният парадокс е възможен заради огромния мащаб на китайския енергиен сектор. В момент, когато световните лидери се събраха в Испания, за да обсъдят как да бъде забавено затоплянето на планетата, светлините на прожекторите са насочени към Китай. Страната е на първо място света по емисии на парникови газове. Китай гори около половината от въглищата, използвани на Земята всяка година. Между 2000 и 2018 г. неговите въглеродни емисии почти се утроиха и сега на страната се пада дял от близо 30% от глобалните. В същото време Китай е водещият пазар за слънчеви панели, вятърни турбини и електромобили и произвежда около две трети от соларните клетки, инсталирани в света. \"Наблюдаваме много противоречия в енергийното развитие на Китай. Той е най-големият пазар в света за въглища, а в същото време и за чиста енергия\", обобщи Кевин Ту, изследовател от Центъра за глобална енергийна политика към Колумбийския университет. Очевидният парадокс е възможен заради огромния мащаб на китайските енергийни нужди. В момент, когато икономическият растеж на Китай се забави до най-ниското си равнище от четвърт век до около 6% според официална статистика, политическите ръководители на страната засилват подкрепата си за въгледобива и други тежки индустрии - традиционния стълб на китайската енергийна система и икономика. В същото време страната намалява субсидиите за възобновяема енергия. На годишната среща на върха на ООН за климата в Мадрид правителствените представители доуточнят правилата за прилагане на Парижкото споразумение от 2015 година, което постави за цел ограничаването на глобалното затопляне до между 1.5 и 2 градуса по Целзий спрямо прединдустриалните нива. Отделните държави може да решат сами как да изпълнят тази задача. По-рано Китай и водните централи, да достигнат дял от 20% в енергийния му микс. Експертите по климата като цяло са съгласни, че първоначалните обещания, дадени в Париж, няма да са достатъчни, за се постигне тази цел. От страните се изисква догодина да обявят по-амбициозни цели. Надеждите, че Китай ще предложи да направи много повече, угасват. Скорошни медийни съобщения и сателитни снимки навеждат на мисълта, че строи или планира да довърши през следващите години нови електроцентрали на въглища с общ капацитет 148 гигавата - почти колкото целия капацитет на Европейския съюз, според анализ на неправителствената организация от Сан Франциско Global Energy Monitor. Инвестициите в Китай в областта на възобновяемите енергийни източници са намалели с близо 40% през първата половина на 2019 година спрямо същия период на миналата година, показват данни на Bloomberg New Energy Finance. Правителството оряза субсидиите за слънчевата енергия. Миналата седмица в Пекин китайският министър заместник-министър на околната среда Чжао Инмин заяви пред журналисти, че делът на неизкопаемите източници в енергийния микс на страната вече е достигнал 14.3%. Той не даде индикации, че Китай ще си постави скоро по-високи цели. \"Все още сме изправени пред предизвикателства да развиваме нашата икономика, да подобрим живота на хората\", каза Чжао. Китай е представян едновременно като най-лошия климатичен злодей в света или като неговия потенциален енергиен спасител. И двата суперлатива обаче до известна степен са неточни. Когато беше бързо растяща икономика, стремителното увеличаване на китайските енергийни нужди бе неизбежно. Единственият въпрос беше кога страната ще може за да ограничи увеличението на парниковите емисии. Мнозина наблюдатели се обнадеждиха от краткото понижаване на китайските въглеродни емисии между 2014 и 2016 година, както и от изявление на президента Си Цзинпин от 2017 година, че Китай е \"заел водещото място в международното сътрудничество за отговаряне на климатичните промени\". Днес страната отново се съсредоточава върху въглищата и това поражда разочарование. Изкопаемите горива като въглищата, петрола и природния газ отделят въглероден диоксид в атмосферата, задържайки топлината и променяйки климата. Въглищата са сочени за най-големия виновник. Миналата година потреблението на въглища в САЩ е спаднало до най-ниското си равнище от близо 40 години, по данни на Управление за енергийна информация на страната. Провинция Шанси е място, което е показателно за растежа, временния застой и възобновения растеж на китайския въгледобивен сектор. Шанси е обширен планински район в централната част на страната. Тя е \"сърцето\" на традиционната китайска въгледобивна индустрия, осеяна с големи мини, но и приема някои от най-големите соларни и вятърни енергийни проекти, според държавните медии. През по-голямата част от последните 30 години на бърз икономически растеж въгледобивът преживя бум в Шанси и съседните провинции. Въглищата осигуряваха голяма част от енергията, необходима за растежа на китайските градове и индустрии, и Китай изпревари САЩ като източник номер на въглеродни емисии в света през 2006 година. Само че след рязък растеж в продължение на две десетилетия китайските емисии през 2015 и 2016-а, според Global Carbon Budget, която следи емисиите в глобален мащаб. Това понижение дойде на фона на обявената от китайските лидери \"война на замърсяването\" и замразяването на строителството на десетки планирани електроцентрали на въглища, някои от които в Шанси. В същото време правителството поиска от операторите на много вече изградени централи да инсталират ново оборудване за \"улавяне\" на серен диоксид, азотен оксид и други опасни вещества. Около 80% от китайските топлоелектрически централи сега имат такива пречиствателни инсталации, каза Алвин Лин от неправителствената организация Natural Resources Defense Council. В резултат качеството на въздуха в много китайски градове, включително в столицата, се подобри чувствително между 2013 и 2017 година. Местните жители, отдавна свикнали да носят маски и да си купуват машини за пречистване на въздуха у дома, започнаха да се радват на повече \"дни със синьо небе\", както наричат в Китай дните с ниско замърсяване. Годишните равнища на т. нар. фини прахови частици (ФПЧ 2.5) - малки, но опасни замърсители - намаляха с около една трета в цял Китай между 2013 и 2017 г. - от 61.8 до 42 микрограма на 1 кубичен метър, по данни на учени от Университета Цинхуа в Пекин и други институции. \"Това е голямо подобрение, но въздухът все още не е безопасен\", обобщи Алвин Лин. Равнищата на замърсяване в Китай продължават да са доста над стандартите, определени от Световната здравна организация.      Въпреки че тези преоборудвани електроцентрали на въглища отделят по-малко замърсители, които вредят на човешкото здраве, пречиствателните инсталации не намаляват парниковите газове. \"Новите централи са добри за качеството на въздуха, но целият този въглероден диоксид продължава да отива в атмосферата\", обясни Лин. През последните три години китайските въглеродни емисии отново са започнали да нарастват по данни на Global Carbon Budget. Тази тенденция стана очевидна през първата половина на 2019 година, когато китайските въглеродни емисии от изкопаеми горива и производство на бетон са се увеличили с 4% спрямо същия период миналата година според предварителен анализ на официалната статистика, направен от Лаури Миливирта, водещ анализатор в хелзинкския Centre for Research on Energy and Clean Air. Зимата може да върне продължителния смог в Пекин, в момент, когато властите либерализират екологичния контрол върху тежката промишленост, отчасти за да компенсират забавянето на други сектори от икономиката. Производствата на цимент и стомана остават едновременно енергийно интензивни и силно замърсяващи. Разрешенията за нови централи на въглища се умножиха, след като които гледат на строителните проекти и въгледобива като на стимули за местната икономика и данъчните приходи, каза Тед Нейс, изпълнителен директор на Global Energy Monitor. \"Това е все едно строител питон да погълне жираф и сега наблюдаваме как това временно увеличение преминава през системата\", заяви Нейс. Построяването на електроцентрала на въглища в Китай отнема около три години. През ноември премиерът Ли Къцян произнесе пред политици реч, в която подчерта значението на местните въглища за енергийната сигурност. Само че след като увеличаването на капацитета за производство на електроенергия от въглища изпреварва енергийното търсене, свръхкапацитетът \"сега е сериозно безпокойство\", каза Кевин Ту от Колумбийския университет. И когато бъде построена нова инфраструктура, е трудно да бъде пренебрегната. \"Ще е политически трудно да бъде зачеркната една чисто нова централа на въглища, която наема хора и поддържа мина. Това ще направи по-труден за Китай преходът към замяна на въглищата\", каза Нейс. Земята вече се затопли с 1 градус по Целзий. Всички сценарии, предвидени от Междуправителствената група за климатичните промени за ограничаване на затоплянето на планетата до 1.5 градуса по Целзий, включват рязко намаление на производството на електроенергия от въглища. В тези усилия други страни разчитат на Китай да произвежда по-голямата част от слънчевите панели, инсталирани по света, според анализ в списание \"Сайънс\", един от чиито съавтори е Джонас Нам, енергиен експерт от университета \"Джон Хопкинс\". За да имаме каквито и да било шансове да изпълним климатичните цели, трябва да свършим много работа до 2030 година и няма да сме в състояние да направим това без участието на Китай в осигуряването на съоръжения за чисти енергийни източници, каза Нам. Китайското производство помогна за спада на цената на слънчевите панели с 80% между 2008 и 2013 г. Цените на вятърните турбини и литиево-йонните батерии също са се понижили значително според Bloomberg New Energy Finance. \"Китай има наистина двойнствен принос. От една страна, той увеличи бързо емисиите през последните две десетилетия. От друга - показа, че е способен да внесе иновации в цялото производство и да направи новите енергийни технологии достъпни в голям мащаб, по-бързо и по-евтино\", заяви Нам.", "date": "2019.12.04", "title": "Защо Китай е лидер и във въглищата, и в зелената енергия"}
{"url": "https://www.dnevnik.bg/politika/2019/12/04/4001154_borisov_obeshta_da_izpulni_preporukite_na/", "text": "Премиерът Бойко Борисов се ангажира още до края на тази седмица на извънредно заседание правителството да приеме всички препоръки на Венецианската комисия, въпреки че не са задължителни, а именно - само главният прокурор, но не и председателите на Върховния конституционен и Върховния административен съд да бъдат изслушвани в парламента, както и това - независим прокурор да може да разследва евентуални престъпления на главния прокурор. В интервю за Би Ти Ви Борисов каза, че разполага с на Венецианската комисия, а окончателният й доклад се очаква да бъде публикуван официално утре. Борисов обеща да свика извънредно заседание на Министерския съвет през почивните дни, за да \"докаже на всички критици\", че упреците за липса на върховенство на закона са неоснователни.  От думите му се разбра, че препоръките допускат независимият прокурор, който ще разследва евентуални нарушения или престъпления на главния прокурор, ще се избира с мнозинство от две трети от прокурорската колегия на Висшия съдебен съвет. \"Тримата големи да ги вика парламентът и да ги изслушва. Те (бел. ред. Венецианската комисия) казват: \"Не е хубаво съдиите да ги закачат.\" Добре, оставям само главният прокурор да бъде изслушван. За подсъдността на главния прокурор те казват, че трябва да има абсолютно независимо прокурорско звено, с две трети да се избере от прокурорската колегия и, не дай, боже, ако има извършено престъпление, този прокурор да може да го проведе това разследване без да се отчита на никой\", каза Борисов. Според правилата на Венецианската комисия обаче Юристи, които са запознати с работата на комисията, съобщиха, че на 9 декември предстои обсъждането му там. Докладът може да бъде променен, приет или отхвърлен, а Венецианската комисия ще публикува окончателния му текст едва през януари. Така че в момента препоръките на комисията още не са факт, за да бъдат прилагани в България, и то с такава скорост – в идните почивни дни. Колкото до предишните становища на Венецианската комисия – досега те са категорични точно за обратното на това, което Борисов твърди. Според документа от 2017 г. начинът на функциониране на прокурорската колегия във Висшия съдебен съвет е порочен и застрашава независимостта на съда. Юристите от комисията подчертават, че членовете на прокурорската колегия са бивши и бъдещи подчинени на главния прокурор и затова няма никаква гаранция за тяхната вътрешна независимост. Комисията е пределно ясна по въпроса, че прокурори не трябва да избират прокурори, и е изключено сега да излезе с обратното становище. Той заяви, че посещението на експерти от Венецианската комисия е станало по негова молба, както отново по негова молба САЩ изпращат в посолството си в София човек, който да следи за върховенството на закона и медийния плурализъм. каза българският премиер.  Новината за новото назначение  дойде от изявление на американския посланик в София Херо Мустафа, но досега нито от американска, нито от българска страна, не е споменавано инициативата да е на Борисов. Още през февруари тогавашният посланик на САЩ Ерик Рубин в интервю за \"Свободна Европа\". беше коментирал, че Министерството на правосъдието на САЩ е изпратило отново в България свой специалист заради корупцията и върховенството на закона. Премиерът прекъсна въпроса на водещата за избора на зам.-главния прокурор Иван Гешев за най.-високия пост в прокуратурата и преместването на сегашния главен прокурор Сотир Цацаров начело на Комисията за противодействие на корупцията и отнемане на незаконно придобитото имущество с аргумента, че ги коментират хората, които не ги познават лично. \"Много са различни: много е чел и в диспут с всеки опонент ще го победи. Гешев е израсъл в оперативната работа и ще има много повече успехи и добра работа с МВР и ДАНС, защото е с оперативно мислене. Цацаров е бивш съдия и гледа нещата от всички страни и съди, а МВР и прокуратурата трябва да съберат доказателствата бързо, да задържат и арестуват и да вкарат в съда\", описа двамата премиерът. Косвено той потвърди фразата на Цацаров за това, че \"тримата големи\" в съдебната система се назначават в две сгради, с думите: \" (Председателят на ВКС Лозан Панов) нямаше да стане съдия, ако аз не бях го подкрепил\". Запитан в какво се е изразявала подкрепата, поясни: \"С парламентарната група, с начина, по който се излъчва във Висшия съдебен съвет. Христо Иванов ми беше министър тогава, не помните ли, и Панов идваше често при мен\". Запитан: \"И му казахте \"ще ви подкрепя\"?\" отговори: \"Да, разбира се, Борисов изказа мнение, че подкрепата на президента Румен Радев за кандидатурата на Иван Гешев е била сигурна, защото братът на Гешев бил лична охрана на Радев. Държавният глава пък върнал указа за назначаването на Гешев единствено за да предизвика медиен интерес докато Борисов по това време бил на посещение в САЩ и се срещал с президента Тръмп. Премиерът заяви, че нито той, нито представители на партията му ГЕРБ ще участват в консултациите за промяна на конституцията, които Радев предложи. \"Когато той направи своя политическа формация, когато влезе в парламента, може да направи каквото иска. Не съм му коментатор. Аз не чакам никой\" - подчерта Борисов и повтори, че е задействал нещата с поканата към Венецианската комисия и наблюдател от САЩ. Цялото видео от интервюто гледайте  тук. За проекта за продължението на \"Турски поток\" и Владимир Путин четете  тук. Какво мисли Борисов за свободата на словото четете  тук. На какво поприще се вижда след премиерския пост четете  тук. ", "date": "2019.12.04", "title": "Борисов: Прокурор, избран от 2/3 от прокурорската колегия в съдебния съвет, ще разследва главния"}
{"url": "https://www.dnevnik.bg/sviat/2019/12/04/4001169_turciia_ne_e_blokirala_plana_na_nato_za_zashtita_na/", "text": "Генералният секретар на НАТО Йенс Столтенберг каза на заключителната пресконференция след срещата на върха на алианса край Лондон, че е одобрен отбранителният план за Полша и трите балтийски републики. Преди разговорите официални източници на Анкара казаха за \"Ройтерс\", че ще блокират публикуването на плана, докато съюзниците не подкрепят операцията в Сирия и не обявят за тетористи сирийските кюрди от \"Отрядите за народна самоотбрана\" (YPG). Според Столтенбег съюзниците не са обсъждали въпроса за YPG, които Турция смята за сирийски вариант на терористичната организация Кюрдска работническа партия (ПКК). По-рано днес президентът на Литва Гитанас Науседа каза, че балтийските републики са успели да убедят Турция да не блокира обновения план за отбрана и \"се договорихме, че той ще бъде одобрен\". \"Никой не поиска нищо от нас в замята. Всички благодарихме на президента Реджеп Тайип Ердоган за неговата солидарност\", допълни Науседа пред журналисти.", "date": "2019.12.04", "title": "Турция не е блокирала плана на НАТО за защита на Полша и балтийските членове"}
{"url": "https://www.dnevnik.bg/sport/2019/12/04/4001175_samo_75_ot_biletite_za_macha_mejdu_ruis_i_djoshua_sa/", "text": "Мачът-реванш за световните титли по бокс в тежка категория между  Анди Руис и Антъни Джошуа  беше описан като двубоя на годината от известния промотър Еди Хърн, но въпреки това билетите за него не са разпродадени. Британският мениджър обясни, че предстоящият сблъсък в събота може да бъде сравнят с легендарните мачове между Мохамед Али и Джо Луис \"Трилърът в Манила\" и \"Грохот в джунглата\" между Али и Джордж Форман. Само три дни преди двубоя обаче са продадени 11 хиляди билета. Вторият мач между двамата боксьори ще бъде на 15-хилядното съоръжение \"Дирия арена\", което беше построено за двубоя. Според пратениците на английските медии за двубоя едва 75 процента от билетите са продадени. Очаква се на мача да има малко над 11 хиляди зрители, като от тях около четири хиляди ще бъдат британци, а останалите богати жители на Дубай и Абу Даби.  Първият мач между двамата  беше в легендарната американска зала \"Медисън скуер гардъб\", където присъстваха над 20 хиляди души. През 2017 г. Джошуа се би с Владимир Кличко пред  90 хиляди зрители на стадион \"Уембли\" . \"Мисля, че Саудитска Арабия предоставя най-добрите условия за толкова голям мач. Ако Ей Джей (Джошуа) спечели той може да се бие тук, както с Дионтей Уайлдър, така и с Тайсън Фюри. Кралстовото иска да стане дом на бокса\", каза Хърн. Джошуа иска победа и следваща цел \"Ще бъде ли специален момент за мен да си върна поясите? Не. Аз принадлежа на елита на бокса и когато си върна титлите няма да празнувам, ще остана спокоен и фокусиран върху следваща цел. За мен Анди Руис е просто поредната цел\", каза Джошуа. Шест месеца, след като беше нокаутиран от американеца в \"Медисън скуер гардън\" и загуби поясите на Световната боксова асоциация (WBA), Международната боксова федерация (IBF) и Световната боксова организация (WBO), Джошуа е готов да отговори с победа след единствената си загуба на професионалния ринг. \"Не съм загубил силата си, не съм загубил вярата и голямото си сърце. След мача в Ню Йорк се прибрах вкъщи и започнах да тренирам, за да съм готов за реванша\". Шампионът Руис за пореден път обеща да докаже, че победата му през юни не е случайност. Американецът от мексикански произход обяви, че е готов за новия подход на Джошуа и промените, които британецът ще предприеме. \"Боксирам се от шестгодишен и най-накрая всичко започна да ми се отплаща. Мечтата ми се сбъдна, така че няма шанс да оставя всичко това да ми се изплъзне. Джошуа ще се опита да ме надиграе, но аз нямам никакво желание да му върна обратно тези красиви пояси\", каза шампионът. Срещата между двамата, която получи името \"Сблъсъкът сред дюните\", е в събота.", "date": "2019.12.04", "title": "Само 75% от билетите за мача между Руис и Джошуа са продадени"}
{"url": "https://www.dnevnik.bg/bulgaria/2019/12/04/4001181_borisov_se_usumni_che_surbiia_shte_izprevari_bulgariia/", "text": "Аз знам, че съм направил каквото съм обещал\" - с тези думи премиерът Бойко Борисов реагира на критиката от страна на президента на Русия Владимир Путин, който днес обвини България, че бави строителството на продължението на газопровода \"Турски поток\". В Сочи, където се среща със сръбския си колега Александър Вучич,  Путин каза,  че Русия може да намери начини да заобиколи България \"през Южна Европа\", ако е необходимо. Премиерът Бойко Борисов заяви, че нито иска да влиза в обяснителен режим, нито да тълкува какво е искал да каже Путин.Той подчерта, че преди година Путин е настоявал България да получи гаранции за проекта, каквито вече са му били дадени и от Европейската комисия и от Белия дом, които не възразяват България да стане газоразпределител на Балканите. Не вярвам сърбите много по-бързо от нас да го построят\", добави премиерът. Той припомни, че има отправена покана от България към Путин да посети страната догодина и това ще е още един повод ад види напредъка в работата. Какво мисли Борисов за свободата на словото четете  тук. На какво поприще се вижда след премиерския пост четете  тук. Какво е бъдещето на реформата в прокуратурата четете  тук. ", "date": "2019.12.04", "title": "Борисов се усъмни, че Сърбия ще изпревари България с газопровода"}
{"url": "https://www.dnevnik.bg/video/lice_v_lice/2019/12/04/4001161_borisov_za_naznachenieto_na_geshev_nali_brat_mu_e/", "text": "Има пряка връзка между факта, че президентът Румен Радев подписа указа за назначаването на Иван Гешев за главен прокурор и факта, че братът на Гешев - Георги е началник на личната охрана на държавния глава. За това намекна в  предаването \"Лице в лице\"  по Би Ти Ви премиерът Бойко Борисов. Министър-председателят коментира какви качества притежава Иван Гешев и с какво се различава от Сотир Цацаров. На въпрос, свързан с притесненията на Румен Радев по отношение на кандидатурата на Гешев, Борисов заяви: \"Нали го кани и се прегръщаха и се целуваха в Президенството? Нали брат му е личната му охрана. Братът на Гешев е личната охрана на президента Румен Радев. Това има пряка връзка. Интересувайте се защо го вика, прегръщаха се и т.н\". Премиерът заяви, че за него най-добрият кандидат за главен прокурор е бил евродепутатът Емил Радев. \"За мен най-добрият беше Емо Радев. Не го издигнахме, защото е евродепутат от ГЕРБ и ако беше станал, щяхте да кажете: \"Вашият евродепутат стана главен прокурор\". Не познавам по-добри. Няма по-добри. Има по-мързеливи. Оглеждах и - няма. Мързи ги\", заяви той. Премиерът заяви, че нито той, нито представители на партията му ГЕРБ ще участват в консултациите за промяна на конституцията, които Радев предложи. \"Когато президентът Радев направи своята политическа формация, когато той отиде в парламента със своята политическа партия, може да направи каквото иска. Това е Конституцията. Който не е съгласен с Конституцията - излиза, прави политически субект, печели властта и може да прави промени\", каза още Борисов. Изказването на Борисов за последните препоръки на Венецианската комисия четете  ,  а думите му за свободата на медиите в България може да откриете .  Борисов коментира и изказването на президента на Русия Владимир Путин, че страната ни бави строителството на продължението на газопровода \"Турски поток\". Повече по тази тема четете ", "date": "2019.12.04", "title": ""}
{"url": "https://www.dnevnik.bg/sport/2019/12/04/4001189_levski_otstrani_cherno_more_ot_kupata_v_nerven_mach/", "text": "В нервен мач с малко голови положения \"Левски\" победи \"Черно море\" с 1:0 и се класира за четвъртфиналите в турнира за Купата на България. На своя стадион \"Георги Аспарухов\" сините елиминираха един от традиционно трудните си съперници. Единственото попадение в срещата вкара Мартин Райнов в 24-ата минута. Това беше и единственият точен удар на сините в двубоя. Преди година на съшата фаза в надпреварата \"Левски\" отпадна именно от \"Черно море\" след драматичен двубой във Варна, завършил след дузпи. Зрителите на \"Герена\" видяха много битка и малко качествени изпълнения. Двата тима не искаха да рискуват, като в по-голяма част от срещата имаше тактическо надлъгване между треньорите Петър Хубчев и Илиан Илиев. В 24-ата минута след корнер Холмар Ейолфсон отклони топката с глава, защитата на \"Черно море\" не успя да я изчисти и тя стигна до Мартин Райнов. Халфът имаше време да я овладее и с удар по тревата да я насочи в мрежата – 1:0.      До края на първата част \"Левски\" играеше по-добре, но нямаше чисти положения, с които да вкара втори гол. \"Черно море\" стигна до такъв чрез Букаси, но попадението беше отменено заради нарушение на Даниел Димов в атака. След почивката гостите от Варна опитаха по всякакъв начин да променят развоя на срещата, заиграха по-настъпателно, а \"Левски\" заложи на контраатаки. В нито една от ситуациите, които им се откриха обаче футболистите на Хубчев не успяха да застрашат вратаря на варненци. За четвъртфиналите се класираха още  \"Лудогорец\", който по-рано през деня победи \"Септември\" , както и \"Ботев\" (Гълъбово) и \"Ботев\" (Враца). В четвъртък са последните два осминафинала \"Арда\" - ЦСКА и \"Локомотив\" (Пловдив) - \"Литекс\".", "date": "2019.12.04", "title": "\"Левски\" отстрани \"Черно море\" от купата в нервен мач"}
{"url": "https://www.dnevnik.bg/sport/2019/12/04/4001204_krasimir_anev_zatvurdi_silnoto_predstaviane_na/", "text": "Красимир Анев завърши на 15-о място в индивидуалния старт на 20 км в Йостерсунд. Това беше втора надпреварата за сезона в Световната купа по биатлон. Анев допълни силното представяне на българския тим в първата седмица, след като през уикенда  Владимир Илиев впечатли с десето място  в спринта в шведския център. Европейският шампион в дисциплината от Минск  2019 не допусна нито една грешка в четирите си стрелби. Анев беше един от едва двамата биатлонисти с подобно постижение, заедно с руснака Антон Бабиков. Заради по-бавното си бягане обаче българинът завърши на 3:47.7 минути зад победителя Мартен Фуркад. Седемкратният носител на Големия кристален глобус поведе френския тим в паметно състезание. Първите четири места бяха окупирани от биатлонисти на Франция, като зад Фуркад се наредиха Симон Дестьо, Кентен Фийон Майе и Емилиен Жаклен.      Силното представяне на Франция допълни Фабиен Клод със седмо място. Между французите се наредих швейцарецът Бенямин Вегер, завършил пети, както и норвежецът Тарей Бьо. Победителят от спринта Йоханес Тингес Бьо направи три грешки в стрелбата и остана десети. Другите българи Владимир Илиев, Димитър Герджиков и Антон Синапов не успяха да влязат сред първите 30. Световният вицешампион в дисциплината Илиев направи много слаб старт и допусна седем грешки, завършвайки едва 68-и. Герджиков се нареди 57-ми, а Синапов на едва 94-о място. В събота предстои щафетата на 4х7.5 км при мъжете.", "date": "2019.12.04", "title": "Красимир Анев затвърди силното представяне на биатлонистите с 15-о място на 20 км"}
{"url": "https://www.dnevnik.bg/bulgaria/2019/12/04/4001205_premierut_se_kani_da_prizove_izdatelite_da_se/", "text": "Премиерът Бойко Борисов ще покани издателите на медии, за да се обединят около общи правила, по които да работят, така че да няма повече обвинения в нарушения на свободата на словото. Това съобщи самият той в интервю за Би Ти Ви. \"На \"Репортери без граници\" им казах - дайте правила и поемам ангажимент да събера издателите и ще питам обединявате ли се да ги спазваме, защото аз не мога да контролирам автоцензурата. Не мога да се намеся и на Пеевски, и на Прокопиев, и на Сашо Дончев. Затова ще кажа - подпишете се всички, съгласете се и ще постигнем свобода на медиите каквато искате\", разви идеята си Борисов. Премиерът се срещна с членове на международната журналистическа организация вчера след като преди това в продължение на три години нейни представители са правили безуспешни опити да се свържат с него и месец след като са били приети от президента Румен Радев. България е на 111 място в света по свобода на словото, а констатациите на \"Репортери без граници\" са, че тормозът над медиите се осъществява чрез законови механизми\", липсата на редакционна независимост, липсата на прозрачност на собствеността на медиите, както и конфликтите на интереси. Всичко за срещата четете  тук.  С днешното си изказване премиерът поставя под общ знаменател медии като \"Дневник\" и \"Капитал\" (с издател Иво Прокопиев), \"Сега\" (с издател Сашо Дончев) и изданията на бизнесмена и депутат от ДПС Делян Пеевски, които хвалят властта  и атакуват агресивно и често с фалшиви новини критикуващите Борисов, Цацаров и Гешев. Всъщност, и \"Сега\", и \"Капитал\" и \"Дневник\" още през 2004 г. станаха инициатори на Етичен кодекс, който ясно регламентира стандартите в професията, а  текстът му  може да бъде намерен на сайтовете на тези издания. През 2011 г. Пеевски и майка му Ирена Кръстева, както и други издатели (Тодор Батков, Тошо Тошев, Светлана Шаренкова, Валери Запрянов и други) напуснаха съюза на издателите и учредиха  свое сдружение  със собствен кодекс.  Днес Борисов повтори тезата си, че не се меси в редакционната политика и никой скандал не е бил премълчан от медиите в България. Той заяви, че протестира срещу държавното радио БНР като не ходи да дава интервюта там, а в държавната БНТ се появява само в обзорното политическо предаване \"Панорама\". Борисов не уточни каква е причината да протестира срещу БНР, но в други интервюта е казвал, че това е най-критичната към правителството медиа. Борисов каза, че след като напусне премиерския пост  ще се захване с разследваща журналистика  и изрази увереност, че опитът от полицейската работа ще му помогне да стане много добър. Той препоръча на журналистите да разследват твърденията на лидера на БСП Корнелия Нинова, че партийци - бизнесмени \"са си отворили портфейлите и плащат да я свалят\". \"Не е ли интересно за разследващите журналисти кой иска да купи най-старата политическа партия? Интересна тема и мен ме интересува, но никъде не я срещам разработена\", каза Борисов, който вероятно е пропуснал обясненията на самата Нинова. Тя конкретно сочи съпартиеца си Георги Гергов, когото държавата облагодетелства чрез замяната на т. нар. \"дупка\" във Варна. Гергов беше и  домакин през 2017 г. на срещата  между издателя Сашо Дончев и главния прокурор Сотир Цацаров, на която издателят, по неговите думи, е бил заплашван от държавния обвинител.", "date": "2019.12.04", "title": "Премиерът се кани да призове издателите \"да се обединят в името на свободата на словото\""}
{"url": "https://www.dnevnik.bg/sport/2019/12/04/4001187_ronaldo_supernichestvoto_mi_s_mesi_edva_sega_zapochva/", "text": "                         Така Кристиано Роналдо отговори на въпрос дали голямото му съперничество с Лионел Меси приключва. Двамата спечелиха 11 пъти \"Златната топка\" в последните 12 години. Единственият, който наруши доминацията на португалеца и аржентинеца беше Лука Модрич, спечелил най-ценното индивидуално отличие през 2018 г. В понеделник  Меси беше избран за №1 за шести  път, като отново излезе пред Роналдо. Португалецът остана едва трети за \"Златната топка\", като дори не присъстваше на церемонията, за да получи приз за №1 в Серия А. Роналдо навърши 34 години през февруари и според някои анализатори формата му започва да спада. От началото на сезона той има седем гола в 16 мача за \"Юветус\". Меси има 11 попадения, като е изиграл две срещи по-малко от португалеца.", "date": "2019.12.04", "title": "Роналдо: Съперничеството ми с Меси едва сега започва"}
{"url": "https://www.dnevnik.bg/biznes/2019/12/04/4001150_po_ideia_na_bsp_deputatite_reshiha_da_vdignat/", "text": "Заплатите на социалните работници ще се увеличат догодина с 15%. За целта депутатите решиха да предвидят с 5 млн. лв. повече по това перо в бюджета на Министерството на труда и социалната политика докато гласуваха на второ четене проектозакона за бюджета за 2020 г. Предложението бе на депутата от БСП Дора Янкова. Такав в проекта бе записано, че разходите за персонал догодина ще бъдат 125.2 млн. лв. За бюджетната сфера като е цяло е предвидено вдигане на парите за заплати с 10%. По думите на Янкова приетото й предложение засяга 4700 души. По думите й средната заплата за начинаещ в тази сфера е малко над минималната заплата. Янкова настоя, че е необходимо повишението на заплатите в сотзи сектор да продължи като политика. Светлана Ангелова, заместник-председател на социалната комисия в парламента и депутат от ГЕРБ обяви, че наистина заплатата на начинаещ в този сектор е близо до минималната и затова ГЕРБ ще подкрепи предложението. Социалните работници заслужават по-високо увеличение на заплатите от 1 януари 2020 г. от предвиденото десетпроцентно увеличение в бюджетната сфера, допълни Ангелова. Допълни, че парите ще се осигурят с вътрешно преструктуриране на бюджета на министерството. Обяви, че решението е и това ще мотивира хората да работят както досега от сърце. Лидерът на БСП Корнелия Нинова използва случая да поздрави управляващите за нещо, което рязко се случва в пленарната зала. По-рано при гласуването на общата приходна и разходна част на бюджета депутатите отхвърлиха всички предложения на БСП за увеличаване на разходите в няколко сфери. Повече по темата четете  тук . В 20 ч. депутатите приключиха работата си за деня и утре сутринта продължават с приемането на текстове от проектозакона за бюджета за 2020 г. Междувременно без дебати мина приемането на бюджетите на няколко институции - Народното събрание(със заложени разходи от 80 млн. лв.), на Сметната палата, на президента, на Министерския съвет. Не се прие предложението на БСП да се предвидят 900 хил. лв. за ремонтни дейности на Зографския манастир. По-голяма дискусия имаше при гледането на бюджетите на съдебната власт и на отбраната. Депутатите отхвърлиха предложението на няколко депутати от левицата, начело с Крум Зарков, да се предвидят пари за назначаването на 500 съдебни помощници, без които съдиите изнемогват, както и 420 хил. лв. за увеличаване парите на инспектората на съдебната власт, заради вменените им задължения по Закона за защита на личните данни, за което са нужни 10 щатни бройки, по оценки на левицата. обяви от парламентарната трибуна министърът на правосъдието Данаил Кирилов. Поздравявам Висшия съдебен съвет. В преговорите с екипите на Министерството на финансите смятам, че те постигнаха един оптимален бюджет, благодарение на който се получи общо сумарно увеличение спрямо предходната година с повече от 70 млн. лв. Смятам, че това увеличение ще обезпечи работата на съдебната система включително и ще послужи за увеличение на възнагражденията вътре в съдебната система средно аритметично с около 10 %\", каза Кирилов.  Той също оцени нуждата от дебат за финансиране за назначаването на съдебни помощници, които, по думите му, могат съществено да повлияят за повишаване на качеството на магистратския труд. В същото време обаче обяви, че предложеният бюджет е достатъчен и изрази убеденост, че ВСС ще се справи \"с тези показатели\". обяви при дебатите за бюджета за отбрана депутатът от БСП Таско Ерменков. Службата е подценена, ако продължаваме така, скоро ще имаме модерна купчина желязо, но няма да има кой да я управлява, обяви той. Милен Михов, \"Обединени патриоти\", репликира, че с 20% повече постъпилите от напусналите и пенсионираните. в армията, а с бюджета за отбрана за 2020 г. се осигуряват пари за назначаването на 800 нови военнослужещи, което се равнявало на два батальона. Предвидените разходи за Министерство на отбраната за 2020 г. са 1.5 млрд. лв. като те са с около 200 млн. лв. повече от тази година. Предвидени са пари за придобиването на 150 бронирани машини за пехотата и 2 нови кораба за флота.  По трансферите от бюджета на Министерство на отбраната за държавните висши училища на Военна академия \"Г. С. Раковски\" се отпускат 8 млн. лв. като 3 млн. лв. са предвидени за Висшето военновъздушно училище \"Георги Бенковски\". За последните две години включително и за следващата Това каза зам.-председателят на парламентарната група на ГЕРБ Красимир Ципов по време на дебата по бюджета на МВР за 2020 година. Посочи, че това е дало възможност да бъдат увеличени заплатите на служителите за някои длъжности, включително с близо 30 %. Това уважаеми народни представители, беше един от основните проблеми, който беше поставен на вниманието на ръководството на министерството в началото на този мандат, каза още Ципов. МВР често е критикувано заради това, че разполага с най-големия бюджет в държавата като абсолютна стойност, а непрекъснато се изтъква липсата на достатъчно финансиране. За противодействие на престъпността са предвидени 967.4 млн. лв., за защита на границата - 234.2 млн. лв., за защита на населението при бедствия и притовопожарна дейност - 282.7 млн. лв. ", "date": "2019.12.04", "title": "По идея на БСП депутатите решиха да вдигнат заплатите на социалните работници"}
{"url": "https://www.dnevnik.bg/bulgaria/2019/12/04/4001233_mejdunarodni_kompjuturni_izmamnici_deistvali_chrez/", "text": "При международна операция срещу компютърни измами в България са задържани седем души, запозодрени, че са съдействали за кражбата на над 60 млн. евро от компании от САЩ, Канада и Западна Европа, съобщи БНТ като се позова на зам.-главния прокурор Иван Гешев. Един от задържаните е гражданин на Ливан и близък до бивши собственици на голям търговски център в столицата. Задържан е и друг чужденец, гражданин на Ирак, като и двамата са със статут на постоянно пребиваващи чужденци в България. Петимата българи са на средно и ниско ниво в групата. Привличани са безработни, търсещи работа в интернет, които са се съгласявали личните им данни да се използват за откриване на банкови сметки и услугата интернет банкиране, чрез която са ставали кражбите, поясни Гешев. Пострадали били 47 компании от Великобритания, Испания, Италия, Полша, и Канада. Измамниците следили търговската комуникация на дружествата и когато наближавал момент на плащане, изпращали мейл с леко променен адрес с молба парите да бъдат преведени в нова сметка. При редица обиски в различни помещения днес са иззети много доказателства, включително за банкови преводи от компании към мулета в България. Възможно е измамените фирми да са много повече от 47, както и, че мулетата са много повече от установените до момента пет, информира БНТ. .", "date": "2019.12.04", "title": "Международни компютърни измамници действали чрез мулета в България"}
{"url": "https://www.dnevnik.bg/analizi/2019/12/04/4001183_tainata_se_razbulva_borisov_podkrepia_sudebni_shefove/", "text": "Премиерът Бойко Борисов направи важни признания за влиянието си в съдебната власт – нещо, което винаги страстно е отричал. Докато изтъкваше \"ненадминатите\" успехи на управлението си в предаването \"Лице в лице\" по Би Ти Ви, той заяви: \"Аз подкрепих най-много Лозан Панов!\" (вижте  цялото видео тук ). Поводът за изявлението, че на него се дължи изборът на сегашния председател на Върховния касационен съд, беше реплика на водещата Цветанка Ризова, че очевидно подкрепя много главния прокурор Сотир Цацаров и бъдещия главен прокурор Иван Гешев. Признанието му запълни важна празнина в пъзела, който именно Цацаров започна да нарежда, след като в телевизионен ефир заяви публично по време на избора на Иван Гешев във Висшия съдебен съвет: \"Изборът се случва в две други сгради\". \"Питайте го него. Най-много го подкрепих. Той нямаше да стане съдия, ако аз не го бях подкрепил\", заяви с категоричен тон Борисов и поясни как се е случило това: \"С парламентарните си групи. С начина, по който се избират във Висшия съдебен съвет. С излъчените от нас представители.\" От което се разбра, че лидерът на ГЕРБ командва повече от една парламентарна група. За изкривената му представа, че депутатите са подчинени на правителството, а не обратното, както е по конституция, се разбра при скандала със свалянето на водещата Силвия Великова от ефира на БНР. Тогава премиерът пак обясяваше, че депутатите му били подчинени, понеже той бил лидер на партията. Сега Борисов удиви публиката с разсъждението си, че членовете на ВСС от парламентарната квота са му пряко подчинени и той може да им казва за кого да гласуват. да гласува за Панов. \"Ами естествено!\", обяви Борисов. И не се стърпя да вкара в интригата и министъра на правосъдието от втория си кабинет – Христо Иванов. \"Не помните ли? Христо Иванов ми беше министър.\" Така невинно той вкара името на Иванов в употреба с внушението, че едва ли не той е подкрепял Панов. Тук е важно да припомним, че Лозан Панов беше номиниран лично от главния прокурор Сотир Цацаров, чийто остър критик Иванов беше и като министър, и до ден днешен. \"Той идваше често при мен – господин Панов, тогава\", продължи историята си премиерът. А на въпрос на Цветанка Ризова \"Идваше често и вие казахте: \"Ще те подкрепя?\", премиерът каза: \"Да, разбира се! Аз не съм лицемер!\" Панов обаче очевидно не се е поддал на очакваната от него лоялност за подкрепата, защото от години критикува статуквото и говори, че държавата е превзета. Това принуди Борисов п рез май обаче да заяви за Пано в, че му няма доверие, защото се изявявал като политическа фигура. на ръководители в съдебната власт. В деня на местните избори например в отговор на твърдение на президента Румен Радев, че \"премиерът има огромно влияние във Висшия съдебен съвет\", Борисов се оправда: \"Когато променяхме законите, ВСС беше от 24 души. От тях 11 са от квотата на целия парламент. От тях само трима са от ГЕРБ. Другите трима са от БСП, а двама от ДПС. Тоест двете партии, които гласуваха за Радев, имат пет гласа, а ние три от 24.\" Сега обаче от думите му излезе, че влиянието му е доста по-голямо. Паметливите помнят как премиерът дотича във Висшия съдебен съвет, след като негов член го осведоми тайно със SMS, че се обсъжда да бъде проверен за казаното по негов адрес в изтекли в медиите записи, на \"двете каки\", както самия Борисов нарече разговорите между две съдийки от Софийския градски съд.  След като едната сграда, в която се избират висшите съдебни ръководители беше изяснена от премиера Бойко Борисов, Особено в светлината на  разказаното от бившия председател на Софийския районен съд Методи Лалов  през април т. г. Тогава Лалов съобщи, че изборът му за титулярен председател на съда е станал възможен едва след среща с тогавашния председател на Върховния административен съд (ВАС) Георги Колев, организирана от Владимира Янева, тогава председател на Софийския градски съд. На този разговор обаче се е появил и самият депутат от ДПС и Делян Пеевски, с когото Колев споделил кой е Лалов и какъв е поводът за срещата им. \"Попита – какво става тук? Те му обясниха – ами тук сме се видели, за да обясни това момче, каза Георги Колев, за своята концепция и евентуално да получи подкрепа и от мен. Аз знаех, че избор без подкрепа от лошите няма да има, невъзможно е. В този момент този корпулентен политик, твърде известен, знаете, каза – ама да не стане така, и сега цитирам – Разказаното от Борисов по Би Ти Ви допълва и изтеклите преди години записи от дома му в Банкя, в които чухме как тогавашният градски прокурор на София Николай Кокинов му заявява по повод избора на Цацаров за главен прокурор: \"Не ми се подсмихвай, ти си го избра!\"", "date": "2019.12.04", "title": "\"Тайната\" се разкрива: Борисов подкрепя съдебни шефове в кабинета си"}
{"url": "https://www.dnevnik.bg/sport/2019/12/04/4001232_snimka_na_denia_zavrushtaneto_na_mourinyo_na_old/", "text": "Година след като беше уволнен от \"Манчестър юнайтед\" Жозе Моуриньо се завърна на \"Олд трафорд\" с новия си отбор \"Тотнъм\". \"Шпорите\" гостуват на \"червените дяволи\" в едно от дербитата на  .", "date": "2019.12.04", "title": "Снимка на деня: Завръщането на Моуриньо на \"Олд трафорд\""}
{"url": "https://www.dnevnik.bg/politika/2019/12/04/4001234_radev_kritikuva_nato_za_razdelenieto_proizvoditeli_-/", "text": "Президентът Румен Радев е посочил пред лидерите на страните от НАТО, че не вижда бъдещето на алианса като съюз между производители и клиенти, а като партньори, които заедно развиват своята сигурност, високи технологии, и заедно произвеждат военно оборудване, предаде БТА. Предизвиках дебат за една друга разделителна линия, която изобщо не се обсъжда - че страните се делят на производители и на клиенти, купувачи, каза държавният глава на заключителния си брифинг след срещата на върха на алианса в Лондон. \"Тук вече позициите са съвсем различни. Ако си силна, високотехнологична икономика, която произвежда военно оборудване за своите собствени нужди и за експорт, когато инвестираш в модернизации, всичките пари отиват в твоята икономика, в твоите хора, и не подлагат на натиск социалната система. Но когато си страна с по-слаба икономика и не произвеждаш тези оръжия, 100 процента от разходите, които даваш за модернизации отиват в богатите страни. За нас това вече наистина е товар, защото натоварва социалните ни системи, коментира президентът Радев, който добави, че е споделил откровено, че това задълбочава технологичната и икономическата пропаст между страните членки в някои отношения. Радев е предложил на генералния секретар Йенс Столтенберг в дискусии да се мисли за форми, така че да има много по-силно индустриално сътрудничество и трансфер на технологии към тези държави, които купуват - като България. Същото предложил и на президента на САЩ Доналд Тръмп. \"Предложението ми беше много конкретно и ясно - САЩ да използват стимули и да се ангажират с много по-голяма подкрепа на страните, които изразходват повече от 2 процента за отбрана - за индустриално сътрудничество и трансфер на технологии\", посочи българският държавен глава. Президентът коментира, че се поставя разделителна линия между държавите, които са с под 2 процента от БВП за отбрана, и тези, които надвишават този процент. Той е изтъкнал на форума направеното от България - за тази година разходите ни за отбрана са над 2 процента, и то чувствително - 3,25 процента от БВП. Ние сме втората страна в НАТО след САЩ с такъв висок разход за отбрана, като над 60 процента от тези средства отиват за модернизация - за купуването на изтребителите Ф-16, с пълно авансово плащане, напомни президентът, цитиран от БТА. .", "date": "2019.12.04", "title": "Радев критикува НАТО за разделението \"производители - клиенти\", поискал подкрепа от Тръмп"}
{"url": "https://www.dnevnik.bg/photos/2019/12/04/4000971_fotogaleriia_svetovnite_snimki_na_denia_-_4_dekemvri/", "text": "Демонстрант държи четка за тоалетна с лика на Доналд Тръмп на протест по време на срещата на ръководителите на страните - членки на НАТО в Лондон, Великобритания.", "date": "2019.12.04", "title": "Фотогалерия: Световните снимки на деня - 4 декември"}
