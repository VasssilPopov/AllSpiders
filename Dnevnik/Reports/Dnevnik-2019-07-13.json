{"url": "https://www.dnevnik.bg/sport/2019/07/13/3937965_kesheru_donese_pobeda_na_ludogorec_v_domakinstvoto_v/", "text": "Клаудиу Кешеру имаше ключова роля за първата победа на \"Лудогорец\" за сезона. Шампионите започнаха с успех в Първа лига, като се наложиха с 2:0 срещу новака \"Царско село\". Кешеру отбеляза и двата гола, първият от които от дузпа. \"Лудогорец\" изигра домакинството си във Велико Търново заради подмяната на тревата на стадиона в Разград. \"Царско село\", който спечели убедително първото място във Втора лига миналия сезон, не успя да се противопостави на водения от Стойчо Стоев състав. Другият новак в елита - \"Арда\", не успя да дебютира пълноценно. Мачът с \"Ботев\" (Пловдив) в Кърджали започна, но само след няколко минути беше прекъснат заради проливния дъжд и ако времето позволява, ще продължи в неделя. \"Лудогорец\" започна сезона в първенството с ранен гол. Той дойде в седмата минута, когато Жоржиньо падна в наказателното поле след единоборство с Йордан Минев и съдията даде дузпа. Кешеру беше точен при изпълнението. Шампионите продължиха да атакуват, но нямаха много възможности. Жоржиньо не отигра добре при най-добрата. \"Царско село\" приключи полувремето само с един неточен удар. След почивката \"Лудогорец\" продължи да е по-дейният отбор и стигна до втори гол. В 67-ата минута след ъглов удар Кешеру изпревари защитник и с глава отблизо вкара втория си гол. Вниманието на водения от Стоев отбор се насочва към реванша с \"Ференцварош\" от квалификациите в Шампионската лига. \"Лудогорец\" е домакин, след като  загуби с 1:2 гостуването си .", "date": "2019.07.13", "title": "Кешеру донесе победа на \"Лудогорец\" в домакинството в Търново"}
{"url": "https://www.dnevnik.bg/zdrave/2019/07/13/3937896_s_promeni_v_zakona_moje_da_se_reshi_problema_s/", "text": "За решаване на  проблема с липсата на лекарства за онкоболните деца  са нужни промени в закона, каза днес пред Би Ти Ви директорът на Националната здравноосигурителна каса (НЗОК) Дечо Дечев. \"Проблемът е извън НЗОК, но поех ангажимент да предложим текстове, които да се обсъждат и влязат\", допълни той. По повод предложението здравната каса да си връща парите, дадени за лечение на пострадали при катастрофи и умишлени престъпления, като си ги търси от извършителите, Дечев обясни, че такъв законов текст има от 17 години. Той обаче не е прилаган, защото не било регламентирано предаването на информация за осъдените на касата. \"Сега се регламентира този въпрос. При влязла в сила присъда, ние ще получаваме информация, ще проверим колко е заплатила касата за лечение и тя ще предяви иск към причинителите\", обясни Дечев. Той посочи, че на година има хиляди такива случаи, като НЗОК би могла да получава поне 1 млн. лева допълнително. \"Ако се приеме да има давност за няколко година назад, ще са няколко десетки милиона\", допълни той.", "date": "2019.07.13", "title": "С промени в закона може да се реши проблема с онкоболните деца, смята управителят на здравната каса"}
{"url": "https://www.dnevnik.bg/razvlechenie/2019/07/13/3937773_maratonkata_kato_proizvedenie_na_izkustvoto_dostoino/", "text": "Найки\" е по петите на Моне. Поне така твърди \"Ройтерс\" в материал, който разказва как аукционна къща \"Кристис\" се готви за първия си онлайн търг, посветен изцяло на маратонките и тяхната нарастваща колекционерска стойност, която достига до цени от десетки хиляди долари. В сътрудничество с магазина за спортни стоки Stadium Goods \"Сотбис\" се готви да предложи 100 чифта от някои от най-редките спортни обувки, създавани някога. Сред тях са едни от първите маратонки за бягане на \"Найки\", чиято цена се очаква да достигне 160 хил. долара. \"Лунната обувка\" (Moon Shoe) на \"Найки\" е един от едва 12 чифта, създадени от треньора и съосновател на \"Найки\" Бил Бауърман за състезателите в Олимпиадата през 1972 г., а този, който се предлага на търга, е ръчна изработка. Сред предложенията ще са и версии от 2011 и 2016 г. на лимитираната серия обувки на \"Найки\" за филма от 1989 г. \"Завръщане в бъдещето II\" с Майкъл Джей Фокс. Версията на футуристичната обувка от 2016 г., която е допълнена със замозавързващи се връзки, се очаква да достигне цена между 50 и 70 хил. долара. \"Отдавна говорим за това как маратонките са луксозната мода на това поколение и възможността да си сътрудничим с бранд с историята и размаха на \"Сотбис\" е допълнително доказателство за това\", коментира единият от основателите на базирания в Ню Йорк магазин Stadium Goods Джон Макфитърс в изявление. Други обувки, които ще се продават онлайн от вторник до 23 юли, включват няколко екземпляра от лимитирана серия на \"Адидас\", Air Jordan и колекцията Yeezy на Кание Уест. Според мениджъра по електронна търговия към \"Сотбис\" Ноа Вунш продажбата на маратонки събира на едно място \"изкуство, култура и мода\". Освен това отбелязва и разрастването на аукционната къща в предлагането на разнообразни луксозни стоки. Обувките ще могат да бъдат видяни под формата на изложба в \"Сотбис\" в Ню Йорк до 23 юли. Засега най-високата сума, давана за маратонки, е 190 373 долара, дадени през 2017 г. за чифт \"Конвърс\", за който се смята, че е бил носен от Майкъл Джексън на олимпийския финал по баскетбол през 1984 г.. Тогава обувките бяха продадени от калифорнийската компания за спортни сувенири SCP.", "date": "2019.07.13", "title": "Маратонката като произведение на изкуството, достойно за търг"}
{"url": "https://www.dnevnik.bg/politika/2019/07/13/3937897_rekordna_globa_ot_5_miliarda_dolara_za_feisbuk_zaradi/", "text": "Компанията Фейсбук (Facebook) ще бъде глобена с рекордните 5 милиарда долара от регулаторните органи в САЩ след разследване за неуспехите на най-голямата социална медия в света да защити личните данни на своите потребители, съобщи в. \"Уолстрийт джърнъл\". Американският ежедневник се позова на добре осведомени източници, че миналата седмица Федералната търговска комисия (ФТС) е взела съответното решение с 3 на 2 гласа. Не е ясно след колко време ще бъде обявена глобата. Разследването срещу Фейсбук започна миналата година, след като бе разкрито, че базираната в Лондон консултантска компания \"Кембридж Аналитика\" (Cambridge Analytica) е получила достъп до данните на до 87 милиона потребители. \"Кембридж Аналитика\" е работила за предизборната кампания на президента на САЩ Доналд Тръмп през 2016 г. Компанията е създадена през 2013 г., първоначално с фокус върху изборите в САЩ. Стартът е даден с помощта на 15 млн. долара от консервативния милиардер  Робърт Мърсър , а името ѝ е било избрано от главния редактор на \"Брайтбарт\"  Стивън Банън , който по-късно се превърна в \"сивия кардинал\" на Тръмп. Тя е работила за кампанията на Тед Круз, преди да се пренасочи към настоящия държавен глава. Федералната търговска комисия и Фейсбук са отказали да потвърдят информацията на \"Уолстрийт джърнъл\". Министерството на правосъдието на САЩ сега прави преглед на споразумението, но обикновено не променя решения на ФТС, пише още изданието. Фейсбук е най-голямата социална медия в света с 2,7 милиарда активни потребители месечно, отбелязва Франс прес. Глобата не е особено голяма за компанията, която миналата година обяви печалба от 22 милиарда долара при оборот от 55 милиарда долара. В последно време обаче се надигнаха гласове за разделяне на гиганта, който е критикуван, че не се справя достатъчно добре при защитата на личните данни и в борбата срещу фалшивите новини. /БТА", "date": "2019.07.13", "title": "Рекордна глоба от 5 милиарда долара за Фейсбук, заради \"Кембридж Аналитика\""}
{"url": "https://www.dnevnik.bg/sport/2019/07/13/3937815_megan_rapinou_-_momicheto_koeto_se_osmeli_da_zablesti/", "text": "Мотото на световното първенство за жени отправи послание, което (не)очаквано беше последвано от футболистката на САЩ Меган Рапиноу. С цветен образ, умения на лидер и чести изяви в публичното пространство тя прикова погледите към себе си на и извън терена. Освен като вдъхновител на отбора Рапиноу показа, че ще продължи да се бори за равенството между половете в спорта и обществото. С повишаването на интереса към женския футбол, който постепенно започва да излиза от сянката на мъжете, и провеждането на най-успешното световно първенство, пред Ранипоу се откри сцена, в чийто спектакъл тя имаше главна роля. Американката получи възможност да представи идеите си пред голяма аудитория. Мнозина дори нарекоха надпреварата във Франция \"Световното първенство на Меган Рапиноу\". Но коя е футболистката с лилавата коса, която разбуни духовете? Шоуменът с умения на лидер На 34 години Рапиноу не е ново лице в женския футбол. Тя е играла в седем отбора на три континента, сред които и френския шампион \"Лион\", който е хегемон в последните години в Европа. Рапиноу, която е олимпийска шампионка със САЩ от 2016 г., често е под светлината на прожекторите и в центъра на забавлението. В мача срещу Колумбия от световното през 2011 г. тя отбеляза втория гол, като след това взе един от микрофоните на стадиона и запя музикалния хит Born in the USA. На световното във Франция Рапиноу отново се прояви като човек, умеещ да забавлява, като с доброто си настроение въздействаше на съотборничките си. След финала с Холандия американката започна да танцува и обеща голям купон. В течение на турнира тя отбеляза шест гола и подаде за други три, като освен призa за голмайстор на световното, получи отличието за най-добър играч на турнира. Попаденията ѝ дойдоха във важни моменти, в които отборът имаше най-голяма нужда от своя лидер. Във финала Рапиноу вкара първия гол от дузпа. \"Меган е направена за тези моменти. Колкото по-голяма е сцената, толкова повече тя блести\", каза селекционерът на американките Джил Елис след триумфа. Американките станаха вторият отбор след Германия, който  успява да защити световната си титла . Отборът на САЩ спечели за рекорден четвърти път шампионата на планетата и беше финалист в последните три надпревари. Нападател на терена, защитник в живота На терена Рапиноу има атакуваща роля, докато в живота тя се изявява като върл защитник на ЛГБТ обществото (лесбийки, гейове, бисексуани и трансджендър хора) и другите форми на сексуалност. Американката успя да разбуни духовете с призива си по време на прайда: \"Давайте, гейове\". Рапиноу не пропусна възможността да отправи послание към президента на САЩ Доналд Тръмп, като заяви, че не би отишла в Белия дом, ако бъде поканена при евентуална титла на американките. \"Мегън първо трябва да спечели, преди да говори\", туитна Тръмп. Отговорът не повлия на Ранипоу, която в подкрепа на кампанията на  куотърбека Колин Каперник  замълча при изпълнението на химна.  Напрежението вероятно вдъхнови американката , която впоследствие вкара и двата гола при успеха в четвъртфиналите срещу домакина Франция. Друга кауза от голямо значение за Рапиноу е борбата ѝ за равнопоставеност на мъжете и жените във футбола. Тя е една от  футболистките на САЩ, които съдят местната футболна федерация  с искане за равно заплащане и еднакви трудови условия с представителния тим при мъжете. При завеждането на делото те изтъкнаха, че жените неправомерно получават над три пъти по-малко от мъжете при поставени постигането на еднакви цели. Главен довод е представянето на националните отбори по футбол на САЩ, за които се посочва, че е на различни полюси, като жените имат повече успехи в последните години. \"Чувствам се непобедима. Дадохме най-доброто шоу, за което всички са се надявали да видят. Не можем да бъдем по-добри посланици. Малко обществен срам няма да навреди на никого, нали\", каза Рапиноу след финала. Тя отправи силно послание, в което  обвини ФИФА в липса на уважение към женския футбол . Причината отново беше свързана с финансовите възнаграждения. За сравнение  наградният фонд на световното  във Франция беше 30 милиона долара, а шампионките заслужиха 4 милиона. Парите на турнира при мъжете преди година в Русия беше 400 млн. долара с гарантирани 38 за първенеца. \"Мисля, че сме приключили с въпросите като: \"Дали го заслужаваме\". Всеки е наясно с това. Да отидем на следващо ниво с: \"Какво следва\", как можем да подкрепим жените по света и как ФИФА може да го направи\", каза Рапиноу в критиката си към ФИФА.", "date": "2019.07.13", "title": "Меган Рапиноу - момичето, което се осмели да заблести"}
{"url": "https://www.dnevnik.bg/politika/2019/07/13/3937898_gerb_vijda_v_atakata_sreshtu_shefa_na/", "text": "Има целенасочена атака срещу председателя на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев и тя е част от действия за отслабване на националните институции. Тази теза изрази по БНТ днес заместник-председателят на парламентарната група и член на Изпълнителната комисия на ГЕРБ Красимир Велчев. \"Не зад всички данни, които излизат има достатъчно доказателства. Понякога такива данни се изкарват, за да се компрометира даден човек или комисия\", аргументира се Велчев. Той допълни, че Пламен Георгиев е \"много качествен човек\". Председателят на антикорупционната комисия беше в дълъг отпуск след като на тераса, която само той ползва, бяха открити незаконни сгради. Те трябваше да бъдат съборени, но шефът на строителния контрол в Столичната община арх. Влади Калинов отмени заповедта за това. Впоследствие  Калинов подаде оставка , а Община \"Слатина\" започна нова проверка на постройките върху терасата. Скандалът с терасата върху покрива на жилището на шефа на антикорупционната комисия започна с  публикация на организацията \"Антикорупционен фонд\"  , че Пламен Георгиев е пропуснал да декларира 186 кв.м тераса на покрива на своя апартамент на три етажа в кв. \"Гео Милев\". Шефът на КПКОНПИ отрече и неколкократно поясни, че терасата е обща площ на сградата, макар че достъп до нея има само от неговото жилище, както и че постройките са били на покрива, когато той е купил жилището през 2017 г. В момента данъчните инспектори в София и прокуратурата правят  ревизия на имуществото и доходите -  негови и на съпругата му, за периода 2013 – 2018 г. По-рано през седмицата  антикорупционната комисия завърши проверките по скандала с апартаментите , купувани от хора във властта на цени под пазарните, като оповести, че не са открити нарушения. Според Красимир Велчев има интереси институциите да не са с достатъчно авторитетни и целенасочено се работело в тази посока. \"Защото ако институциите са слаби и държавата е слаба\", допълни той без да посочи от къде идват атаките. По повод решението на ГЕРБ да създаде етична комисия Велчев обясни, че нейната задача няма да е да прави разследвания, а да разглежда обвиненията срещу представители на партията от \"чисто човешка страна\", от морална гледна точка. \"В България има един основен проблем - липсата на достатъчен контрол във всяка сфера. Дори поставяме въпрос дали има достатъчен контрол върху контролните органи. Кой контролира контролните органи?\", обобщи зам.-председателят на парламентарната група на ГЕРБ. Какви обяснения даде Георгиев за имотите си четете  тук.", "date": "2019.07.13", "title": "ГЕРБ вижда в атаката срещу шефа на антикорупционната комисия план за отслабване на институциите"}
{"url": "https://www.dnevnik.bg/kultura/2019/07/13/3932949_otkus_ot_marketing_40_-_ot_tradicionnoto_kum/", "text": "Те са не само млади, но и бързо мигриращи към градските зони и приемащи начина на живот на големия град. Мнозинството от тях са от средната класа или над нея, следователно имат значителен доход, който да харчат. Изкачвайки се от по-нисък социоикономически статус, те се стремят да постигнат по-големи цели, да преживеят по-фини неща и да имитират поведението на хората от по-горните класи. Тези черти ги правят привлекателен пазар, който маркетолозите да преследват. Тъй като са \"дигитални туземци\", те могат да вземат решения за купуване навсякъде и по всяко време, включително и чрез широк спектър от устройства. Въпреки че са на \"ти\" с интернет, те обичат да преживяват нещата физически. Ценят силното ангажиране, когато взаимодействат с марките. Освен това са много социални; общуват един с друг и си вярват взаимно. В действителност вярват на своята мрежа от приятели и на семейството си повече, отколкото се доверяват на корпорациите и марките. Накратко, те са силно свързани. Свързаността ускорява пазарната динамика до степен, в която е практически невъзможно компанията да действа самостоятелно и да разчита на вътрешните си ресурси, за да спечели. Тя трябва да си даде сметка, че за да спечели, трябва да си сътрудничи с външни страни и дори да включи участието на клиентите. От гледна точка на по-голямата картина свързаността позволява на маркетолозите да избягват този капан. Макар да е вярно, че свързаността се ръководи от технологията, а именно \"технологията на екраните и интернет\", нейното значение е много по-стратегическо. Интернет е гръбнакът на тези екранно базирани взаимодействия. Глобалният интернет трафик е нараснал с фактор 30 от 2000 до 2014 г., свързвайки всеки четирима на десет души в света. Според прогноза на Cisco ще станем свидетели на още един десетократен скок на глобалния интернет трафик до края на 2019 г., задвижван от над 11 милиарда свързани мобилни устройства. Следващото ниво е преживелищната свързаност, при която интернет се използва, за да доставя по-добро преживяване на клиента в допирните точки между клиентите и марките. На този етап вече не се интересуваме само от ширината, но и от дълбочината на свързаността. Крайното ниво е социалната свързаност, която се отнася до силата на връзката в общностите от клиенти... Разговорът на клиентите е пословично необуздан: компаниите не могат директно да контролират съдържанието. Когато е благоприятен, разговорът повишава \"капитала\" на марката. Когато обаче не е, вреди на марката. Благосклонността към нея е изцяло в ръцете на клиентите. Марките с автентична диференциация, която е въплътена в тяхната ДНК, имат по-голяма вероятност да влязат в благосклонни разговори. След смъртта на основателката Анита Родик обаче марката донякъде загуби привлекателността си на \"активист\". За да я възроди, на 40-тия ѝ рожден ден компанията пусна в ход кампанията си \"Обогатявай, не експлоатирай\". Целта й бе да привлече упоритите клиенти, които активно подкрепят мисията на марката, но и клиентите, които се чувстват добре, когато купуват продукти с такава социално отговорна марка. Timberland е друг водещ пример. Марката за стоки, свързани с начин на живот на открито, пое ангажимента да засади 10 млн. дръвчета (кумулативно от 2001 г.) и да използва възобновяеми източници, за да задоволява енергийните нужди на половината от предприятията си. Тя се ангажира в бизнес практики, които не са често срещани в индустрията. Компанията продава само един \"идеален\" тип матрак, проектиран да осигурява най-висококачествения сън, докато конкурентите предлагат много варианти. Компанията продава онлайн и компресира матраци с големи размери до подходяща за транспортиране кутия с размери 53 х 53 х 106 см. Не само това, ами осигурява пробен период от 100 нощи, безплатен транспорт и възможност за връщане. За клиентите, които нямат време да избират правилния модел и да транспортират матрака, това е много удобно и не носи никакви рискове. Остава да видим обаче доколко Casper е способна да остане привлекателна в дългосрочна перспектива.", "date": "2019.07.13", "title": "Откъс от \"Маркетинг 4.0 - От традиционното към дигиталното\" на Филип Котлър"}
{"url": "https://www.dnevnik.bg/biznes/2019/07/13/3937903_reformite_v_energetikata_ne_turpiat_otlagane_smiata/", "text": "Реформите не търпят отлагане. НЕК трябва да се преструктурира възможно най-бързо чрез разделяне на дейностите по обществена доставка и по производство и търговия с електрическа енергия с цел избягване на манипулации. Държавата трябва да създаде условия за реална конкуренция между производителите на електроенергия, пазарна интеграция със съседни страни във всички пазарни сегменти.\" Това каза председателят на Асоциация на индустриалния капитал в България (АИКБ) Васил Велев на министърът на енергетиката Теменужка Петкова. Снощи тя участва на заседание на националния съвет на организацията, предаде пресцентърът на АИКБ. Срещата се състоя по инициатива на работодателската организация, след като от началото на 2019 г. българският бизнес заплаща цена на електроенергията често в пъти по-висока от средната в Европа. \"Повод за острата ни реакция е поредното ескалиране на цените на сегмент \"Ден напред\" на Българска независима енергийна борса, което отдавна не е единичен случай. Ако нещата в сектор енергетиката продължат по този начин, това ще е пагубно за българската индустрия и икономиката на страната\", заяви Велев. Според АИКБ пазарът на електроенергия за бизнеса у нас е манипулиран и се създава изкуствен търговски дефицит, въпреки двойно по-високия капацитет на действащите мощности в сравнение с вътрешното потребление. От организацията смятат, че подобни манипулации могат да бъдат прекратени с ефективно управление на държавните централи и настоява дружествата от БЕХ да оферират на сегмент \"Ден напред\" адекватни количества при ценова структура, аналогична на утвърдената по ангажимента с Европейската комисия, както и с осигуряването на капацитети за адекватен внос на електроенергия. Министърът на енергетиката заяви, че правителството е на страната на бизнеса и не би искало проблеми за българската индустрия. Тя апелира за честен и открит диалог, който да произведе работещи решения и припомни вече предприетите действия от нейното ведомство. За безпрецедентно високите цени на тока са били сезирани КЗК и КЕВР. Работи се и по създаването на отделна платформа специално за индустриалните консуматори. \"И аз като г-н Велев смятам, че не бива условията на даден търг да предпоставят само един купувач. Напротив, търговете би трябвало да са максимално публични, прозрачни и да дават възможност на повече участници\", каза Теменужка Петкова. Министърът на енергетиката обеща да направи необходимото, така че решенията да бъдат добри и за индустрията, и за енергетиката, като подчерта, че и държавните производители на електроенергия са част от общността на българските производители изобщо и следователно напълно споделят вижданията и очакванията на индустриалните потребители.", "date": "2019.07.13", "title": "Реформите в енергетиката не търпят отлагане, смята бизнесът"}
{"url": "https://www.dnevnik.bg/bulgaria/2019/07/13/3937911_kratki_novini_nai-malko_26_dushi_sa_ubiti_i_56_sa/", "text": "Собственици на прасета влязоха в сблъсък със здравни инспектори край Созопол, предаде \"Нова телевизия\". В село Зидарово е открит вирус на африканска чума по свинете. Това налага унищожаването на прасетата в засегнатия район. Стопаните няма да получат обезщетения за умъртвените животни, тъй като фермата не е регистрирана. Мъж без книжка удари патрулка в Кърджали 35-годишен мъж е блъснал патрулен автомобил на полицията в Кърджали. Преди това той три пъти не се подчинил на подаден стоп сигнал за проверка. Леко са пострадали двама пътни полицаи, които са преминали през преглед в Спешното отделение на болницата, съобщава БТА. Инцидентът е станал малко след 16:30 часа в събота на ул.\"Първи май\" в Кърджали. При направена проверка е установено, че водачът на лекия автомобил не притежава свидетелство за правоуправление на МПС. Четирима души са задържани в Ихтиман за силна музика и неподчинение на полицаи Мъж и три жени са задържани за 24 часа в Ихтиман, след подаден сигнал в полицията за слушане на силна музика. Около 5.30 часа полицаите посетили адреса и иззели музикалната уредба. На мястото се събрали около 20 души, които опитали да осуетят изпълнението на служебните задължения на служителите на реда. След овладяване на ситуацията и възстановяване на обществения ред при полицейска операция са установени всички участници в инцидента. Най-малко 26 души са убити и 56 са ранени при атака на хотел в Сомалия Най-малко 26 души са убити и 56-има са ранени при атаката на екстремисти от ислямистката група Аш Шабаб срещу хотел в пристанищния град Кисмайо в Южна Сомалия, съобщи президентът на полуавтономния район Джубаленд, предаде \"Франс прес\", цитирана от БТА. Сред убитите има чужденци - трима кенийци, канадец, британец, двама американци и трима танзанийци. Има и двама ранени китайски граждани.", "date": "2019.07.13", "title": "Кратки новини: Четирима души са задържани в Ихтиман за силна музика и неподчинение на полицаи"}
{"url": "https://www.dnevnik.bg/sviat/2019/07/13/3937921_uspeshna_purva_akciia_po_otkupuvane_na_zabraneni/", "text": "Полицията на Нова Зеландия се похвали днес, че първата акция за откупуване на забранени огнестрелни оръжия е преминала успешно, след като 169 души са предали 224 бройки в град Крайстчърч, предаде \"Ройтерс\", цитирана от БТА. Акцията бе организирана четири месеца  след най-тежкото масово убийство  в мирновременната история на страната, при което загинаха 51 души и десетки бяха ранени в две джамии в града. Тя е първата от 259 планирани до края на годината, за да бъдат компенсирани притежателите на мощни полуавтоматични оръжия, които бяха забранени след атаките. Отношението на собствениците беше \"забележително\", заяви полицейският представител Майк Джонсън. \"Те бяха действително ангажирани в процеса, имаме много добра обратна връзка\", подчерта той. Един от обезщетените, пожелал анонимност, заявява пред в. \"Ню Зиланд Хералд\", че е доволен от компенсацията от 13 000 новозеландски долара (8697 американски), която получил за двете си полуавтоматични ловни пушки, въпреки първоначалните си съмнения. \"Не мислех, че процесът изобщо ще бъде справедлив и никак не се радвах, но резултатът беше добър и те се справиха добре\", похвали той властите. Полицията съобщи, че притежателите на новозабранените оръжия са обезщетени с общо 433 682 новозеландски долара (290 133 щатски) в рамките на схемата. Парламентът  прие закона за реформата на притежанието на огнестрелни оръжия  - първата съществена промяна от десетилетия - със 119 срещу 1 глас през април. Новият закон забранява разпространението и употребата на повечето полуавтоматични огнестрелни оръжия, на части, с които огнестрелни оръжия се преработват в полуавтоматични, на пълнители с капацитет над определена норма и на някои пистолети. При население малко под 5 милиона души и общо приблизително 1.5 млн. огнестрелни оръжия, Нова Зеландия е 17-а в света по брой на цивилните притежатели на огнестрелно оръжие, по данни на Small Arms Survey - независим изследователски проект във Висшия институт по международни изследвания и развитие в Женева.", "date": "2019.07.13", "title": "Успешна първа акция по откупуване на забранени оръжия в Нова Зеландия"}
{"url": "https://www.dnevnik.bg/sviat/2019/07/13/3937919_turciia_uveriava_sasht_che_kupuvane_na_s-400_ne/", "text": "Купуването на руски зенитно-ракетни комплекси С-400 не означава промяна в стратегическата ориентация на Турция, увери турският министър на отбраната Хулуси Акар своя американски колега Марк Еспър, според Ройтерс. В телефонен разговор с Еспър вчера Акар казал още, че тази покупка е необходима, съобщи турското министерство на отбраната. Турция все още преценява офертата за придобиване на американски зенитно-ракетни системи \"Пейтриът\", заявил още нейният министър на отбраната. Акар предупредил, че влошаването на турско-американските отношения няма да послужи на интересите на нито една от двете страни. Пентагонът потвърди, че изпълняващият длъжността министър на отбраната на САЩ Марк Еспър е разговарял вчера по телефона с турския си колега Хулуси Акар около 30 минути, но не даде никакви подробности за съдържанието на разговора. Пентагонът отложи за неопределено време предвиден за вчера следобед пресбрифинг за продажбата на С-400 от Русия на Турция. Имаше очаквания, че на този брифинг ще бъдат обявени санкции срещу Турция. Турция, член на НАТО, започна да получава първите компоненти от модерните руски зенитни комплекси. Турското министерство на отбраната потвърди днес пристигането на четвърти самолет от Русия с елементи на зенитните ракетни системи С-400 в авиобазата Мюртед в провинция Анкара, предаде ТАСС. \"Доставките на компоненти на ЗРС С-400 продължават. Четвърти самолет се приземи в база Мюртед\", се казва в изявление на ведомството Анкара и Вашингтон възнамеряват да обсъдят следващата седмица създаването на зона за сигурност в Северна Сирия, съобщи още турското министерство на отбраната, цитирано от ТАСС. Анкара смята кюрдските милиции в Северна Сирия, ключови съюзници на коалицията начело със САЩ в борбата с джихадистите от \"Ислямска държава\", за терористични организации. /БТА", "date": "2019.07.13", "title": "Турция уверява САЩ, че купуване на С-400 не променя стратегическата и ориентация"}
{"url": "https://www.dnevnik.bg/photos/2019/07/13/3937916_snimka_na_denia_restorant_fouquets_vuzkrusna_ot_pepelta/", "text": "Популярният френски ресторант Fouquet's, който от основаването си през 1899 година се намира на булевард \"Шан-з-Елизе\" 99, отвори врати днес след пауза от четири месеца.", "date": "2019.07.13", "title": "Снимка на деня: Ресторант Fouquet's възкръсна от пепелта"}
{"url": "https://www.dnevnik.bg/sport/2019/07/13/3937869_kogato_uimbuldun_se_poiavi_na_televizionniia_ekrana/", "text": "Телевизионното излъчване на най-големите спортни събития е нещо, което от десетилетия се приема за даденост. Картината вече е достъпна до всякакви устройства - телевизори, компютри, таблети и смартфони. През първата половина на миналия век обаче ситуацията е била коренно различна. През 1937 г. \"Уимбълдън\" се провежда в много интересен исторически момент. Година по-рано Германия е домакин на летните олимпийски игри, където на построения за целта олимпийски стадион в Берлин Адолф Хитлер и подчинените му правят всичко възможно, за да покажат превъзходството на Третия райх чрез постигането на спортни успехи. От този момент нататък международните турнири в Европа придобиват съвсем различен облик по отношение на използването на спорта за политически цели. В английския спорт също настъпват промени. Отново през 1936 г. Би Би Си за пръв път осъществява телевизионен репортаж на живо в мач от местното футболно първенство, макар първото излъчване на мач да става година по-късно в двубой между титулярите и резервите на \"Арсенал\". Няколко месеца преди това тенисът пръв достига до телевизионните екрани. През 1937 г. \"Уимбълдън\" се превръща в първото спортно събитие, отразено на живо по телевизията, разказва \"Евроспорт\". Телевизионното отразяване включва пряко предаване от централния корт в продължение на половин час на ден. За целта Би Би Си разполага две камери на корта – една за близък и една за общ план. Първият излъчен по телевизията тенис мач е този, в който Джордж Литълтън-Роджърс побеждава Бъни Остин. Благодарение на телевизионното отразяване финалните срещи на \"Уимбълдън\" през 1937 г. са най-очакваните и широко обсъжданите в историята на турнира дотогава. Британката Дороти Раунд печели титлата при жените след победа с 6:2, 2:6, 7:5 срещу полякинята Ядвига Йедържейовска, а в историческия финал при мъжете американецът Доналд Бъдж надделява с 6:3, 6:2, 6:4 срещу германеца Готфрид фон Крам в дуел между най-големите звезди в мъжкия тенис в онзи момент. Сега \"Уимбълдън\" се наблюдава от стотици милиони почитатели по целия свят, които имат възможност да проследят всяка минута от всеки мач на всеки корт в огромния комплекс на \"Ол Инглънд клуб\". Първият финал този сезон противопоставя борещата се за 24-ата си титла от Големия шлем  Серена Уилямс със Симона Халеп  днес от 16.00 часа, като двубоят ще бъде излъчен по \"Евроспорт\". В неделя предстои  вълнуващият финал между шампиона Новак Джокович и рекордьора по титли в Големия шлем Роджър Федерер .", "date": "2019.07.13", "title": "Когато \"Уимбълдън\" се появи на телевизионния екран"}
{"url": "https://www.dnevnik.bg/ot_vas/novini_ot_vas/2019/07/13/3937648_budeshteto_na_tesnolineikata_pod_vupros/", "text": "С настъпване на лятото и най-силния туристически сезон, от миналата седмица БДЖ започна редовно да отменя най-използвания влак по теснолинейката Септември-Добринище и да го обслужва с автобуси. Мнозина се отказват от пътуването, защото искат да се возят именно с влака. Местни и служители разказват, че не помнят такава ситуация С какви локомотиви се обслужва линията? Единствената у нас теснопътна жп линия от 2002 година насам – Септември-Добринище, се обслужва с дизелови локомотиви, произведени и доставени през 1965 и 1988 година. 54-годишните ветерани серия 75-000 са най-старите локомотиви на БДЖ в редовна експлоатация. Тяхната поддръжка е ангажимент на държавния жп превозвач и се извършва в Локомотивно депо Септември. Местни и служители разказват, че работниците в депото сами произвеждат голяма част от частите, понеже нови се доставят рядко – в краен случай. Колкото по-голяма е възрастта на дадена техника обаче, толкова повече внимание иска тя, за да работи още и още. Какво се случи в началото на лятото? Още на втори юли – в разгара на туристическия сезон, в ранните часове на нощта от БДЖ обявиха, че влакът в 08:45 от Септември за Добринище е отменен и пътниците ще се извозват с нает от частна фирма автобус – все по-честа практика на държавния превозвач в цялата страна. Подаденият 50-местен автобус е крайно недостатъчен да побере всички около 100 желаещи да пътуват. Голяма част от тях са тотално разочаровани, защото са тръгнали да пътуват с БДЖ не заради прекрасните условия, а заради самата теснолинейка. Но уви! Други за взели велосипеда си под ръка и също приемат лошата новина с разочарование. Някои се отказват от пътуването. След няколко мъчителни часа в автобуса с неработещ климатик и неотваряеми прозорци, пленниците (пътниците) са обслужени и транспортирани. На трети и четвърти юли картината се повтаря – мнозина разочаровани, някои се отказват от пътуването и се прибират вкъщи, защото няма теснолинейка, а рейс. От БДЖ обясняват, че няма локомотиви, затова влакът е отменен. След трите кошмарни дни, в петък и събота композицията се движи. Пътниците са значително по-малко, въпреки празника на Велинград в събота и обявеното в социалните мрежи пускане на бюфет-вагона по линията. Вероятно хората не смеят да тръгнат към Септември, защото отново може да няма влак и това няма откъде да се разбере навреме. След по-малко от седмица, на 11.07.19 г. БДЖ отново отменя сутрешния влак по теснолинейката в последния момент поради липса на достатъчно изправни локомотиви. Изпратен е автобус. Какви са причините? Само допреди около половин година БДЖ разполагаше с 6 технически изправни локомотива за теснолинейката, но изведнъж – поради повреди, броят им е намалял на 50% и днес те са само 3. В миналата седмица един от работещите на последни издихания се разваля и така с оставащите два локомотива е невъзможно обслужването на 8-те влака. Затова на помощ идват автобусите. Въпреки това, запознати твърдят, че работещите в депото правят невъзможното да съживяват старите машини след всяка авария. Но липсват нови части, а кърпенето със стари не е надеждно. Какви са последиците? След като за последните 10 дни БДЖ 4 пъти отменя най-пълния влак по теснолинейката и успява да откаже множество туристи от желанието им да пътуват по линията, интересът към уникалното жп съоръжение започва да намалява в разгара на лятото, когато иначе броят пътници значително нараства и това е видно от пълните вагончета и увеличения им брой. Освен туристите, местното население от селата, които обслужва гара Цветино, остават напълно откъснати от света. Населените места, където живеят, се намират на 10 км черен планински път от най-близкото шосе и се обслужват само с влака. Когато няма влак – автобусите не ходят до там, защото пътят е лош. Тези хора остават на произвола. Какви са изводите? Държавата, в лицето на БДЖ и Министерство на транспорта, не взема абсолютно никакви мерки за удължаване живота на теснолинейката. Защото няма ли изправни локомотиви – няма да има влакове, няма да я има и теснолинейката. Дали обаче именно това не е целта? Преди 5 години поради подмяна на мост два месеца през лятото нямаше влакове по теснолинейката. Всеки ден десетки туристи се отказваха от пътуването, разбирайки че трябва да пътуват с автобуси. Хората си искат влака – и местните, и туристите. Но тогава причината не беше на БДЖ, а на стопанина на инфраструктурата – ДП НК\"ЖИ\". За първи път в новата, а може би и в цялата ѝ история, теснолинейката се обслужва с 2-3 от минимум 3 необходими локомотива и БДЖ отменя най-пълния влак няколко дни, при това точно в разгара на активния сезон, когато хората масово пътуват. Цели ли някой висшестоящ да откаже хората от линията, след което да отчете спад в броя пътници и приходите и отново да се заговори за закриване на губещи направления, а теснолинейката да стане отново редовен пример? В момента пред теснолинейката Септември-Добринище стои опасността до няколко месеца или години тя да спре да функционира поради липса на здрави и работещи локомотиви. Ще вземе ли държавата адекватни мерки – да закупи нови части, да модернизира локомотивите и да даде бъдеще на тази уникална атракция, посещавана от целия свят? През 2002 година държавата преустановява движението на влакове по другите две теснолинейки – Червен бряг-Оряхово и Пазарджик-Варвара. Скоро след това линиите са закрити, частично демонтирани и масово разграбени. Мотивите за тези действия са \"нерентабилност\" и \"загуби\", но неофициално се знае, че чужди интереси са причина да се затрият тези и много други железници. А ползата за държавата остава неясна до днес не само за откъснатите и убити селища по изчезналите маршрути, но и за повечето здраво мислещи хора у нас. Едва ли има обикновен човек, докоснал се до това национално богатство, който да не мечтае един ден линията да привлича туристи от целия свят с целенасочени действия и политики на държавата. И да не забравяме, че през това време сходни теснолинейки \"се пукат по шевовете\" от туристи в съседните ни Румъния и Сърбия с далеч по-малко впечатляващи трасе, природа и съоръжения.", "date": "2019.07.13", "title": "Бъдещето на теснолинейката е под въпрос"}
{"url": "https://www.dnevnik.bg/sport/2019/07/13/3937915_barselona_vkljuchva_koutinyo_ili_dembele_v_sdelkata_za/", "text": "Барселона\" е готов да се раздели с трима футболисти, за да привлече звездата на ПСЖ Неймар, твърди \"Билд\". Според германския вестник каталунците ще използват като разменна монета Филипе Коутиньо или Усман Дембеле. Двамата са все още най-скъпите покупки на \"Барселона\", като за тях бяха платени съответно 145 и 125 милиона евро. Мястото им в испанския гранд обаче е несигурно, след като  тимът привлече нападателя на \"Атлетико\" (Мадрид) Антоан Гризман . Според \"Билд\" \"Барселона\" е готов да включи в сделката и защитниците Нелсон Семедо и Самюел Юмтити в опит да привлече Неймар. Преди две години Неймар премина в ПСЖ в исторически за футбола трансфер. Френският клуб купи правата му от \"Барселона\" за 222 млн. евро - сума, която остава ненадмината до момента. Неймар е бил готов да се извини  на привържениците на испанския шампион, за да се върне при каталунците. В началото на юли  раздялата между ПСЖ и бразилеца започна да изглежда все по-възможна , след като футболистът не се яви на тренировка на отбора преди началото на новия сезон.", "date": "2019.07.13", "title": "\"Барселона\" включва Коутиньо или Дембеле в сделката за Неймар"}
{"url": "https://www.dnevnik.bg/analizi/2019/07/13/3937810_apetitut_za_ovladiavane_na_pravosudieto_se_izostri/", "text": "За да става по-добър животът в България трябва да има среда, която да позволява или насърчава това развитие. За добрия лекар – добро образование, добро медицинско оборудване, добро заплащане – за всеки един поотделно, за отделните екипи, после отделенията и така докато се подобри цялата система. Когато боледува отделният човек, индивидуалната намеса е достатъчна. Но когато боледува обществото, трябва повсеместно лечение на нравите. А това означава отстояване на представите ни за добро, \"изправяне\" на поведението на тези, които са го нарушили и поддържане и подобряване на цялостното състояние (идеално такова няма). Тази грижа се пада на правосъдието – системата за обществено и държавно здраве. Но за да работи тази система сравнително добре, отново достигаме до въпроса – създадена ли е добра среда за работа? Винаги, когато подочуете, че се променя нещо там по съдебната власт (често законът с това наименование), значи някой се стреми да измени средата. А през последните повече от 10 години тя е твърде динамична, направо сеизмично непредвидима, а това не е добре. От приемането на действащия Закон за съдебната власт през 2007 г. той не е изменян само през 2010 г. Представяте ли си лекар, който лекува при постоянно променящи се, невинаги към по-добро, условия за труд. Сега си представете съдия, който правораздава при постоянно променящи се правила за делата и постоянно променящи се условия за собствения си статус. И в двата случая изходът е поне непредсказуем или клонящ към недобър. През 2016 г., като продължение на конституционната реформа от 2015 г., са приети редица изменения в Закона за съдебната власт. Изцяло се променя моделът на периодично оценяване на съдиите, прокурорите и следователите; на конкурсите за повишаване; на системата за дисциплинарно наказване. Всичко това е с цел да се създадат по-високи стандарти и единна практика по прилагане на закона, за да се създаде предвидима и сигурна среда за работа на магистратите, а оттам - и по-предвидимо правосъдие. Да, поредният етап от изморително дългогодишната съдебна реформа събира оценки от частичен успех до значителен неуспех. Но преди да измине и година от приетото, започват действията по обезсилване. От своя страна това означава, че с реформите от 2016 г. се случва нещо значимо, което тревожи апетитите към овладяване на правосъдието на политически и икономически кръгове, сарайчета, патриотчета и партии за уж европейско развитие. Обезсилването приема две форми. Първата е останалият политически обвързан Висш съдебен съвет (ВСС) се заема с прилагането на закона по начин, който да сведе до абсурд замисъла му. Това, което мнозинствата и в предишния, и в настоящия ВСС не успяха да свършат, депутатите подеха и довършиха, което е втората му форма. На първо място се погрижиха да уредят сериозни кариерни бонуси на членовете от ВСС, да върнат по-лесен режим за командироване на съдии и прокурори да прекроят мандата на главния съдебен инспектор с цел по-лесното му заемане от приближени до тях лица. И така, за 3 години от пакета промени през 2016 г. до юли 2019 г. Законът за съдебната власт се променя \"само\" 17 пъти, като се запазва традицията най-съществените въпроси да се преустройват в разгара на лятото, в кратки срокове и чрез заседания до късните часове на нощта. По най-важния въпрос за развитието на кадрите, а именно атестирането и конкурсите на съдиите, прокурорите и следователите, нещата са на път да се върнат в изходно положение. Привидно Комисията по атестиране и конкурси запазва съществуването си, но с цената на това да изгуби правомощията си и да остане просто форма без съдържание. Реално работата ѝ се поема от познатите от миналото помощни атестационни комисии по места. Вместо комисията да избира председател от членовете си съдии, избрани от съдиите от Върховния касационен съд, той ще се избира от ВСС. При наличието на силно представена политическа квота в съдийската колегия на ВСС реално се дозатяга политическата примка около съдиите. С ловка редакция се променя цялата концепция, включително и това, че член на ВСС, веднъж встъпил в тази комисия, може да я държи до изтичане на мандата си. Така отглеждането на вътрешноинституционална номенклатура продължава, иначе се прокламира реформа. Неубедителни са аргументите на предложените от Министерство на правосъдието текстове, тъй като този модел работи само една година, твърде кратко време, за да се оцени ефектът и да се поиска връщане към познатото старо. Отменя се и периодичното атестиране на всеки пет години. По този начин е достатъчно 10 години да работиш съвестно, следващите 40 можеш да вършиш каквото си искаш. Например влизаш на 27 години в системата, пенсионираш се на 65, до 37 те атестират, после – каквото стане. За да бъде прекратена една от порочните практики - съдии от по-ниски по степен и натовареност съдилища да стават ръководители в ключови съдилища от по-висока инстанция, през 2016 г. се приема при кандидати от различни по степен съдилища предимство да има кандидатът от съдилище от същото или по-високо ниво. По изключение, може да се назначава съдия, прокурор или следовател от по-ниско ниво на орган на съдебната власт само ако няма кандидат от същото или по-високо ниво. Добре, но когато ВСС започва да го прилага, изключението става правило. При тази порочна практика хем такива съдии бързо порастват в йерархията, хем издигането им гарантира вярна служба на излъчилите ги сили. По този начин се утвърждава и понятието \"съдебна номенклатура\". Сега с фина редакция на ЗСВ се предлага веднъж качилият се от ниско ниво и станал председател да остава там, без конкурс. Към всичко това добавяме и реабилитирането на командировките като форма на заобикаляне на конкурсното начало. През есента на 2019 г. предстои избирането на нови съдебни инспектори. В Закона за съдебната власт е последователно застъпен принципът за максимално отворена йерархия, като прагът е свален до окръжно ниво, изключвайки само районните съдии и прокурори. Тоест инспектори могат да станат съдии, прокурори и следователи, преминали най-ниското ниво в системата. Сега от Министерство на правосъдието предлагат да се отвори възможност и за магистратите на районно ниво. Този въпрос е твърде дискусионен и изисква въвличането в него и на темата за структурата и състава и на самия Висш съдебен съвет. След като Инспекторатът на Висшия съдебен съвет (ИВСС) е изграден на представителност по йерархия и материя, защо по същия начин да не се създадат квоти за различните нива и в самия ВСС? Предвижда се към края на всяка година да бъдат заличавани имената на неподалите в срок декларации за имущество магистрати, както и на тези, за които е установено несъответствие между декларирано и фактически установено имущество. Заличаването веднага след изтичането на срока намалява възможността обществото, включително граждани и медии, да провери или да укори трайното несъобразяване с правилата за деклариране. Изискванията за прозрачност следва да бъдат по-високи към този вид обществена служба, това е условие, с което се съгласяваш, постъпвайки на тази служба. За сметка на това, допълнителните проверки от прокуратурата се създават и в ИВСС. Традициите от прокуратурата заживяват и в инспектората, но поне им е установен максимално допустим срок, в който да приключат. Ако се стигне дотам настоящият главен прокурор да бъде бъдещ главен съдебен инспектор, предстоят интересни времена в правосъдието. Нищо чудно, след като редовите партии имат редови партийни организации, младежки такива, скоро да се сдобият и със съдебни и прокурорски. Разбира се, стара практика на сегашните законодатели е да насищат предложенията си за изменения на Закона за съдебната власт с три степени проектонорми – такива, които видимо да отровят средата, такива, които привидно са безопасни и, за цвят, такива, които са приемливи, за да легитимират процеса. В този случай това е отчитането на натовареността както на магистрата, така и на органа, в който работи, при образуване на дисциплинарни производства. Не всичко е лошо, напротив, има текстове, които подобряват или уреждат дребни процедурни детайли. Но те не са от такава същественост. По-скоро напомнят за болен човек, облечен в нови и изгладени дрехи.", "date": "2019.07.13", "title": "Апетитът за овладяване на правосъдието се изостри"}
{"url": "https://www.dnevnik.bg/sport/2019/07/13/3937863_razkazut_na_atanas_skatov_ot_lutaneto_pod_gasherbrum_i/", "text": "При слизането си в лагер 3 на 7100 м височина, където е нощувал, той е разказал пред екипа си за пътя към върна. \"Дневник\" публикува разказа на Скатов, описан в страницата му във \"Фейсбук\". Тръгнахме вчера (четвъртък) към 15.30 от лагер 3 за атака на върха. Бяхме 14 човека - алпинисти и шерпи. По пътя двама от алпинистите се отказаха и на върха се качихме 12 човека. Нямаше опънат парапет от лагер 3 нагоре и сме се катерили, вързани на свръзка (с въже за осигуряване) по трима-четирима човека. Този връх е доста стръмен и имаше обилно количество сняг във високата му част. Газили сме до колене в снега. Тъй като нямаше опънат парапет през нощта, в тъмното на няколко пъти губихме посоката. Наложи се да спрем и да изчакаме два часа да изгрее слънцето, за да се ориентираме за правилната посока. Имаше доста силен вятър. Сутринта когато изгря слънцето, се откриха много красиви гледки и се видя ясно върхът, както и околните върхове - К2, Гашербрум II. Продължихме нагоре. Малко преди върха падна мъгла, а малко след него се изви страшна буря. Времето на тези върхове се променя за минути. Слизахме всички надолу по стръмния склон. Имаше места, по които съм се пързалял по корем със забит пикел пред мен, за да се спирам. Много дълго качване беше това, непредвидимо и с много променливо време. На слизане отново видях трупове на загинали алпинисти там кой знае кога. Слизането беше изморително, като се има предвид и фактът, че не съм спал вече седем дни както трябва. Толкова изморен не съм бил никога. Поздравявам всичките си приятели, последователи и спонсори за подкрепата. Заедно напред и нагоре към един по-добър свят и по-чиста планета!", "date": "2019.07.13", "title": "Разказът на Атанас Скатов: от лутането под Гашербрум I до красотата на утрото"}
{"url": "https://www.dnevnik.bg/politika/2019/07/13/3937753_maia_manolova_veche_ima_nominacii_ot_bsp_za_kandidat/", "text": "Омбудсманът Мая Манолова вече има номинации от столични структури на БСП за кандидат за кмет на София. Кандидатурата ѝ е издигната от няколко районни организации на левицата, които са провели конференции в последните десет дни, обявиха социалисти пред \"Дневник\". Номинации имат и лидерът на БСП в столицата Калоян Паргов, депутатът Георги Свиленски, бившият кмет на Благоевград Костадин Паскалев, синът на писателя Николай Хайтов, арх. Здравец Хайтов, и професорът по архитектура Борислав Борисов - ректор на Висшето строително училище \"Любен Каравелов\". Предложение на структурите е Мая Манолова да е непартиен кандидат за кмет, т.е. да е издигната от инициативен комитет, подкрепен от БСП. Според социалисти самата Манолова още не е дала категоричен отговор  дали ще участва в надпреварата за София , но вече публично обяви, че при евентуално решение не желае да бъде партиен кандидат. От месеци лидерът на БСП в столицата Калоян Паргов твърди, че за да повторят модела \"Румен Радев\" в София, социалистите трябва да заложат на същия подход - да изберат кандидат, който има по-широка от партийната подкрепа. Той вече на няколко пъти е заявявал, че левицата би подкрепила Манолова. Досега социалисти смятаха, че заради лоши лични отношения лидерът Корнелия Нинова би била против издигането на настоящия омбудсман и дългогодишен депутат от БСП за кмет на София, но преди няколко седмици тя е заявила, че иска да види номинациите на партийните структури и да чуе решението на Манолова, за да обяви позицията си. Кандидатът на БСП за кмет на София трябва да бъде определен на конференция на столичната организация в началото на септември, след което да бъде утвърден от Националния съвет на \"Позитано\" 20. Дотогава обаче всички районни структури в София трябва да бъдат готови със своите номинации. След това ръководството на столичната организация на БСП трябва да проведе срещи с предложените за кандидати. Към този момент столичният кандидат Йорданка Фандъкова не е потвърдила официално дали ще бъде кандидат на ГЕРБ за нов мандат.", "date": "2019.07.13", "title": "Мая Манолова вече има номинации от БСП за кандидат за кмет на София"}
{"url": "https://www.dnevnik.bg/evropa/2019/07/13/3937684_pristupite_na_treperene_na_merkel_podhranvat_debata_za/", "text": "Пристъпите на треперене на германския канцлер Ангела Меркел по време на публични прояви разпалват дебат сред някои от нейните християндемократи дали тя трябва да предаде властта на своето протеже по-скоро от планираното през 2021 г., казват високопоставени партийни източници. Шейсет и четири годишната Меркел  получи трети пристъп на треперене  в рамките на три седмици. Това стана в сряда на церемония по посрещането на финландския премиер. Нарушавайки протокола, канцлерът предпочете да седи, вместо да стои изправена на подобна церемония по посрещането на датския премиер в Берлин в четвъртък. Меркел не показа признаци на тремор на събитието тогава и се усмихваше широко. По-късно тя увери, че е добре със здравето, но отказа да навлезе в подробности. \"Давам си сметка за отговорността, свързана с моя пост\", каза Меркел, когато бе запитана за здравословното й състояние на пресконференция след срещата с датския премиер Мете Фредериксен. \"Що се касае до здравето ми, правя каквото е необходимо... Грижа се за здравето си\", допълни тя. Въпреки че Меркел още в сряда увери, че е \"добре\", безпокойството за нейното здраве подхранва дискусията в Християндемократическия съюз кога да предаде властта на протежето си Анегрет Крамп-Каренбауер. Меркел, която е канцлер от 2005 г., каза, че няма да се кандидатира на изборите след края на настоящия парламентарен мандат, който се пада през 2021 г. През декември тя отстъпи председателския пост на ХДС на Крамп-Каренбауер - стъпка, която бе широко възприета като началото на предаването на властта. \"Треморите подхранват вътрешния дебат в ХДС дали договореният между Меркел и Крамп-Каренбауер график, който предвижда да не се сменя ръководството до 2021 г., може да бъде спазен\", казва член на изпълнителното бюро на ХДС. Дебатите се подклаждат от поддръжници на Крамп-Каренбауер, които смятат, че председателския пост на съюза не е достатъчна платформа за нея. Популярността на Крамп-Каренбауер, която допусна поредица от гафове, откакто пое ръководния партиен пост, през последните седмици намалява. \"Това не е само заради грешките, а по-скоро защото лидерът на ХДС в действителност няма поле за изява\", казва висш партиен представител. Но все пак източници от консервативния лагер на Меркел казват, че нито тя, нито Крамп-Каренбауер искат да променят графика, според който Меркел ще остане канцлер до 2021 г. Ако Меркел трябва да се оттегли по-рано, това ще предизвика вероятно нови избори. Единствената реална заплаха за предаването на властта през 2021 г. е възможността коалиционният партньор на ХДС - Германската социалдемократическа партия, да напусне алианса след изборите през есента в три източни провинции, в които се очертава тя да понесе загуби, казват консервативни източници. Меркел, която в миналото не е имала сериозни здравословни проблеми, е подложена също така на нарастващ натиск да бъде по-открита за заболяването си. Канцеларията й не даде никакво обяснение за пристъпите на тремор, а самата тя не спомена никакви подробности за медицински съвети или лечение, което да й е било предписано. След срещата с финландския премиер Анти Рине в сряда канцлерът каза, че \"взема мерки\" във връзка с първия си пристъп на треперене, случил й се в средата на юни, но подчерта, че е добре и че \"както един ден това се случи, така и ще изчезне\". Манфред Гьолнер, ръководителят на социологическата агенция \"Форза\", заяви, че Меркел трябва да е по-прозрачна. \"Меркел е гаранция за стабилност и много хора искат тя да изкара целия си мандат\", отбелязва той. \"Да се казва \"вземам мерки\" е наистина недостатъчно. Изглежда почти драматично. Тя наистина трябва да каже за какво става дума\", добавя Гьолнер. Медицински експерти омаловажиха спекулациите за треперенето и казаха, че има много потенциални причини за тремора. Меркел реши да се бори за четвърти мандат след дълги размисли и каза през ноември 2016 г., че ще се опита да се задържи на поста, ако \"здравето й го позволи\". През 1998 г. тя бе цитирана да казва: \"Не искам да бъда полумъртва развалина, когато напусна политиката\". Меркел, която оглавява най-голямата икономика в ЕС, е известна с работната си етика и има репутацията на по-издръжлива от останалите лидери на срещите на върха на ЕС заради способността си да се фокусира върху детайлите в сложните дискусии, продължаващи до късно през нощта. В САЩ част от резултатите от годишните медицински прегледи на президентите по традиция се правят обществено достояние, но в Германия политическите лидери се радват на по-голяма дискретност за здравословното си състояние. Меркел е известна с дискретността за личния си живот. Тя рядко се появява на обществени места със съпруга си. Това е в рязък контраст с нейния предшественик Герхард Шрьодер, на когото по време на мандата му бяха задавани въпроси за брака му и дали си боядисва косата. /БТА", "date": "2019.07.13", "title": "Пристъпите на треперене на Меркел подхранват дебата за предаването на властта"}
{"url": "https://www.dnevnik.bg/analizi/2019/07/13/3937436_bulgariia_makedoniia_shte_ostanem_li_v_plen_na/", "text": "От гледна точка на здравия разум България следва да води своята политика спрямо Македония на две нива – на две \"скорости\". Бързата скорост в българко-македонските отношения е призвана да компенсира дългото забавяне и пропуснатите възможности за двустранно сътрудничество през последните три десетилетия. България първа призна независимостта на Република Македония през 1992 г., през 1999 г. двамата премиери Костов и Георгиевски подписаха двустранна декларация за отношенията, но сътрудничеството и партньорството между двете страни остана на незадоволително равнище – особено след смяната на двата кабинета в София и Скопие през 2001 г. Няма нито един реализиран икономически проект, значима инвестиция или съвместна инициатива, които да отбелязват развитие на двустранните отношения през този период. Общите приказки за дострояване на железница между София и Скопие, реализацията на магистрален път като част от полузабравения коридор № 8, списъкът с добри намерения и нереализирани проекти може да бъде продължен. Причините за това са малко на брой и са доста очевидни. През 90-те години и през първото десетилетие на новия век България затъна в собствения си преход, и преживя съществен срив на своя институционален потенциал като държава, и драматична обществена трансформация, които оставиха страната в процес на разпад преди да осъществим частична мобилизация на ресурсите си за кандидатстване в НАТО и ЕС. Македония бе в аналогична, но и още по-трудна ситуация. Ако България през целия този период оставаше до голяма степен привързана към контрола на руския постимперски проект в криза, Македония правеше първи несигурни стъпки извън хегемонията на Белград върху малката република. С покорство и немалко късмет, Скопие успя да остане почти извън драматичното кръвопролитие на пост-Югославия, съхранявайки почти изцяло структурите на всеобхватния сръбски контрол – върху институции, специални служби, медии и стопанство. Там където разоряващата се сръбска държава не успяваше да съхрани контрола си върху Скопие – ръка за помощ на Белград подаваше Атина. Въпреки ембаргото, което Гърция наложи на Македония заради името й, гръцките инвестиции и като цяло – икономическата експанзия на гръцкия капитал на практика в голяма степен поставиха македонската икономика под стратегически гръцки контрол. Отсъстваше и останалият свят – кой ще тръгне да инвестира в разгара на постюгославското кръвопролитие и международно ембарго. Втора причина от съществено значение за слабата динамика на българско-македонските отношения бе развитието на междуетническите отношения в самата Република Македония. През 2001 г. избухна криза между македонските държавни институции и въоръжения бунт на албански групировки, свързани с АОК в Косово, и реализирали се впоследствие чрез албанската политическа партия Демократичен съюз за интеграция в Македония. Под международно посредничество бе подписан Охридският договор, който доведе до разширяване на албанската властова автономност, особено на общинско ниво. Моделът на управление на Македония бе ориентиран към т.нар. \"консенсуална демокрация\", предполагаща и изискваща сътрудничество между голяма албанска партия и победилата в поредните избори македонска политическа сила (на практика – СДСМ или ВМРО-ДПМНЕ). България подпомогна правителството на Л. Георгиевски за справяне с кризата от 2001 г., но усилията на София се оказаха периферни спрямо общия процес на умиротворяване на междуетническите отношения в югозападната ни съседка. Най-значимият фактор – причина за слабата динамика на двустранните отношения между София и Скопие обаче бе систематично провежданата \"политика на идентичността\" и от двете страни, която водеше в продължение на десетилетия до блокада на опитите за партньорство в различни области – включително на икономиката и развитието на инфраструктурата. Изградена върху отрицанието на общото минало с България и върху представянето й единствено като агресор. Славянската версия на македонската национална история почива върху презумпцията, че хората, населявали териториите на географска Македония са били с изключително славянски произход и идентичност, за разлика от българите, които са преимуществено \"татари\" или пришълци от далечния изток на Азия. Тази етно-антропологична разделителна линия играе роля на базисна легитимация за съществуване на македонска идентичност поне от Средновековието насам. Оттук – претенциите за македонска идентичност на цар Самуил, оттук – претенцията за \"македонски идентитет\" на авторите и разпространителите на славянската писменост и култура и т.н. В доказването на небългарски произход и идентичност на македонската нация са включени и мероприятията по преименуване и дори фалшифициране на литературни, исторически и документални свидетелства, факти и процеси от близкото и по-далечното минало. Наследили от бивша Югославия политическото високомерие и натиск върху България по т.нар. \"македонски въпрос\", лидерите на нова – независима Македония внесоха в нейната конституция и известния член, задължаващ македонската държава \"да се грижи\" за македоските малцинства извън територията на републиката. Този текст изигра значима роля в радикализирането на гръцката позиция по проблемите на независимостта и името на Република Македония. Българската държава и обществено мнение също реагираха враждебно и неколкократно на опитите на специалните служби в Скопие (със запазено силно участие на Белград) да поддържат претенцията за \"македонско малцинство\" в Пиринска Македония, включително и чрез политически организации като \"Илинден\". Подписването на декларацията между двете страни от 1999 г. сне в значителна степен напрежението по този въпрос, без да го разреши окончателно. Ескалацията на националистическите емоции е изпитано средство за съхраняване и заздравяване на политическата власт – лична, партийна или котерийна. Това бе добре известно на лидера на ВМРО-ДПМНЕ Никола Груевски, който дойде на власт с изборна победа през 2006 г. Митологията за \"античния произход\" на македонската нация съществува от времената на югославизма и ентусиазирано се споделя и от определени лидери на македоската диаспора през последния половин век. Груевски превърна \"антиквизацията\" в мощен ресурс – перпетуум мобиле на своята власт, която с времето придобиваше все по-ясно очертан кланово-авторитарен характер. С \"античкия\" националистически мит Груевски обслужваше властовия си статут далеч извън простата пропаганда, ентусиазираща младите македонци, че са наследници на Александър Велики. \"Антиквизацията\" като политика даваше твърди гаранции, че официалните отношения с Гърция не могат да бъдат регулирани, а това от своя страна ефективно блокираше процеса на европейска и антлантическа интеграция на Македония. Груевски нямаше интерес от интеграция в тази посока. Неговият бизнес и неговата власт бяха доста по-облагодетелствани от специалните му отношения и с Анкара, и с Москва, и с Белград, а и с Атина – на неформално ниво. поддържащо устойчивост и безнаказаност на кланово-авторитарния режим на Груевски. Отношенията с България бяха хладни и неангажиращи – Скопие нямаше стимул да прави компромиси или да върви по пътя на регионално сътрудничество – двустранно или многостранно. Още повече, че перспективата за европейска интеграция през този период доста помръкна И двете версии на македонската национална утопия – средновековно-славянската и античната – бяха изградени върху отчетливи антибългарски идеологически предпоставки. Този факт има своето значение при формирането и развитието на \"политиката на идентичността\" спрямо Македония от българската страна на разделителната линия. – рана, която е била открита твърде дълго, за да може бързо да зарасне или да се трансформира. Травмата е нанесена с решенията на Берлинския конгрес, които ревизират утопията Сан Стефано, приета като даденост от новоосвободеното българско общество. Травмата се задълбочава в процеса на национално-освободителното движение в Македония, в което българската идентичност влиза в нелеки метаморфози в контекста на променящите се визии и стратегии на основните участници и съперници в движението. Парадоксално, но факт – поддръжниците на централизираната \"върховистка\" визия за обединение на свободна България с \"многострадална Македония\" са родени и израснали в самата Македония. Обратно, придошлите на вълната на национално-освободителния романтизъм към Македония дейци от всички други български краища, формират гръбнака на автономистката визия за бъдещето на Македония. Причините за автономизма са различни – идейни, стратегически и конюнктурни, но те се формират в контекста на нарастващото съперничество между София, Белград и Атина за подчиняване на македонското движение за еманципация от османска власт на собствените държавно-политически цели. Както е известно, България губи това състезание – и през 1913, и през 1919, и след 1944 г., когато Сталиновата прислуга в София не просто легитимира югославистката визия за Македония, но провежда кампания за насилствена денационализация в българската част на Македония – Пиринско. Тази денационализация и до ден днешен се явява аргумент в подкрепа на основната иредентистка теза на македонизма – че македонците обитават всички дялове на географската област Македония. Пораженията на България, жертвите, дадени за българската кауза в Македония, предателството на българската кауза от страна на комунистическата колониална администрация след 1944 г. – това са жалоните на българската горчивина и трудна примиримост с наследеното статукво на поражението. Признаването на независимата македонска държава през януари 1992 г. от България – първа в света – полага основите на една възможна промяна в отношенията между институциите и между обикновените хора от двете страни на границата. От българска страна съществуваше очакването, че югославистката доктрина на македонизма като антибългарска държавна идеология на Скопие ще изтлее в процеса на припомняне – от страна на самите македонци – на тяхната истинска идентичност. защото представата ни за самата македонска идентичност се оказа повърхностна и едностранчива. Разговарял съм с десетки македонци от всички поколения и убеждения – от истински изповядващи българска идентичност до яростни поддръжници на македонизма в неговите югославистки и \"антички\" версии (които между впрочем също са добре информирани за българската идентичност на предците си), и имам доста подробна представа за израстването на това, което е днешната македонска идентичност. \"Македонци се почувствахме през 20-те години\", говореше ми в началото на 90-те македонският българин проф. Александър Димитров. \"Българската армия бе дошла победоносно и след няколко години бе изтласкана обратно зад Деве баир. За нас настанаха времена на терор. Ако в училище кажеш една българска дума, учителят сърбин те бие с пръчка по ръцете и налагат глоба на родителите ти. Имай късмет да кажеш, че си българин – правилният отговор беше \"прави сърбин\". Дете съм бил и съм се оплакал на майка ми, че искат да се казвам сърбин. Тя ме успокояваше – е, кажи, че си македонче. А иди ти му кажи, пак се вълнувах аз. Отвън на ъгъла на къщата бе обущарската работилничка на баща ми – служил войник в българската армия. \"Шуми Марица\" припяваше той под ударите на обущарския чук, но с ъгълчето на окото си виждаше приближаващия се сръбски джандарин. \"Шуми Марица\" млъкваше и под ударите на чука се чуваше демонстративно друга песен – \"Дунье ранке, дунье ранке, круше караманке\" От гръцката страна на междата не е било много различно. След Втората световна война \"Хабсбургът на Балканите\" – Йосип Тито проявява геополитическо творчество, което носи на втория югославски проект впечатляващ успех. (Тук не забравяме ролята на Москва и подчинения й Коминтерн, но конкретната реализация на македонизма се случва в Белград и в Скопие.) Македонската идентичност е легитимирана и – по-важно – приета. Защото тя спестява на македонските българи изпитанията да бъдат систематично виктимизирани от поредните победители – след поредното оттегляне на българската армия зад Деве баир. Ако тази мотивация съществува в историческия опит и колективното съзнание на македонските българи – да се обособят като македонци, има ли голямо значение каква точно идеологическа доктрина ще създаде и легитимира тяхната нова национална утопия?", "date": "2019.07.13", "title": "България – Македония: ще останем ли в плен на \"политиката на идентичността\" (първа част)"}
{"url": "https://www.dnevnik.bg/bulgaria/2019/07/13/3937901_sun_miastoto_za_alkoholna_vakanciia_v_evropa_tova/", "text": "Мястото, което трябва да изберат британците, търсещи алкохолна ваканция това лято, е българският курорт Слънчев бряг, пише британският таблоид \"Сън\" (The Sun), като се позовава на статистика на британската държавна пощенска служба Post Office. Пиенето в България е най-евтино, пише авторката на статията Цин Се и съветва читателите да избягват Франция, където бирата струва над три пъти по-скъпо отколкото в България. Се отбелязва, че в Слънчев бряг не само са едни от най-ниските цени на бирата и виното сред европейските морски курорти, но и тази година е с близо 14% по-евтино в сравнение с миналото лято. За сравнение бирата е с 342 процента по-евтина в Слънчев бряг, отколкото в Ница, а виното - с около 238 процента. При това положение не е изненада, че Слънчев бряг се превърна в новия Магалуф, популярен курорт на испанския остров Майорка, за обичащите купона британци, пише Цин. Тя отбелязва също, че българският курорт е изгоден за семейни ваканции, а цените на храната по заведенията са едни от най-ниските. Изводите и са подкрепени със статистика за цените на напитките и храната в заведенията. От таблицата, публикувана в изданието, се вижда, че само няколко неща са по-евтини в други популярни за летуване страни отколкото в България. Сред примерите е, че кафето в Португалия е 0.64 паунда в Португалия, докато в България е 0.72 паунда, бутилка кола в България е 0.97 паунда, а в Турция 0.87 паунда. Според статистиката хранене в България за семейство включващо и кафе, кола, бира и вино излиза 32,12 британски паунда и това е най-евтино в Европа. Най-близо до България е Турция, където този пакет струва над 50 лири. На другата крайност е Италия, където ще трябва да платят за това 129.65 паунда.", "date": "2019.07.13", "title": "\"Сън\": Мястото за алкохолна ваканция в Европа това лято е Слънчев бряг"}
{"url": "https://www.dnevnik.bg/bulgaria/2019/07/13/3937768_suvetut_na_evropa_bulgariia_e_podobrila_grijata_za/", "text": "В България има подобрения в условията за задържане на нелегални имигранти, но спешно трябва да се работи за достъпа им до здравеопазване и възможността им да комуникират с външния свят и институциите. Това показва доклад на Комитета против изтезанията към Съвета на Европа. Делегация на институцията е била в помещенията за задържане на Гранична полиция в Елхово, на летище София и в Свиленград и е посетила и специалните домове за временно настаняване в Бусманци и Любимец. Делегацията не е получила правдоподобни обвинения за л ошо отношение към задържаните  в помещенията на Гранична полиция – те получават информация за правата си на няколко езика и достъп до адвокат; материалните условия са приемливи за периода от 24 часа, в който те остават там. Позитивно е оценен фактът, че този период много рядко бива превишен. В центровете за задържане на  Държавната агенция за бежанците  също няма оплаквания от лошо отношение и има подобрение в отношенията на задържаните със служителите. Комисията препоръчва в помещенията с размер 12 кв. м. да не се настаняват повече от трима души, да се предложат повече занимания на задържаните и да се преразгледа храненето. Достъпът до здравеопазване в Бусманци и Любимец обаче е \"крайно незадоволителен\" - въпреки постоянното присъствие на служители и в двата центъра, медицинските инструменти са оскъди, достъпът до специалисти (зъболекари, гинеколози и педиатри) е ограничен, безплатните лекарства са малко на вид, а някои от тях, включително антибиотици, отдавна са с изтекъл срок на годност. Делегацията е особено притеснена от ограничения достъп до  психиатрична грижа , достъпна само в спешни случаи. Липсата на организация за преводи и на здравно осигуряване усложнява ситуацията. Комитетът подчертава и че комуникацията между служителите и задържаните чужденци е постоянен проблем и препоръчва екипите да бъдат обучени в най-разпространените езици, използвани от мигрантите, както и в междукултурна комуникация. Освен това задържаните трябва да получат писмен превод на важни решения за задържането им на разбираем за тях език, вместо да се използват други задържани за преводачи. В сайта на Съвета на Европа са публикувани и коментарите на МВР в отговор на доклада. \"В медицинска служба СДВНЧ, кв. \"Бусманци\", гр. София продължава търсенето на медицински кадри за попълване състава на службата при СДВНЧ, кв. \"Бусманци\", гр. София, като до момента има подготвена една медицинска сестра за назначаване. Продължава командироването на медицински фелдшер/лекар от МИ-МВР София за включване в месечния график на медицинската служба. Няма проблеми в осъществяването на преглед от медицински специалисти по психиатрия, акушеро-гинекология и дентална помощ\", пише в него. Пълните текстове на доклада на Съвета на Европа и на МВР можете да прочетете тук.", "date": "2019.07.13", "title": "Съветът на Европа: България е подобрила грижата за нелегалните имигранти"}
{"url": "https://www.dnevnik.bg/sport/2019/07/13/3937833_fotogaleriia_emociite_v_tenis_klasikata_federer/", "text": "Роджър Федерер   в класиката в тениса и се класира за финала на \"Уимбълдън\". Маестрото излезе победител в невероятен дуел на централния корт и със 7:6 (3), 1:6, 6:3, 6:4 прекърши мечтите на испанеца за трета титла в Лондон.", "date": "2019.07.13", "title": "Фотогалерия: Емоциите в тенис класиката Федерер срещу Надал"}
{"url": "https://www.dnevnik.bg/photos/2019/07/13/3937025_fotogaleriia_luksozniiat_batkomobil_koito_promeni/", "text": "Професионалната гимназия по механоелектротехника и електроника в Бургас направи своя дебют на традиционния \"Шел екомаратон\" (Shell Eco-marathon). Състезанието за енергийна ефективност в транспорта се проведе в Лондон, като в него за 12-ата поредна година се включиха и български отбори. Липсата на достатъчно опит на бургазлии си пролича в класирането, като те останаха последни при прототипите, задвижвани с електрическа батерия. Те успяха да изминат 80 км с 1kWh.", "date": "2019.07.13", "title": "Фотогалерия: Луксозният \"Баткомобил\", който промени представите за екоавтомобил"}
{"url": "https://www.dnevnik.bg/detski_dnevnik/2019/07/13/3937126_vijte_i_nauchete_za_sedemte_chudesa_na_sveta_v/", "text": "Вижте и научете за Седемте чудеса на света в забавната компания на г-н Хакарайнен. Този неуморим пътешественик, но и странен сомнамбул, винаги може да ви изненада – с ролята си на мумия, увита в тоалетна хартия в Египет, укротител на крави в Индия, готвач на спагети от вълнена прежда във Венеция... Маури Кунас изобразява чудесата на света, доказвайки ненадминатия си талант на разказвач и илюстратор. Фактите са проверени, а хуморът гъделичка. Издателство \"Дамян Яков\" представя \"Седемте чудеса на г-н Хакарайнен\" от популярния съвременен финландски детски писател и илюстратор Маури Кунас. Книгата е с цветни илюстрации и е предназначена за деца от 4 до 12-годишна възраст. Преводът от фински е на Росица Цветанова.", "date": "2019.07.13", "title": "Вижте и научете за Седемте чудеса на света в компанията на г-н Хакарайнен"}
{"url": "https://www.dnevnik.bg/bulgaria/2019/07/13/3937925_ministurut_na_kulturata_naredi_proverka_da_ustanovi/", "text": "Министърът на културата Боил Банов нареди проверка, която да установи какви дейности се извършват върху Белоградчишките скали, съобщи пресцентърът на министерството на културата. По-рано днес председателят на комисията по култура и медии в парламента Вежди Рашидов поиска да се спре вандалщината върху природния феномен. Скулпторът е гневен, че по скалите се забиват винкели, за да се закачат на тях лампи, без да има проект. Според него това се извършва от техници под погледа на общината. Призивът на Рашидов идва в седмицата, в която той внесе за одобрение поправки в Закона за културното наследство, с които посегателствата върху паметници на културата ще се наказват с десетократно по-солени глоби. Реакцията му беше предизвикана от неотдавнашната вандалщина в пещерата Магурата, която се намира в същия район. Дейностите по белоградчишките скали вероятно са свързани с поредното издание на оперния фестивал \"Опера на върховете\", който се провежда там всяко лято и тази година ще е от 20 юли до 4 август. Главна дирекция \"Инспекторат за опазване на културното наследство\", съвместно с Националния институт за недвижимо културно наследство (НИНКН) ще провери на място получения сигнал за нерегламентирани намеси върху Белоградчишката крепост, паметник на културата и в района на Белоградчишките скали. Обектите са предоставени за управление на община Белоградчик, се казва в съобщението на министерството на културата. Резултатите от проверката ще бъдат оповестени незабавно.", "date": "2019.07.13", "title": "Министърът на културата нареди проверка да установи дали се увреждат Белоградчишките скали"}
{"url": "https://www.dnevnik.bg/sport/2019/07/13/3937926_federer_vse_oshte_ne_sum_svurshen_i_vlizam_mnogo/", "text": "Носителят на 20 титли от Големия шлем Роджър Федерер заяви, че влиза уверен във финала на \"Уимбълдън\". Според 37-годишния швейцарец  епичната победа срещу Рафаел Надал  му дава самочувствие преди мача за титлата, в който ще се изправи срещу водача в ранглистата Новак Джокович. \"Годината е много силна за мен. Спечелих турнира в Хале и звездите са наредени в момента. От тази гледна точка мога да вляза в мача много уверен\", каза Федерер. Швейцарецът ще преследва девета титла на \"Уимбълдън\", като има и три загубени финала, а в два от тях допусна поражение от Джокович през 2014 и 2015 г. В последните осем години Федерер достига за пети път до мача за титлата. Той и Надал се обединиха около мнението, че има какво още дадат на тениса, въпреки че са на 37 и 33 години. \"Годините чукат на вратата, но знам, че още нищо не е приключило\", допълни Федерер.", "date": "2019.07.13", "title": "Федерер: Все още не съм свършен и влизам много уверен във финала"}
{"url": "https://www.dnevnik.bg/zelen/2019/07/13/3912114_ednomesechnata_zabrana_za_ulov_na_biala_mida_ne_e/", "text": "От 22 май със  заповед  на министъра на земеделието, храните и горите Десислава Танева бе забранен уловът на бяла пясъчна мида. Заповедта обаче беше ограничена до един месец, което според учени и природозащитници не е достатъчно, за да се постигнат целите на заповедта - да се опазят и осигурят условията за размножаването на белите пясъчни миди, - защото тези видове се размножават до октомври. Eдномесечната забрана на улов на видовете бяла мида Donax trunculus и Chamelea gallina по каквито и да било начини на риболов беше с краен срок 23 юни. Според научните институти на Българската академия на науките (БАН), обаче, едномесечният период не е достатъчен. Експертите от Института по океанология и Института по биоразнообразие и екосистемни изследвания към БАН дадоха за \"Дневник\" своите становища, представяни през последните две години по темата пред ресорното Министерство на земеделието, храните и горите (МЗХГ). Учените уточниха, че нееднократно са заявявали предложенията си за опазване на бялата мида в работни групи и експертни съвещания през годините. В своите становища учените от академията на науките препоръчват ограничаване на ловенето в периода от февруари до октомври, който обхваща размножителна активност и на двата основни вида \"бяла мида\". Миналата година, експертите на ИБЕИ са сигнализирали отново, че \"предвид интензивния и на практика безконтролен улов през последните две години\", запасите от бяла мида още тогава са били значително намалели. Според учените, ако периодът на забрана за улов е \"до два месеца\", това отразява по-скоро настроенията в риболовния бранш, а не необходимостта от \"адекватни и навременни научно обосновани административни мерки за опазване на запасите\". В становищата си учените подчертават, че съобщества на бели миди изпълняват съществени екосистемни услуги, свързани със самопречистването на крайбрежните морски зони, които по българското крайбрежие продължават да са подложени на съществено органично замърсяване. \"Драгирането или прилагането на други деструктивни методи на улов ще доведе до забавяне на процесите на самопречистване и влошаване на екологичните и дори на санитарните показатели на водите в крайбрежната зона на Черноморието,\" подчертават в общо становище учените от двата института. Тези риболовни методи имат негативно въздействие и върху популациите на риби, ракообразни, морски треви и други групи организми, които имат значение както като хранителен ресурс, така и като природозащитни фактори за Черно море. Според Димитър Попов, който ръководи морската изследователска програма на сдружение \"Зелени Балкани\", проблемът е най-вече в улова на бяла мида чрез дънно драгиране. \"Този вид миди обитават пясъчни дъна и улова им чрез драгиране разрушава баланса на цялата екосистема и допринася за намаляване на рибните ресурси в морето,\" коментира Попов. Десислава Танева  замести в Министерството на земеделието, храните и горите  Румен Порожанов на 15 май и заповедта за забрана на улова на бяла мида беше една от първите нейни дейности като министър. Оставката на Порожанов беше поискана на 14 май от премиера Бойко Борисов заради започналото разследване за злоупотреби с европейски средства в Държавен фонд \"Земеделие\", когато институцията е била ръководена от него. Танева беше ресорен министър и в предишното правителство на Бойко Борисов, в периода 2014-2017 г. Драгиране Туристите по българските брегове често наблюдават малки плавателни съдове, които са разположени в близост до брега. Най-често съмнението е, че при такова разположение на лодки те ловят миди чрез тралене (или \"драгиране\") - извличане на бяла мида с \"изстъргването\" ѝ от дъното. По силата на чл. 35 на Закона за рибарство и аквакултура този метод за риболов е забранен в България и извън едномесечната заповед, която вече изтече. През лятото сигналите за тралене са чести, като контролът се осъществява от Изпълнителната агенция по рибарство и аквакултура (ИАРА) към МЗХГ, която съставя  административни актове  на нарушителите. Когато обаче туристи сигнализират, контролните органи рядко установяват нарушения и санкционират риболовците (например, нито едно констатирано нарушение за бяла мида от 25 проверки - виж  тук ). За да бъде доказано нарушението, е необходимо риболовците да бъдат хванати в действие заедно със забранения уред – драга, който те лесно могат да изтеглят от водата и скрият при наближаваща проверка. Бялата мида Под понятието \"бяла пясъчна мида\" по българското черноморско крайбрежие се имат предвид няколко вида двучерупчести:  Една от основните екологични функции на \"бялата мида\" е извършването на т.н. \"естествена биотурбация\". С присъствието си белите миди увеличават порьозността на утайката на морското дъно и улесняват преноса на разтворен кислород в повърхностните10-15 см от морската вода, разясняват учените от Института по океанология и Института по биоразнообразие и екосистемни изследвания. С това белите миди подпомагат кислородния баланс, който осигурява и значителното биоразнообразие на дънните хабитати. Под тази граница, дори и в крайбрежната плитка зона, съществува добре развит безкислороден слой, където в условията на анаеробно разграждане на органичната материя се продуцира сероводород по механизма, известен за дълбоководната зона на Черно море. На практика, подчертават учените, единствено наличието на този тесен аеробен слой в повърхностните слоеве на дъното предпазва от издигането на разтворения сероводород до повърхността и навлизането му в надстоящия воден стълб. Тоест, ако няма бяла мида, на практика ще имаме изтичане на сероводород от седиментните във водата по крайбиежието. Белите миди изпълняват съществени екосистемни услуги, свързани със самопречиствателните способности на крайбрежните морски зони, които по българското крайбрежие продължават да са подложени на значителен антропогенен стрес. Затова и опазването на бялата мида освен като намаляващ хранителен ресурс е важно и за баланса на живота в Черно море. Основното местообитание на видовете бяла мида Donax trunculus и Chamelea gallina са сублиторалните пясъци (т.е. пясъчни дъна на дълбочини между1-2 метра и 15-20 метра). В по-голямата си част те са включени в морски защитени зони от мрежата \"Натура 2000\", обявени с цел опазване на местообитанията по Директива 92/43/ЕИО за опазване на естествените местообитания и на дивата флора и фауна. Основните цели на опазване в защитените зони включват запазване на естественото състояние на природните местообитания, включително и на естествения за тези хабитати видов състав, характерни видове и условия на средата, както и опазване и поддържане на биологичното разнообразие. В стандартните формуляри на зоните от екологичната мрежа Натура 2000, към мерките за опазване по отношение на местообитанието на бяла мида изрично е разписано, че трябва да се забрани дънното тралиране, драгиране и използване на хидравлични драги, а промишленият улов нa пясъчните миди   и   да бъде забранен. Разрешените количества за любителски риболов са ограничени до 1 kg за   и   и до 2 kg за  . Засега тези формуляри са само предложения от научните институции, защото все още няма приети мерки и режими от Министерството на околната среда и водите. Към момента само за зоната от Натура 2000 Равда-Поморие има официален режим, забраняващ драгиране за бяла мида..", "date": "2019.07.13", "title": "Едномесечната забрана за улов на бяла мида не е достатъчна, смятат учени"}
{"url": "https://www.dnevnik.bg/sport/2019/07/13/3937932_simona_halep_triumfira_na_uimbuldun_sled_razgrom/", "text": "Симона Халеп спечели \"Уимбълдън\" след разгром срещу Серена Уилямс. Румънската тенисистка се наложи с 6:2, 6:2 във финала на надпреварата и взе втора титла от Големия шлем в кариерата си. С много силна игра Халеп имаше нужда от по-малко от час, за да донесе първата титла от \"Уимбълдън\" на родината си. Уилямс ще продължи да чака момента за евентуалното изравняване на рекорда на Маргарет Корт от 24 титли от Големия шлем. Американката загуби трети пореден финал в турнир от Големия шлем. Халеп започна вихрено и с два пробива поведе с 4:0. Уилямс взе два поредни гейма на нула, но не успя да направи нищо повече в сета. Американката беше много далеч от познатото си лице на непримирим тенисист. Хелеп, от своя страна, се бореше за всяка възможност и това ѝ донесе резултат. Вторият сет започна така, както завърши първия - с размяна на по два гейма. След това румънката влезе в нова силна серия и с два пробива стигна до убедителната победа. Предишната титла на Халеп от Големия шлем дойде на \"Ролан Гарос\" през 2018 г.", "date": "2019.07.13", "title": "Симона Халеп триумфира на \"Уимбълдън\" след разгром срещу Серена Уилямс"}
{"url": "https://www.dnevnik.bg/sviat/2019/07/13/3937939_policiiata_v_london_e_podlojena_na_kritiki_zaradi/", "text": "Британски политици осъдиха заплахите на лондонското полицейско управление да съди журналисти, които публикуват каквито и да са изтекли поверителни документи, оказали си в тяхно притежание след дипломатическия скандал с британския посланик в САЩ, предаде ДПА, цитирана от БТА. Лондонската полиция съобщи вчера, че е започнала разследване на изтичането на поверителна дипломатическа кореспонденция, което доведе до оставката на посланика на страната в САЩ Ким Дарък. В бележките, публикувани от британския в. \"Мейл он сънди\",  дипломатът определя администрацията на американския президент  Доналд Тръмп като неспособна. След това Тръмп нарече Дарък \"глупав\" и \"чалнат\". В сряда  британският посланик в САЩ подаде оставка . Скотланд ярд съобщи, че разследването е поверено на антитерористичния му отдел, тъй като става въпрос за криминално нарушаване на закона за държавната тайна. Заместник-началникът на лондонската полиция Нийл Басу призова отговорните за изтичането на поверителна информация да се предадат, като предупреди, че публикуването на каквато и да е част от останалите изтекли документи \"може да се окаже криминален въпрос\". \"Бих посъветвал всички притежатели, редактори и издатели на социални и традиционни медии да не публикуват изтекли документи, които може би са вече в техни ръце или може да им бъдат предложени, а да ги предадат на полицията или да ги върнат на законния им притежател - правителството на Нейно Величество\", посочи Басу в специално изявление. Двамата претенденти за следващ британски премиер - сегашният външен министър Джереми Хънт и фаворитът в надпреварата Борис Джонсън обаче изразиха несъгласие с тази позиция на силите на реда. Хънт написа в Туитър, че полицията и в правото си да разследва изтичането на поверителни документи, но добави: \"Категорично защитавам правото на пресата да публикува тези изтекли документи, ако журналистите там ги получат и ако преценят, че това е в интерес на обществото: това им е работата\". Джонсън, на свой ред, излезе с аналогичен коментар. \"Не можем да приемем за правилно вестници или която и да е друга медия, публикуваща такива материали, да се окаже под ударите на правосъдието\", каза той, като добави, че изтеклите документи, макар и да създават неловка ситуация, не представляват заплаха за британската национална сигурност.", "date": "2019.07.13", "title": "Полицията в Лондон е подложена на критики, заради закани срещу журналисти"}
{"url": "https://www.dnevnik.bg/sport/2019/07/13/3937938_snimka_na_denia_valteri_botas_i_specialniiat_mu_den_na/", "text": "Пилотът на \"Мерцедес\" Валтери Ботас си осигури специален ден на \"Силвърстоун\", като стигна до първия си полпозишън в Гран при на Великобритания. След него в състезанието ще стартира съотборникът му Люис Хамилтън. \"Знаех, че първата ми обиколка беше добра, но не беше перфектна\", каза Ботас. \"При втория ми опит трябваше да я подобря и съм доволен, че след като не успях, тя беше достатъчна за полпозишъна. На това трасе не е лесно да събереш най-добрите си сектори в един тур\", каза Ботас. Трети ще стартира Шарл Льоклер с \"Ферари\", следван от Макс Верстапен и Пиер Гасли с двете коли на \"Ред бул\". Себастиан Фетел с другия болид на \"Ферари\" остана шести.", "date": "2019.07.13", "title": "Снимка на деня: Валтери Ботас и специалният му ден на \"Силвърстоун\""}
{"url": "https://www.dnevnik.bg/sviat/2019/07/13/3937941_srubskiiat_deputat_milovan_drecun_se_opitva_da_zamesi/", "text": "Сръбският депутат Милован Дрецун каза по сръбската обществена телевизия РТС, че в Скопие действа разузнавателен център, който работи срещу интересите на Сърбия, цитиран от македонската телевизия \"Канал 5\" и \"Фокус\". Дрецун е председател на парламентарната комисия по Косово и Метохия в сръбския парламент. Според Дрецун екипът на разузнавачите е сформиран преди два месеца, бил маскиран като представителство на голям западен автомобилен производител в Скопие и е съставен от оперативни работници от Македония, Албания, България и Германия. \"Неговата цел е да бъде блокирано постигането на компромисно решение между Белград и Прищина. В този екип работят разузнавачи от България, Северна Македония, Германия и Албания \", твърди още Дрецун в интервю за \"Курир\". Той се смята за един от най-приближените на президента Александър Вучич и външния министър Ивица Дачич. \"Всяко постигане на компромисно решение е основен стълб на стабилизирането на този регион. А липсата на компромисно решение между Белград и Прищина е подготовка за нов спор в региона и за реализацията на Велика Албания\", според сръбския депутат. От македонското правителство са отказали да коментират твърденията на Дрецун, пред \"Канал 5\". Официално от правителството казват, че изявленията на премиера Зоран Заев по въпроса за Сърбия и Косово са за изграждане на приятелство чрез диалог и отхвърлят всякакви разговори за \"пакт срещу Сърбия\". Анализаторът Исмет Рамадани смята, че твърденията на Дрецун не издържат. Той каза, че е от интерес за Македония да се решат проблемите между Белград и Прищина и не изключи възможността зад обвиненията на Дрецун да стоят сръбските служби, подтикнати от руското влияние. Телевизията припомни, че преди две години Белград изтегли целия персонал от сръбското посолство в Скопие след шпионски скандал. През миналата и изтичащата седмица темата Косово беше повод за размяна на реплики между външния министър на Сърбия Ивица Дачич и българския премиера Бойко Борисов. Всичко започна, след като Дачич заяви, че позицията на Европейския съюз не е, че Косово е независимо, и българският премиер Бойко  Борисов, който твърди, че е, трябва да се съобразява с това. Преди това премиерът Борисов беше казал в отговор на журналистически въпрос, че ако испанският външен министър Жозеп Борел бъде избран за Върховен представител на ЕС по външната политика и политиката за сигурност, той ще трябва да се съобразява с това, че в ЕС има държави, които са признали Косово, въпреки че Испания не е. Пет от страните-членки на ЕС не признават Косово за независима държава - Гърция, Кипър, Румъния, Испания и Словакия. Останалите 23 членки на ЕС, включително България, са признали косовската независимост. В крайна сметка до скандал между двете държави не се стигна. \"Впечатлението в България бе, че нападам Борисов, но всъщност съм реагирал на нещо, което Борисов не е казвал\".  Това е казал Ивица Дачич на българския си колега Екатерина Захариева . Двамата разговаряли в словашкия курорт Високи Татри, където участват в неформалната среща на министрите на външните работи от Организацията за сигурност и сътрудничество в Европа.", "date": "2019.07.13", "title": "Сръбският депутат Милован Дрецун се опитва да замеси България в шпионски скандал"}
{"url": "https://www.dnevnik.bg/bulgaria/2019/07/13/3937947_preduprejdenie_za_opasni_valeji_v_pochti_cialata/", "text": "Предупреждение за опасно количество валежи, гръмотевични бури и градушка е обявено за утре за почти цялата страна. Информацията е на сайта на Националния институт по метеорология и хидрология. Единствено за областите Добрич и Силистра няма обявен предупредителен код. Най-сериозни валежи се очакват в Западна и Централна България. Оранжев код е в сила за областите Видин, Монтана, Враца, София област, София, Перник, Кюстендил, Благоевград, Пазарджик, Смолян, , Пловдив, Ловеч, Габрово, Стара Загора, Кърджали, Сливен, Ямбол и Хасково. За останалите области, без споменатите две, кодът е жълт. Валежите ще се движат от Запад на Изток. Средното количество ще бъде между 20 и 30 л./кв.м. за Североизточна България и до 60 литра/кв.м. в останалата част от страната. Ще бъде хладно за сезона с максимални температури между 20 и 25 градуса. По морето ще е облачно, ветровито с валежи от дъжд. Валежите и сравнително ниските температури ще се задържат в понеделник и вторник, като от сряда, времето ще започне да се оправя.", "date": "2019.07.13", "title": "Предупреждение за опасни валежи в почти цялата страна за утре"}
{"url": "https://www.dnevnik.bg/analizi/2019/07/13/3937949_tainite_slujbi_v_evropa_-_mitove_i_proza/", "text": "Както изглежда понякога, днешният свят не върви на добре - и във всички злини неизменно са замесени тайните служби. Случай на отравяне във Великобритания, опит за преврат в Черна гора, кибератаки срещу германското външно министерство, опити за влияние върху изборите в Съединените щати и във Франция или пък бивши агенти на комунистическите тайни служби по върховете в политиката, икономиката и обществото в Чехия, Русия и на Балканите. Последният скандал в този безславен списък е аферата \"Щрахе\", която коства поста на австрийския вицеканцлер, заснет да обещава обществени поръчки на мнима руска бизнес дама срещу съдействие в изборите. Най-вероятно и в този случай не е минало без намеса на тайните служби - тъй като кой друг би разполагал с подобни възможности? От друга страна, те все пак не са всемогъщи и нерядко това, което им се приписва, се оказва чисто и просто мит. Основен фактор за митологизацията е дълбоката тайнственост, в която са обвити - особено в бившите социалистически страни от Източна и Югоизточна Европа, в които агентите са подпомагали държавните репресии. Същевременно тайните служби са неотменима част от демократична Европа - но от това ни най-малко не следва, че митовете за тях не бива да бъдат развенчани. Мит първи: Само държавите имат тайни служби Ако се проследят дебатите по случая \"Щрахе\" в Австрия, неминуемо се натрапва прибързаният извод, направен от някои експерти, - че операцията може да е организирана само от тайните служби. А това е мит! Из цяла Европа наред с държавните, от десетилетия действат и частни тайни служби. Т.нар. \"фирми за сигурност\" предлагат доставката на информация от всякакъв характер срещу съответно заплащане. Обичайно тези фирми се създават от бивши държавни служители -професионалисти, които не само предлагат висококачествени услуги, но и тяхната свързаност с определени политически или частни клиенти е много трудно доказуема. Мит втори: Фалшивите новини са новост Понятието \"фейк\" за умишлено разпространявана дезинформация, която цели определен ефект, стана модерно в последните пет години и светкавично се разпространи из целия свят. Междувременно това понятие мутира в политическо противоборство между държави, партии и мнения в дигиталната ера, с която се свързва. А всъщност дезинформацията изобщо не е от вчера, нито от днес - най-вече социалистическите тайни служби в Източна Европа са поддържали в продължение на години специални отдели, чиято единствена задача е била да произвеждат и да разпространяват подвеждащи сведения. При това тази вид дейност ни най-малко не е прекъснала след 1990-а, само е прикрита под повърхността на политическата система, за да се насочи днес с нови сили обратно към центъра на събитията. Нерядко онова, което се приписва на тайните служби, се оказва мит Мит трети: Европейският съюз не разполага с тайни служби Принципно Европейският съюз не би могъл да има тайни служби - при положение, че както е записано в Лисабонските договори, външната политика и политиката за сигурност са в ръцете на отделните държави и не се осъществяват съвместно. Въпреки това съществува звено, в което Брюксел получава разузнавателна информация от държавите-членки, допълва я с обществено достъпни сведения, прави собствени анализи и ги предоставя на европейските институции: това е INTCEN - Центърът за разузнаване и анализи на Европейския съюз. Разликата между него и \"истинските\" тайни служби е в това, че той не може сам да осигурява информация с тайни разузнавателни средства, а е зависим от сведенията (явни и тайни), които му предоставят страните-членки. Мит четвърти: Тайните служби са безконтролни При всеки пореден скандал, свързан с тайните служби, пресата тръби: те не са контролирани, безконтролни си и са и бездруго чуждо тяло за демокрацията! Особено там, където обществата имат исторически опит с тайните служби, използвани от техните политически ръководства за налагането на диктатури, недоверието е широко разпространено и разбираемо. Това засяга и Германия, но най-вече - посткомунистическите европейски държави. В тях 30 години след краха на комунизма процесите на реформи така и не са приключили. Но - и в Западна Европа минават към 50 години след Втората световна война, докато формите на демократичен контрол се развият напълно, те не възникват от само себе си. Тяхното постоянно усъвършенстване и приспособяване към новите предизвикателства е важен елемент от демокрацията. Контролът над тайните служби, извършван от надзорни органи, парламентарни комисии, съд или медии не е перфектен. Но съществува! Мит пети: Тайните служби работят за световната конспирация Най-вече в посткомунистическите държави, чиито тайни служби са били капсулирани и са насаждали страх, далеч надхвърлящ реалните им възможности, митът за всемогъществото им е все още широко разпространен. А Русия заема особено често централното място. Този мит не е като да няма реална почва, имайки предвид намесата на тайните служби в свалянето на един или друг държавник, в атентати, опити за преврати и други \"секретни операции\". От Афганистан до Панама тайните служби - по разпореждане на своите правителства - са забъркани в непочтени дела. Но те в никакъв случай не контролират света - така смятат само теоретиците на конспирацията. Тайните служби са служби като другите, разполагат с ограничени персонални и финансови ресурси, зависими са от правителствата си и не са в състояние да опазят изцяло тайните си. Още повече - в днешната дигитална ера. Там, където тайните служби наистина се занимават с конспирация, те са само инструменти и средства, при това не непременно най-добрите!", "date": "2019.07.13", "title": "Тайните служби в Европа - митове и проза"}
{"url": "https://www.dnevnik.bg/sviat/2019/07/13/3937954_ukrainska_televiziia_e_obstreliana_s_granatomet/", "text": "Неизвестни лица са стреляли с гранатомет по сградата на украинска телевизия, съобщиха Асошиейтед прес и Ройтерс. Няма пострадали хора, но сградата е понесла щети. Властите определиха нападението като терористичен акт. Новинарският канал \"112 Украйна\" е собственост на Тарас Козак, който е сред кандидатите за депутати от листата на проруската партия \"Опозиционен блок\", организирана от олигарха Виктор Медведчук. Медведчук е свързан с Путин и е включен в санкционния списък на САЩ от 2014 година. Ден преди нападението телевизията поиска от полицията да защити журналистите й от заплахи, отправяни от \"радикализирани националисти\", които се опитват да повлияят на редакционните решения, допълва Ройтерс. /БТА/", "date": "2019.07.13", "title": "Украинска телевизия е обстреляна с гранатомет"}
{"url": "https://www.dnevnik.bg/biznes/2019/07/13/3937879_liderut_na_knsb_napusna_studio_na_bi_ti_vi_sled_skandal/", "text": "Лидерът на КНСБ Пламен Димитров напусна демонстративно студиото на предаването \"Тази сутрин\" по Би Ти Ви, след като преди това влезе в остър спор с водещия Жени Марчева. Другият гост в студиото беше бизнесменът Красимир Дачев. Димитров първо се изнерви, че не му се дава възможност да разкаже за всички девет мерки, които синдикатът предлага, за да се подобри положението на работещите. Той беше недоволен също, че водещият постоянно го пита за една от тях – въвеждането на данък богатство. Пламен Димитров избухна в края на разговора, когато Дачев поиска да разкаже виц, който напомнял за работата на синдикалиста. \"Аз не разказвам вицове за вашата работа, не сме дошли тука за вицове, аз не съм някакъв смешник\", обяви лидерът на КНСБ. Той застана очи в очи срещу Жени Марчева и на висок глас изрази недоволството си. Преди да се стигне до скандала Пламен Димитров обясни, че данъчната система в България е една от най-несправедливите в ЕС, като две трети от приходите от данъци идват от косвените данъци (ДДС, акциз и други). Мерките, които КНСБ предлага, целят по-голям баланс, обясни синдикалистът. Сред тях са въвеждане на необлагаем минимум, семейно подоходно облагане, данък богатство, данък върху финансовите транзакции, данък върху дигиталните обороти, увеличение на данъка върху дивидента и други. В отговор Красимир Дачев обясни, че общините нямат капацитет да налагат данък богатство. Той изрази мнение, че не е редно той да се въвежда сега, когато България е в зората на събиране на капитала. \"Когато се натрупат милиарди - нямам против. В момента, подгониш ли капитала, той ще намери място къде да отиде, където по-малко го тормозят\", обобщи бизнесменът.", "date": "2019.07.13", "title": "Лидерът на КНСБ напусна студио на Би Ти Ви след скандал (видео)"}
