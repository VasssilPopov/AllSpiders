{"url": "https://www.dnevnik.bg/sport/2018/02/27/3137312_grigor_dimitrov_ima_dni_v_koito_igrata_ne_ti_se/", "text": "Григор Димитров не успя да намери логично обяснение на  шокиращата си загуба от 117-и я света Малек Джазири  на старта на турнира в Дубай. Световният №4, който беше водач на основната схема в надпреварата от АТП 500 изигра слаб мач и след 4:6, 7:5, 6:4 напусна след 2.17 часа на корта. \"Има дни като този, в които просто няма какво повече да направиш, играта не ти се получава и това е. За съжаление не можех да покажа играта си на нивото, на което исках. Движението ми по корта не бе добро. Мислех, че съм започнал да сервирам добре за кратко, но след това отново изгубих ритъма си\", каза Димитров. Той поздрави Джазири за успеха му и обясни, че тунизиецът се е борил много, за да стигне до победата. \"Поздравления за Малек, заслугата е изцяло негова. Изигра добър мач. Беше силен през целия двубой, всъщност правеше много добри удари. Нямаше какво да губи\". За тунизийския тенисист това е първа победа над играч от първите 10 на световната ранглиста.", "date": "2018.02.27", "title": "Григор Димитров: Има дни, в които играта не ти се получава"}
{"url": "https://www.dnevnik.bg/morski/2018/02/27/3137178_zaradi_snega_i_utre_vuv_varna_shte_e_neucheben_den/", "text": "Заради падналия сняг и ниските температури училищата във Варна ще останат затворени и утре - 28 февруари, след като днешният ден също бе неучебен. Това съобщиха от общинската администрация. Допълнително решение предстои да бъде взето за четвъртък и петък. Заради очакваните обилни снеговалежи утре бе обявен жълт код във Варна и областта. Вятърът от североизток ще се усили, като поривите по Северното Черноморие ще достигнат до 18-24 м/сек., показва прогнозата на Националния институт по метеорология и хидрология. В Североизточна България температурата на въздуха се очаква да падне до от -11 до -7 градуса. Запазват се предупрежденията за виелици и навявания. Бурното вълнение на морето морето заля част от градския плаж във Варна, като изхвърли на брега купчини отпадъци. Заради навяванията и натрупаните снежни преспи голяма част от пешеходните подлези в града са недостъпни. Непочистени от натрупания сняг са и всички улици встрани от централните булеварди и трасетата на обществения транспорт. Удар в голяма заледена преспа е станал причина и за блокирането в продължение на часове на бързия влак Русе – Варна, съобщиха от пресцентъра на БДЖ. Заради предизвиканата от сблъсъка повреда на локомотива цялата композиция е била изтеглена на гара Самуил, където за пътниците са били осигурени храна и топли напитки до подмяната на локомотива. Заради прекалено големия престой в гара Самуил от държавните железници обявиха, че ще компенсират пътниците с билет за пътуване по избор на територията на страната.", "date": "2018.02.27", "title": "Заради снега и утре във Варна ще е неучебен ден"}
{"url": "https://www.dnevnik.bg/bulgaria/2018/02/27/3137141_kakvo_predstavliava_bankovoto_pismo_za_komfort/", "text": "Премиерът Бойко Борисов заяви в извънредна пресконференция по повод сделката за ЧЕЗ, че ще се проверяват банки как и защо са издали \"писмо за комфорт\" на българските участници в сделката. Той не беше съвсем сигурен какъв е този инструмент, но спомена, че набързо са му обяснили, че тежестта му в бизнеса не е голяма. Ето какво представлява писмото за комфорт в банковите и деловите среди: - в банковото дело това е неформално писмо, издадено от банка, в което се демонстрира желание да бъде подкрепен клиент за краткосрочен заем, ако такъв бъде поискан; това НЕ Е писмо с ангажимент да бъде отпуснат такъв кредит (такава е функцията на т.нар. letter of commitment). - писмо за комфорт може да издаде и правителство с цел да подкрепи (пред кредитор или доставчик) ангажиментите, поети от агенции и институции под негов контрол, като демонстрация, че те навреме ще си ги изпълнят. - в отношенията между компании писмо за комфорт обикновено издава фирма майка за някое от поделенията си; с него се декларира пред кредитор или доставчик, че ще подкрепи дъщерната си фирма, ако тя изпадне във финансови затруднения; използва се специфична терминология, за да се определи дали този ангажимент е само морален, или има и силата на договорна обвързаност; ефектът от писмото за комфорт е да отбележи, че фирмата майка знае за поискания заем и че ще следи внимателно цялата транзакция. - външни одитори или оценители също могат да издават писмо за комфорт за физически или юридически лица; то може да се възприема като един вид уверение, че даваните обещания ще бъдат спазени и че данни и твърдения в използвания в сделката проспект отговарят на истината; писмо за комфорт може да се прилага към първоначални позиции в хода на преговори като уверение, че те няма да се променят до края. - одитори могат да издават писмо за комфорт и като изразяване на мнение, НО НЕ И НА ГАРАНЦИЯ, за платежоспособност, т.е. дали може да се изпълни ангажимент по заем, след като той бъде отпуснат. - писма за комфорт може да се изпращат и на страни, интересуващи се от предстояща емисии на ценни книжа, че свързаните с представянето им данни отговарят на международните счетоводни стандарти (GAAP); по този начин бъдещият облигационер по-добре разбира аспекти от финансови данни, които може и да не са публикувани до този момент - например промени във финансовите отчети или финансови доклади, преди да са преминали проверка от одитор. - понякога като писмо за комфорт се възприема т.нар. утвърдително писмо (bank confirmation letter или BCL), с което се дава уверение на трета страна - обикновено под това се разбира продавач в сделка - че лицето, което заема кредит от банката, разполага с достатъчно финансови ресурси, за да приключи транзакцията; утвърдителното писмо НЕ Е гаранция, че плащането ще се състои. - утвърдителното писмо от банка (BCL) може да се изпраща и до друга финансова институция, за да потвърди наличието на заем или кредитна линия, отпуснати на конкретния клиент; писмото официално потвърждава факта, че физическо лице, компания или организация отговарят на изискванията да заемат определена сума за конкретна цел. Правилото е езикът на писмото за комфорт да е доста общ, за да се защити издалият го от задължения, които може да му бъдат наложени по законов път. Макар с такова писмо да се поема само морален ангажимент, компаниите обикновено се въздържат до последно от издаването му, освен ако това не е абсолютно наложително. Една от причините е, че ако нещо се обърка в дадена сделка или кредит на дъщерно дружество или поделение, дори при морален ангажимент може да се наложи плащане на солидни съдебни такси и хонорари на адвокати за доказване, че по никакъв начин не е поемано задължение по плащанията на засегнатата страна.", "date": "2018.02.27", "title": "Какво представлява банковото \"писмо за комфорт\""}
{"url": "https://www.dnevnik.bg/sviat/2018/02/27/3137184_roiters_brjuksel_iska_vlastite_da_imat_dostup_do/", "text": "Брюксел подготвя законодателство, с което да принуди фирмите да предават на властите лични данни, дори когато те се намират на сървъри извън Европейския съюз. Това съобщава агенция \"Ройтерс\", позовавайки се на двама свои източници, запознати с идеята. Мащабът на планираните реформи вероятно ще вкара ЕС в конфликт с технологичните гиганти. В същото време тази седмица Върховният съд на САЩ разглежда дело на \" Майкрософт \" (Microsoft) срещу прокурори, които искат компанията да им предаде имейли от сървърите си в Ирландия по разследване в трафик на наркотици. Силите за сигурност са на мнение, че подобни правомощия са необходими на разследващите в цифровата епоха. Но според активисти извънтериториалната власт на правителствата ще наруши  правото на неприкосновеност  на хората. А технологични гиганти като \"Майкрософт\", \"Епъл\" и Ай Би Ем твърдят, че тя ще подкопае увереността на клиентите им в облачните услуги. Планираният закон показва промяна в позицията на Европейската комисия, която през 2014 г. твърдеше, че \"извънтериториалното приложение на чужди закони\" \"може да е в нарушение на международното право\" по повод делото на \"Майкрософт\" в САЩ. Комисарят по правосъдието  Вера Йоурова  коментира пред \"Ройтерс\", че сегашните методи за достъп до доказателства в чужбина са \"много бавни и неефикасни\". Предложенията ще се отнасят до личните данни на хора от всякакви националности, стига те са да свързани с европейски разследвания, твърди единият от източниците. Текстът все още е на етап \"чернова\" и вероятно ще стигне до евродепутатите и държавите членки в края на март. Преговорите по него могат да отнемат до две години.", "date": "2018.02.27", "title": "\"Ройтерс\": Брюксел иска властите да имат достъп до лични данни, съхранявани извън ЕС"}
{"url": "https://www.dnevnik.bg/photos/2018/02/27/3136081_fotogaleriia_modno_vuznesenie_s_dolche_i_gabana_v/", "text": "Чанти, \"възнасящящи\" се с дронове, църковни песнопения и камбани откриха шоуто на \"Долче и Габана\" на седмицата на женската мода в Милано, която приключва днес.", "date": "2018.02.27", "title": "Фотогалерия: Модно възнесение с \"Долче и Габана\" в Милано"}
{"url": "https://www.dnevnik.bg/zelen/2018/02/27/3137195_zoologicheskata_gradina_v_sofiia_minava_pod_karantina/", "text": "При две от унищожените от агенцията по храните птици, които бяха настанени в зоологическата градина в София, е открит щам на птичи грип. За неизвестен период се затваря достъпът до зоопарка. Това се разбира от съобщение на агенцията до медиите. Доказан е птичи грип в две от птиците, унищожени при разкриването на нелегално транспортиране на животни, съобщава Българската агенция по безопасност на храните, за която се установи, че незаконно е иззела от софийския зоопарк и унищожила над 140 птици. След унищожаването на 119 птици, открити в транспорт, превозващ нелегално животни и птици, Областната дирекция по безопасността на храните - София-град, предостави за изследване от Националната референтна лаборатория по инфлуенца и Нюкясълска болест по птиците проби от евтаназираните екземпляри, обяснява агенцията. Първоначалните изследвания са доказали наличие на птичи грип в две от птиците – лебед и патица. Окончателните резултати за щама на заболяването ще бъдат оповестени до дни. По Закона за ветеринарномедицинската дейност зоопаркът е поставен под карантина. Разпоредени са още редица мерки, които целят да не се разпространи зараза от зоологическата градина. До вземането на фекални проби от клетките, в които са настанени птиците, пък се забранява достъпът на посетители до зоологическата градина. ", "date": "2018.02.27", "title": "Зоологическата градина в София минава под карантина заради птичи грипи"}
{"url": "https://www.dnevnik.bg/sport/2018/02/27/3136968_djanluidji_bufon_e_gotov_da_se_zavurne_v_nacionalniia/", "text": "Джанлуиджи Буфон е готов да размисли и да се върне в националния отбор на Италия. Вратарят, който сложи край на кариерата си в представителния тим след световните квалификации през ноември, обяви, че ако получи покана за мачовете с Англия и Аржентина през март, ще играе. В продължение на 20 години Буфон записа 175 мача за \"Скуадра адзура\". Вратарят вече е на 40 години, но продължава да бъде най-добрият на поста си в Италия и един от най-силните в света. В понеделник временният селекционер Луиджи ди Биаджо каза, че не е редно славната кариера на Буфон да приключва с  равенството 0:0 с Швеция . \"По принцип мислех да отида на почивка със семейството си за няколко дни, но когато националният отбор се нуждае от теб, ти трябва да се явиш\", каза вратарят в телевизионната програма \"Тики така\" и добави: \"Не мисля, че има какво да коментирам по думите на Ди Биаджо. Чувствам отговорност и лоялност към националния отбор и знам, че трябва да дам всичко от себе си в този преходен период за Италия.\" Вратарят обясни, че изграждането на нов отбор винаги е трудно, и добави, че първите няколко мача ще са много тежки, затова е готов да помогне. Междувременно все по-упорито името на  Антонио Конте  се спряга за нов национален селекционер. Мениджърът на \"Челси\" не се радва на успешен сезон и след като преди година направи сините шампиони във Висшата лига, сега има сериозни проблеми. Постът на Конте не е сигурен, а \"Челси\" загуби три пъти в последните си четири шампионатни сблъсъка. \"Все още не сме се спрели на никого, но не мисля, че има много по-добри кандидати от Антонио. Със сигурност ще говоря с него в близките месеци\", каза Алесандро Костакурта, който заема пост във федерацията. Бившият защитник обяви още, че сред обсъжданите имена са Роберто Манчини, Карло Анчелоти и Клаудио Раниери.", "date": "2018.02.27", "title": "Джанлуиджи Буфон е готов да се завърне в националния отбор на Италия"}
{"url": "https://www.dnevnik.bg/sviat/2018/02/27/3137130_epul_moje_da_pusne_oshte_tri_smartfona_tazi_godina/", "text": "Най-големият \"Айфон\" досега, нова версия на луксозния \"Айфон Х\" и \"по-нискобюджетно\" устройство ще бъдат пуснати от \"Епъл\" по-късно тази година. Това  съобщи \"Блумбърг\" , като се позова на източници от компанията. \"Епъл\" не коментира официално, но сп. \"Форчън\" вече определи информацията като опит да се създадат три устройства, \"подобряващи\" досегашните: едно по-голямо, едно по-бързо и едно по-евтино. Макар плановете да могат да се променят, компанията търси начини за промяна. Въпреки  създадената истерия около \"Айфон Х\"  той не се продава толкова добре, колкото се очакваше, след като беше пуснат миналата година. Със 77.3 милиона броя за четвъртото тримесечие на 2017 г. успехът е по-слаб от прогнозираните 80.2 млн. За някои потребители проблемът е в цената 1000 долара независимо от дизайна и независимо от желанието им за по-усъвършенстван от \"Айфон 8\" модел. Сега \"Епъл\" ще опита да насърчи продажбите, като предложи модел за всички, пише \"Блумбърг\". Агенцията цитира експерти, наблюдаващи развитието на \"Епъл\", които отбелязват, че потребителите по-често числят за нов телефон, когато има промяна в размера на екрана. Според един от тях новият ход на компанията ще доведе до скок на продажбите с около 10% сред сегашните потребители, които вече ползват устройства на компанията. Той смята, че скокът ще е особено в Азия. Ако информацията се потвърди с времето, един от телефоните (с \"кодово име\" D33 според източници на \"Блумбърг\", запознати с процеса) с размер 6.5 инча (16.51 см)   и един от най-големите въобще на пазара. Макар самото устройство да е с размерите на \"Айфон 8+\", дизайнът, подобен на този на \"Айфон Х\" (където екранът покрива една от страните на телефона открай докрай), ще даде предимството в размера. Разделителната способност на т.нар. D33 ще се доближава до тази на \"Айфон Х\", същата ще е и технологията, използвана за екрана. Моделът ще позволява и телефонът да се отключва с разпознаване на лицето - също като при най-скъпия смартфон на \"Епъл\".  (известна според същия разработчик като D32) се очаква да има процесор от ново поколение и стоманени ръбове и да е най-луксозният смартфон, предлаган от компанията. , който разработва компанията, пък също ще има някои от предимствата на \"Айфон Х\" - като лицевото разпознаване и екрана \"открай докрай\". Екранът му обаче ще е с технологията LCD (като в \"Айфон 8\") за разлика от по-скъпата OLED в \"луксозните\" модели, както и с алуминиеви ръбове. Операционната система (с кодово име Peace, или \"Мир\") ще предлага по-големи възможности за добавена реалност, повече възможности за работа с асистента Siri и възможността за използване на т.нар.  Animoji  (между \"анимация\" и \"емоджи\" - изображения, които потребителят може да създава с камерата на телефона) във \"Фейстайм\".", "date": "2018.02.27", "title": "\"Епъл\" може да пусне още три смартфона тази година"}
{"url": "https://www.dnevnik.bg/politika/2018/02/27/3137204_delian_dobrev_se_izvinil_na_siderov_i_ataka/", "text": "Народният представител от ГЕРБ Делян Добре се извинил на Волен Сидеров и на партията му \"Атака\" за изказването си, че можело да бъдат заменени с депутатите от \"Воля\". Това съобщиха от \"Атака\". \"В никакъв случай не съм го казал в този смисъл. Нямал съм предвид това. Грешно бях разбран и затова тръгнаха интерпретации. Ако някой не ме е разбрал както трябва, съжалявам, че така се получи.\" Това заявил в кулоарите на парламента Делян Добрев пред партийната телевизия \"Алфа\" след брифинга на управляващите. В понеделник партията на Сидеров поиска оставката на Делян Добрев като председател на енергийната комисия в парламента заради изказване на депутата от ГЕРБ, че хипотетично  партията на Волен Сидеров може да бъде заместена във властта  от тази на Веселин Марешки \"Воля\".", "date": "2018.02.27", "title": "Делян Добрев се извинил на Сидеров и \"Атака\""}
{"url": "https://www.dnevnik.bg/sviat/2018/02/27/3137209_rekordni_jegi_v_arktika_prashtat_studen_viatur_kum/", "text": "Необичайно затопляне около Северния полюс изпраща студен арктически вятър към Европа и според учени такова \"ненормално\" време може да се наблюдава все по-често заради предизвиканото от човека глобално затопляне, предаде агенция \"Ройтерс\". Метеорологичната станция на нос Морис Джесъп в най-северния край на Гренландия регистрира положителни температури, продължили рекордните досега за 2018 г. 61 часа. Това явление се свързва с необичайното за арктическата зима отдръпване на леда. По информация на Датския метеорологичен институт в Арктика навлизат топли вълни както от Атлантическия океан, така и от Беринговия проток, което изтласква студения въздух на юг. В момента над цялата арктическа област температурите са с около 20 градуса по Целзий над нормата за сезона. Снежна буря  връхлетя голяма част от Европа, предизвиквайки злополуки и нарушения в транспорта. В Рим за пръв път от 2012 г. падна сняг, затворени бяха всички училища и един от най-известните исторически паметници - Колизеят. Лошото време наруши транспорта в северните и централните райони на Италия. В Москва температурите паднаха до почти минус 20 градуса, което е рекорд за тази зима, заяви руската метеорологична служба. Сняг и студ обхванаха някои райони на Германия и причиниха смъртта на осем души в Полша.", "date": "2018.02.27", "title": "Рекордни жеги в Арктика пращат студен вятър към Европа"}
{"url": "https://www.dnevnik.bg/sviat/2018/02/27/3137126_v_ubiistvoto_na_slovashki_jurnalist_izpluva_versiia_za/", "text": "Организираната престъпност може би е замесена в убийството на разследващия словашки журналист Ян Куцяк. Това заяви в интервю днес за словашкия в. \"Сме\" и пред изданието \"Политико\" британско-канадският журналист Том Никълсън, който от години живее и работи в Словакия, предадоха \"Асошиейтед прес\" и \"Франс прес\". Според Никълсън Куцяк му е казал, преди да умре, че е работил по случая на евентуална връзка на италианска мафия в измама, свързана с европейски субсидии в Източна Словакия. Никълсън каза, че е готов да даде показания, но полицията все още не се е свързала с него. Той поясни, че Куцяк е водел разследване за измами с плащания на европейски средства на двама пребиваващи в Словакия италианци, за които се предполага, че имали връзка с калабрийската мафия ндрангета. \"Във всички случаи словашките тайни служби имат имената на гангстерите\", каза Никълсън. Той допълни, че Ян Куцяк, но и той самият са работили по изтекли поверителни документи, свързани с въпросните измами. Томпсън каза, че словашката организирана престъпност никога не е убивала журналисти, докато италианските мафии не са проявявали такива скрупули. Днес в. \"Сме\" написа, че двамата италиански бизнесмени, разследвани от Куцяк, са правили бизнес с високопоставен съветник на премиера Роберт Фицо, предаде \"Асошиейтед прес\".  Словакия още е в шок след новината за убийството на журналиста. Той бе намерен застрелян заедно с приятелката си Мартина Кушнирова в дома им в град Велка Мача, на 65 км от Братислава. Словашкото правителство обяви награда от 1 милиона евро за информации, които ще помогнат на властите да разкрият убийството на журналиста.  Досега в Словакия не е имало подобно престъпление. Още вчера полицията каза, че убийството е свързано с работата на Куцяк. Той е работил за електронното издание Aktuality.sk, собственост на германската медийна група \"Аксел Шпрингер\" и на швейцарската издателска компания \"Рингие\". Куцяк се беше специализирал в разследване на корупционни афери, сред които такива, касаещи евентуални връзки между бизнеса и управляващата партия \"Смер - социална демокрация\" на Фицо. Последната статия на Куцяк е от 9 февруари и касае транзакции на фирми, свързани с бизнесмена Мариан Кочнер. В миналото Куцяк пак беше писал статии за него и после се бе оплакал в полицията от заплахи от негова страна. Според анализатора Григорий Мезеников убийството на журналиста и неговите предполагаеми връзки със словашкия политически елит може да предизвикат политическо земетресение в Словакия. Анализаторът казва, че е била прекрачена червена линия и случилото се може да разтърси електората на управляващата партия. Премиерът Фицо е известен с критиките си спрямо медиите. На пресконференция през 2016 г. той каза по адрес на някои журналисти, че са \"мръсни антисъветски проститутки\". Той също така нарече журналистите \"прости идиотски хиени\" и \"гадни змии\". Снощи в центъра на Братислава се събраха много хора, за да изразят възмущението си от убийството на журналиста и да запалят свещи в негова памет. Подобна акция имаше и в Прага. Нови протести срещу убийството на Куцяк и срещу корупцията в Словакия ще се състоят в Братислава в сряда и в петък. Опозицията пък вече настоя словашкият вътрешен министър Роберт Калиняк и началникът на националната полиция Тибор Гашпар да подадат оставка. Неотдавна неправителствената организация \"Трансперънси интернешънъл\" класира Словакия на 7-о място сред най-корумпираните страни в ЕС, припомня \"Франс прес\".", "date": "2018.02.27", "title": "В убийството на словашки журналист изплува версия за евросубсидии и италианската мафия"}
{"url": "https://www.dnevnik.bg/bulgaria/2018/02/27/3137216_vtori_den_zimata_suzdava_problemi_v_bulgariia/", "text": "За втори ден лошото зимно време създава проблеми в България, като към края на деня ситуацията изглежда се нормализира. По-рано частично бедствено положение бе обявено в няколко общини, имаше затворени пътища, прекъснати електропроводи, а стотици училища пуснаха децата във ваканция. Проблеми има и на места по границата, а заради лошите метеорологични условия в Европа българи бяха блокирани на летища в  Рим ,  Париж  и  Тимишоара . Очакванията на синоптиците са тази нощ снеговалежите отново да се активизират, като ще бъдат по-интензивни в югоизточната половина на страната. От сутринта на 28 февруари валежите ще спират от югозапад, като до края на деня над цялата страна няма да вали, най-късно - в крайните североизточни райони. Снегът създаде проблеми по границата с Румъния Заради влошената метеорологична обстановка в северната съседка  Дунав мост при Русе е затворен за товарни автомобили  над 12 тона. Към 17 часа пунктът е проходим за леки автомобили в двете посоки, съобщи МВР. На Дунав мост 2 при Видин са се образували колони от чакащи камиони. Въпреки че граничният пункт там работи, от българската страна има опашка от 6 км, а от румънска страна тя е 3 км. Достъпът до граничния пункт \"Кайнарджа - Липница\" е невъзможен поради непочистени пътища. ГКПП Силистра работи, но и на българската, и на румънсктаа територия има пълна забрана за движение на автомобили. Фериботите на граничните пунктове Никопол и Свищов не работят заради снеговалеж и силни навявания. Видимостта е намалена. Трафикът през останалите гранични пунктове в страната е нормален, като на Маказа и Илинден има изискване всички автомобили да са оборудвани с вериги. Ситуацията по пътищата се нормализира Към 18 ч. днес временно бе ограничено движението за камиони над 12 тона по магистрала \"Хемус\" при км 66 в посока Варна. От пътната агенция обясниха забраната с ограничения по републиканската пътна мрежа във вътрешността на страната. В следобедните часове отпаднаха всички ограничения за движение в областите Шумен и Хасково. Възстановено е движението по пътищата Русе - Сливо поле и Разград - Шумен, както и по пътя от с. Мечка до разклон Русе, съобщи пътната агенция. Възстановено е и движението през проходите \"Ришки\", \"Гълъбец\" и Прохода на републиката. Отпадат ограничението за товарни автомобили с ремаркета и полуремаркета през прохода \"Печинско\", както и задължителното използване на вериги от всички автомобили през \"Превала\". Там остава в сила изискването камионите над 12 тона да са без ремаркета и полуремаркета. Във Видинско е възстановено движението по пътя Видин – Ружинци. В област Бургас остава ограничено движението по пътя Малко Търново - Козият рог. В Смолянско отпадна ограничението за движение по пътя Девин – Михалково и пътя Старцево - Добромирци. Общини в Северна България обявиха бедствено положение Частично бедствено положение бе обявено днес в русенските общини Сливо поле и Борово. Учебните занятия в цялата община Русе днес бяха отменени, затворени са и училища в общините Ценово и Иваново. Аварийните екипи в Русенско са реагирали на множество сигнали. Седем пациенти на хемодиализа са били транспортирани с екипи на противопожарната служба от населени места в община Иваново до Университетската болница \"Канев\". Бедствено положение бе обявено и в четири селища в Силистренско заради невъзможен достъп до тях. В седемте общини на областта днес е неучебен ден. В края на деня няма сериозни проблеми с електрозахранването в Източна България Възстановено е електрозахранването на селата в Югоизточна България, които по-рано днес останаха без ток, съобщи дружеството ЕВН. По-рано днес над 60 села в областите Стара Загора, Сливен, Ямбол и Бургас останаха без ток, след като снеговалежът и бурният вятър скъсаха електропроводи. Към 17 ч. днес единични повреди са регистрирани за някои малки села и махали в Странджа. В Североизточна България е възстановено захранването на 64 населени места, съобщиха от \"Електроразпределение север\". Аварийните екипи са отстранили десетки повреди по електроразпределителната мрежа. Проблеми и по летищата в страната На летище София са анулирани полетите от и до Мюнхен, както и един полет от Палма де Майорка за късно тази вечер, показва справка на сайта на летището. По-рано днес на летище Варна бяха отменени полети от и до София и Дортмунд. Беше затворено и летище Пловдив, където силният снеговалеж и навявания попречиха на почистването на пистата. Именно влошената метеорологична обстановка на пловдивското летище е станала причина полет на \"Райънер\" да кацне на летището в румънския град Тимишоара, съобщиха от ирландския нискотарифен превозвач. От снощи десетки българи бяха блокирани на летището, като премиерът Бойко Борисов разпореди  те да бъдат прибрани с правителствения самолет . Повече четете  тук .", "date": "2018.02.27", "title": "Втори ден зимата създава проблеми в България"}
{"url": "https://www.dnevnik.bg/bulgaria/2018/02/27/3137118_kak_zapochna_deloto_za_iztochvaneto_na_ktb_obobshtenie/", "text": "След \"уникално разследване\", с което \"прокуратурата кацна на луната с дизелов двигател\" и ако се \" сравни с други досъдебни производства е като операция на  апендицит и присаждане на глава \", днес започна разпоредителното заседание по делото за \"най-голямата финансова измама в новата българска история\" - това за източването на КТБ. Разпоредителното заседание беше въведено с промени в законодателството, приети през лятото на 2017 година. На него трябва да бъдат обсъдени въпроси, от които зависи дали делото ще тръгне по същество или ще бъде прекратено, или върнато на прокуратурата. Първият ден от разпоредителното заседание продължи седем часа и се очаква то да продължи в следващите два дни, в които да се обсъждат становищата на защитата на 18-те подсъдими и на прокуратурата по основни въпроси как е минало разследването. Специализираният наказателен съд даде ход на разпоредителното заседание , след като прие, че основният подсъдим - обвиненият за ръководител на престъпната група по източване на банката неин бивш мажоритарен собственик Цветан Василев, е редовно призован. Съдът не се съгласи със защитата, която твърдеше, че съдебната поръчка по призоваването на банкера не е извършена, заради липса на подпис на връчителя, неяснота около реда на връчване на документите, това, че не му е връчен гражданския иск по делото и т.н. Досега една от пречките за начало на процеса бе, че Василев, който е в Сърбия от няколко години, не бе получил документите по делото. Друга причина за три отлагания на делото бе отсъствието по болест на друг от общо 18 - те подсъдими, но днес освен Василев, в залата бяха всички подсъдими с техните защитници. Редовно ли е призован Василев и може ли да не присъства на делото Съдия Виржиния Петрова прие още, че Василев няма уважителна причина за отсъствието си и делото срещу него може да протече задочно. Според защитата на банкера процедурата по екстрадицията му и факта, че името му все още присъства в червената бюлетина на Интерпол, макар че е открит от службата, е пречка да се яви пред съда. Съдът прие обаче, че спрямо Василев няма мярка за неотклонение в Сърбия, която да му пречи да се яви пред българския съд и че неявяването му няма да попречи за разкриването на обективната истина. Какво е решението на съда по въпроса следва ли да се спре или прекрати делото до приключване на екстрадицията на Василев ще се разбере на следващите заседания. Повече за аргументите на защитата и прокуратурата нарушени ли са правата на Василев, след като съдът реши да гледа делото срещу него задочно четете  тук . Адвокатите: Гражданският иск писан от прокурор Даниела Начева След като бе даден ход на разпоредителното заседание, защитата на Василев поиска отвод на един от прокурорите, които се явяват по процеса - Даниела Начева. Причината - според защитата на бившия банкер прокурорът е написал гражданския иск по делото, което е недопустимо и показва нейната заинтересуваност в процеса. Като доказателство представи скрийншот и разпечатки от пет електронни файла, който представляват гражданския иск в процеса. От тях се вижда, че администратор на единия файл е прокурор Начева. Пред журналисти в една от почивките по делото, Симеонов заяви, че от гражданския иск си личало, че е писан от прокурора. Според адвоката синдиците не могат в срок от 7 дни да изчетат само обвинителния акт в процеса, който е 12 хиляди страници, камо ли да подготвят граждански иск и било очевидно, че на адвокатите на синдиците са помогнали прокурорите от специализираното обвинение. Наблюдаващият делото прокурор Иван Гешев, който предупреди, че е с елементарни компютърни познания, обясни, че Начева е писала обвинението на Word документ и тя остава автора, след това обвинителният акт е предаден на съда. Авторът си остава пак същия. Съдът след официална молба го дава на синдиците - същия Word документ и те го копират, защото им е по-лесно. Те го връщат на съда, който го дава на адвокатите и е нормално автор да е този, който е създал документа. Според Гешев синдиците са направили гражданския иск като \"копи-пейст\" на обвинителния акт. Защо са направили? - той насочи отговора към синдиците. Съдът прие, че искането на защитата за отвод на прокурор Начева е неоснователно, защото няма доказателства за твърдението, че тя е писала гражданския иск. Съдът прие, че прокурорът е автор на обвинителния акт и от нея съдът го е получил в електронен формат. След искане от синдиците съдът е предоставил негово копие, както е направил с всички други искания на други участници по делото. Съдът отказа да присъедини иск за над 2.7 млрд. лв. на синдиците на КТБ Адвокат Ваня Иванова - Кривошиева, която представлява синдиците на КТБ поиска те да бъдат конституирани като страна в процеса и да бъде присъединен техния иск от над 2.7 млрд. лв. Той е насочен срещу тези подсъдими, които са обвинени в участие в организирана престъпна група. Кой в какво е обвинен по делото КТБ (пълен списък) четете  тук . Прокуратурата подкрепи синдиците в искането им да бъдат конституирани като страна в процеса. Очаквано адвокатите заеха обратната позиция. Те заявиха, че в Софийския градски съд има множество искове по делото за несъстоятелност на банката, които са отново срещу подсъдимите по това дело. Различни са техните цифри, но това е защото исковете в градския съд са по остатъчна задлъжнялост на КТБ и без лихви и неустойки, а тези в гражданския иск по това дело съответстват на прокурорското обвинение, обясни адвокат Константин Симеонов. Другите защитници се съгласиха с него, заявиха, че срещу техните подзащитни има различен на брой искове в градския съд. Адвокат Кривошиева заяви, че доводите на защитата на подсъдимите са неоснователни. Тя каза, че правното основание на исковете пред градския съд и гражданския иск в този процес са различни. Освен това в градския съд са предявени срещу различни юридически лица, а сегашният иск е предявен срещу физически лица. Съдът обаче отказа да конституира синдиците на КТБ като страна в процеса  и да присъедини иска им по делото, защото това ще забави много хода му и може да стане причина за нови отлагания. Прокуратурата и някои адвокати: Няма пречка делото да започне по същество След като бяха уточнени всички процедурни въпроси по даване ход на разпоредителното заседание и конституиране на страни, се пристъпи към изказвания на прокуратурата и адвокатите по съществото на самото разпоредително заседание. Според прокуратурата няма пречка за започване делото по същество, след като е подсъдно именно на специализирания наказателен съд. Няма причини за неговото прекратяване или спиране и няма допуснати съществени нарушения в хода на досъдебното производство. Няма основания за разглеждане на делото по реда на особените правила, няма нужда да протича при закрити врата и засега няма нужда от действия по делегация, използване на преводачи или тълковници, няма нужда и от нови доказателства. Прокуратурата обаче поиска назначаване на резервни защитници на всички подсъдими. С представителите на обвинението се съгласиха трима адвокати като Димитър Вълчев само призова съдът да не уважава искането на прокуратурата за назначаване на резервни защитници, тъй като всички адвокати са ангажирани с делото, явяват се и няма нужда да се обременяват подсъдимите с допълнителни разходи. Предстои утре да продължи разпоредителното заседание с изказване на адвокатите на Василев, които ще искат спиране на процеса до приключване на процедурата по екстрадицията му. Някой от адвокатите може да поиска и прекратяване на наказателното производство. Какво ще реши съдът предстои да се разбере. Има ли нови обвинения срещу Цветан Василев В една от почивките по делото адвокатът на Цветан Василев - Константин Симеонов, обясни пред журналисти, че спрямо бившия банкер има отделени материали за нови две обвинения. От думите му се разбра, че целта им е ако той се прибере в страната да бъде арестуван заради тях. Той обясни, че делото, по което бе повдигнато обвинение на съпругата на Цветан Василев - Антоанета Василева за пране на пари, е образувано срещу двамата, но само тя е била привлечена към наказателна отговорност. Освен това от мегаделото КТБ били отделени материали за присвоителска дейност срещу Василев преди 2011 г. На наблюдаващия делото обвинител, който е и шеф на спецпрокуратурата - Иван Гешев не му е известно срещу Василев да има други дела или обвинения в спецпрокуратурата. Гешев обаче направи уточнението, че не отговаря за останалата част от прокуратурата. ", "date": "2018.02.27", "title": "Как започна делото за източването на КТБ (обобщение)"}
{"url": "https://www.dnevnik.bg/biznes/2018/02/27/3137219_svetlin_nakov_poluchi_nagradata_za_specialen_prinos/", "text": "Президентът Румен Радев връчи наградата за специален принос към индустрията на високите технологии в конкурса \"Наградите на БАИТ\" за 2017 година. Наградата получи програмистът - предприемач Светлин Наков, доктор по компютърни науки, специалист в криптирането, създател на Националната академия по разработка на софтуери и носител на наградата \"Джон Атанасов\", съобщи БТА. За мен е чест да бъда сред членовете на БАИТ в такъв тържествен момент и да взема лично участие в награждаването на участниците в конкурса, каза Румен Радев. Времето, в което гледахме на програмирането като на странно занимание за странни хора, отдавна вече е в историята. Това е най-бързо развиващият се сектор в нашата икономика и то с много смели крачки, и с най-голяма принадена стойност, каза Радев. Този сектор вече е навсякъде около нас, ние не може да говорим за модернизиране на България без този сектор, подчерта той. Без информационни технологии и комуникации няма бъдеще и аз много се радвам, че благодарение на хора като вас, България постига големи успехи, обяви Радев. Ние имаме своите традиции и своя огромен потенциал, имаме нещо много ценно - таланта на българската нация, нейната упоритост в една изключително лимитирана ресурсна среда, посочи президентът. Това създаде конкурентоспособен продукт на световната сцена. Най-важното е, че давате пример на младите хора, каза Радев като се обърна към Светлин Наков. Вие сте поели една просветителска мисия да работите за формиране на съзнание и отговорност сред младите хора, залагате алгоритми на поведение и ценности в обществото, посочи президентът. България вече стана Силициевата долина на Европа, но ще продължим напред, посочи Светлин Наков. Смятам, че частния бизнес трябва да спре да се оплаква и да поеме образованието в свои ръце, каза той. Наков посочи, че неговите амбиции са насочени към образованието и иска неговите учебни програми да получат и световна известност. Вицепремиерът Валери Симеонов връчи отличието в категорията \"Значителен корпоративен ИКТ проект\". Наградата получи фирмата \"БГО Медия\" за уеб базираната платформа, свързана с медицински проучвания, която се използва във Великобртания. Досега софтуерът се ползва от над 500 хиляди експерти в Обединеното кралство и според 100 процента от запитванията платформата работи добре и пести време, посочи Валери Симеонов. В конкурса \"Наградите на БАИТ\" за 2017 г. бяха подадени 127 регистрации от 88 личности, компании и институции. Конкурсът отличи носителите на 11 награди в следните категории: \"Образователна награда\", \"Младежка награда\", \"Журналистически принос\", \"Държавна администрация\", \"Общинска администрация\", \"StartUp Компания\", \"Успешен български ИКТ продукт\", \"Значителен корпоративен ИКТ проект\", \"Компания-новатор в използване на авангардни ИКТ решения\", \"Компания с най-голям принос за популяризирането на имиджа на българската ИКТ индустрия по света\" и \"Награда за специален принос\". Соня Генова от Добрич на десет години получи поощрителната младежка награда за специлизиран софтуер и в края на церемонията беше поздравена от президента Румен Радев.", "date": "2018.02.27", "title": "Светлин Наков получи наградата за специален принос към високите технологии"}
{"url": "https://www.dnevnik.bg/sport/2018/02/27/3137196_ludogorec_povede_s_tri_tochki_pred_cska_sled_pobeda/", "text": "Лудогорец\" победи \"Ботев\" (Пловдив) с 3:1 в последния мач от 22-ия кръг на Първа лига и поведе с три точки пред ЦСКА. Шампионите се възползваха от грешната стъпка на червените срещу \"Черно море\" в петък и увеличиха аванса си на върха в класирането. Мачът между \"Лудогорец\" и \"Ботев\" се изигра 24 часа по-късно от предвиденото. В понеделник срещата беше отложена заради неспирния снеговалеж, който направи невъзможно почистването на терена в квартал \"Коматево\". Двубоят беше под въпрос и днес, но по-високите температури позволиха провеждането му. \"Лудогорец\" постигна четвърта поредна победа в първенството и събра 54 точки от 22 мача. Тимът на Димитър Димитров води с три пред ЦСКА, с девет пред третия \"Левски\" и с 14 пред четвъртия \"Берое\". \"Ботев\" остава на пето място с 32 точки след шестата си загуба за сезона. Четирите гола в мача бяха вкарани през първото полувреме. Кошмарен мач на вратата на домакините изигра Иван Чворович, който допусна много груба грешка при третия гол на \"Лудогорец\", а освен това можеше да се намеси доста по-добре при първия. Защитата пред него също се представи крайно неубедително и гостите от Разград можеха да постигнат дори по-убедителен успех. Играчите на \"Ботев\" не показаха почти нищо и в предни позиции с изключения на гола. \"Лудогорец\" поведе още в петата минута на мача. Абел Анисе беше изпуснат по десния фланг и центрира във вратарското поле. Радослав Терзиев не покри добре Клаудиу Кешеру, Чворович не излезе да пресече подаването и за румънския нападател на шампионите не беше никакъв проблем да прати топката във вратата отблизо. До средата на първото полувреме Анисе пропусна две отлични възможности за гол, а попадение на Кешеру беше отменено заради спорна засада. \"Лудогорец\" все пак стигна до втори гол в 29-ата минута. Върджил Мисиджан направи двойно подаване с Кешеру и със страхотен фалцов изстрел от границата на наказателното поле прати топката в далечния ъгъл. Само две минути по-късно \"Ботев\" се върна в мача. Играчите на \"Лудогорец\" подцениха една избита топка от вратаря Ренан след далечен изстрел на Серкан Юсейн. Филип Филипов я догони на десния фланг и центрира към Диого Гомес. Въпреки че беше единственият играч на \"Ботев\" в наказателното поле, той стигна пръв до топката и вкара с глава отблизо - 1:2. Полувремето беше на път да приключи при този резултат, когато се стигна до нелепа грешка на Чворович. Той изпусна топката при едно леко центриране от десния фланг и за Анисе остана само да я насочи в опразнената врата. През второто полувреме \"Лудогорец\" имаше още доста чисти положения, с които да увеличи аванса си, но ги пропусна. \"Ботев\" пък не успя да затрудни нито веднъж вратаря Ренан след почивката.", "date": "2018.02.27", "title": "\"Лудогорец\" поведе с три точки пред ЦСКА след победа срещу \"Ботев\""}
{"url": "https://www.dnevnik.bg/bulgaria/2018/02/27/3136368_jult_kod_za_niski_temperatura_e_obiaven_za_pochti/", "text": "Жълт код заради очаквани ниски температури е обявен в 27 области от страната. Предупреждението на Националния институт по метеорология и хидрология към БАН не е в сила само за Благоевградско. Минималните температури ще са най-ниски сутринта, като на места ще достигат до минус 12 градуса. Дневните почти навсякъде ще са отрицателни, единствено в югоизточните райони градусите ще са малко по-високи. През деня снеговалежът ще е спрял почти в цялата страна. Следобед обаче отново ще започне да вали, като ще засили вечерта. Заради това и днес остава в сила препоръката на Агенция \"Пътна инфраструктура\" да се пътува само ако е наложително. Вчера снегът предизвика  хаос по основните пътни артерии в България . Участъци от магистралите \"Тракия\" и \"Хемус\" бяха затворени, като това важеше и за редица по-малки пътища. Масово беше забранено движението на тежкотоварни автомобили. Почти през целия ден имаше и проблеми с преминаването през граничните пунктове. Късно снощи всички проблеми бяха отстранени. Днес и утре  десетки училища ще останат затворени , тъй като възпитаниците им нямат възможност да се придвижат до училището.", "date": "2018.02.27", "title": "Жълт код за ниски температура е обявен за почти цяла България, десетки училища остават затворени"}
{"url": "https://www.dnevnik.bg/skorost/2018/02/27/3135100_noviiat_hjundai_santa_fe_shte_preduprejdava_za/", "text": "Новото поколение на \"Хюндай Санта Фе\", което ще направи световния си дебют на автосалона в Женева, ще разполага със система за предупреждение срещу забравяне на деца и домашни любимци в колата. Специални сензори сканират зоната на задната седалка и ако водачът тръгне да напуска колата ще получи предупреждение за потенциален проблем на приборното табло. Ако шофьорът все пак излезе и заключи колата, ще му бъде напомнено със звук от клаксона и мигане на мигачите, и фаровете, че автомобилът не е празен. Подобна система се вгражда за пръв в модел на \"Хюндай\". В четвъртото поколение на \"Санта Фе\" новост е и въвеждането на защитата на отваряне на вратите, ако отзад приближава друг автомобил, велосипедист или мотоциклетист. Както и до сега моделът ще се предлага с нормална и дълга база и съответно с пет и седем места. Стандартният модел ще носи името \"Санта Фе\", вместо \"Санта Фе Спорт\", а дългият вече ще е \"Санта Фе\" XL. В салона има редица нововъведения, като тяхната цел е била да се осигури повече място за пасажерите. Прави впечатление и използването на по-качествени материали. За първи път в модела се предлага и дисплей за визуализация на полезна информация на нивото на очите (Heads-Up Display). Окачването на \"Хюндай Санта Фе\" е изцяло ново, като целта е била да предлага както по-голям комфорт, така и подобрена стабилност. Като опция ще се предлага саморегулиращ се заден мост, с който колата не кляка, когато е натоварена. Сред системите за сигурност дебютира предупреждение за движение зад маневриращия на заден ход автомобил с функция за самостоятелно спиране, ако водачът не реагира. Гамата от двигатели включва 2.4-литров атмосферен бензин със 185 конски сили, двулитров мотор на същото гориво с турбо и 232 к.с. и 2.2 дизел с 200 коня. Всички те ще се комбинират с автоматична скоростна кутия с осем предавки. Кросоувърът е снабден с ново поколение система за задвижване на четирите колела, която прехвърля различно количество въртящ момент към предните и задните гуми, в зависимост от избрания режим на шофиране. В спортен режим например повече тяга ще получават задните колела. Другите настройки са за нормален и умен режим.", "date": "2018.02.27", "title": "Новият \"Хюндай Санта Фе\" ще предупреждава за движение на задната седалка"}
{"url": "https://www.dnevnik.bg/sport/2018/02/27/3136564_grigor_dimitrov_zapochva_pohod_kum_titla_9_i_vrushtane/", "text": "С амбиции за девета титла при мъжете и завръщане на третото място в световната ранглиста Григор Димитров започва днес участието си в  турнира от категория \"АТП 500\" в Дубай . Българският тенисист се изправя срещу участващия с \"уайлд кард\" Малек Джазири от Тунис. Мачът е трети на централния корт и ще започне около 17.00 часа. Преди това ще се изиграят още две срещи от индивидуалната надпревара. Ришар Гаске и Борна Чорич откриват програмата в 12.00 часа, а най-рано в 15.00 часа на корта ще излязат поставеният под №2 Лука Пуи и преминалия през квалификациите Ернестс Гулбис. Димитров е поставен под №1 в турнира след оттеглянето на лидера в световната ранглиста Роджър Федерер. При успех срещу Джазири, българският тенисист ще играе във втория кръг срещу холандеца Робин Хаазе, който елиминира на старта френския квалификант Куентин Халис. Димитров и Джазири ще играят за пръв път помежду си. 34-годишният тунизиец заема 117-ото място в света, а върховото му класиране №47 от февруари 2017 г. Той няма нито една титла от календара на АТП. Най-доброто му представяне в Големия шлем е достигането до третия кръг на Australian Open през 2015 и 2017 г. \"Никога не можеш да подценяваш съперник, независимо къде се намира в ранглистата. Дори когато играя срещу момчета, които са поставени по-високо от мен, аз искам да ги побеждавам. Вярвам, че с всеки е така. Освен това тези с нисък ранкинг са още по-опасни, защото нямат какво да губят\",  каза Димитров в навечерието на турнира в Дубай . Българинът сподели, че след силното представяне през 2017 г. има различна нагласа и още по-големи планове. Заради това той заяви, че няма как да си позволи отпускане. \"Това, което постигнах, е страхотно, но трябва да реша дали искам да постигам още по-големи неща, или да лежа на старите лаври. Станалото през 2017 г. вече е минало. Да, това е един хубав спомен, но вече е нов сезон, нова година и аз имам големи планове\", каза още Димитров. Ако достигне до финала в Дубай, българинът ще се върне на третото място в световната ранглиста, което отстъпи на Марин Чилич след Australian Open. Хърватинът, който играе финал в Мелбърн, няма да участва в турнири тази седмица. Водещите играчи се разпределиха в два турнира - в Дубай и Акапулко. В емирствата освен Димитров и Пуи поставени са Роберто Баутиста Агут, Дамир Джумхур, Ришар Гаске, Филип Колрайбер, Филип Крайнович и Юичи Сугита. В Акапулко главните претенденти за трофея са Рафаел Надал, Александър Зверев, Доминик Тийм, Джак Сок, Кевин Андерсън, Хуан Мартин дел Потро, Сам Куери и Джон Иснър. Димитров ще играе в Дубай за втори път в кариерата си. Дебютното му участие беше през 2011 г., когато премина през квалификациите, преди да загуби в първия кръг от Ришар Гаске.", "date": "2018.02.27", "title": "Григор Димитров започва поход към титла №9 и връщане на третото място в света"}
{"url": "https://www.dnevnik.bg/intervju/2018/02/27/3136397_imigranti_ot_malcinstvata_razvaliat_imidja_na/", "text": "Ако трябва да отговоря съвсем кратко и общо, бих казал, че имиджът на България не е особено добър. Една от основните причини за това е фактът, че след присъединяването на страната към ЕС и най-вече след отварянето на германския трудов пазар за гражданите на България, в Германия пристигнаха много хора, които определено не допринасят за добрия образ на България. Има данни, че цели 80% от българските граждани, които пристигат в Германия с цел да работят, са турскоговорящи представители на  ромското малцинство . Много от тях не могат нито да четат, нито да пишат, говорят лошо български, нямат никакви познания по немски език, но успяват някак да дойдат в Германия, където в крайна сметка често попадат в ръцете на  безскрупулни работодатели , които ги експлоатират срещу мизерно заплащане. Не знам дали наистина знаят какво точно ги очаква. Може би са водени от надеждата, че все ще успеят да намерят някаква работа, независимо срещу какво заплащане. Много от тези хора попадат в т.нар. проблемни квартали, живеят в порутени сгради при ужасни условия - и именно те определят в голяма степен лошия  имидж на България  в Германия. Това е много жалко, защото те не са типичният образ на българската нация. Но и още нещо разваля имиджа на България - начинът, по който функционира българската държава. Лично аз съм ставал свидетел как и най-елементарните неща се случват едва след като подадеш кутия бонбони например. Това, естествено, е типично и за други страни, но България ми е на сърцето - една прекрасна страна, която всъщност е толкова важна за нас. Важна е, защото от една страна се явява  стабилизиращ фактор  по югоизточния фланг на ЕС. Освен това България е страна, която е много приятелски настроена към Германия - така е открай време, но и добрите отношения между  г-жа Меркел и г-н Борисов  спомагат за това разбирателство. А и по отношение на бежанската политика България допринася с позицията си за повече солидарност в ЕС. Да, но официална  София подкрепя Берлин , това е факт. Ако трябва да бъде честен, проявявам разбиране. Голяма част от тези хора не само нямат никакво образование, но и не се придържат към правилата на играта, към общоприетите норми на поведение. Тоест -  отказват да се интегрират , което неминуемо създава проблеми - не само в България, но и тук в Германия. Това е факт, който мнозина все още не осъзнават. Трудно ми е да отговоря. Не знам дали това е една от причините, но мога да Ви уверя, че всеки, който се придържа към правилата и не злоупотребява с гостоприемството, е добре дошъл в Германия. Да, ще се справят. И дори мисля, че този проблем е по-лесен за решаване от  интеграцията на голяма част от бежанците , пристигнали в Германия през последните две години. Защото в много от случаите става дума за хора, които просто не желаят за бъдат интегрирани. В тази връзка ще цитирам една наистина смущаваща статистика: според изследване на  фондация \"Бертелсман\",  над 40% от турците в Германия не желаят да се интегрират в страната, в която живеят вече от второ, дори трето поколение. И още нещо: делът на хората, които дават гласа си за един диктатор като Ердоган, тук дори е  по-висок, отколкото в самата Турция . В градове като Дортмунд и Дуисбург определено имат проблеми с мигрантите от България, но като цяло те не се разглеждат като сериозно предизвикателство. В същото време е много жалко, че покрай проблемите с т.нар. мигранти по бедност почти никой не вижда всички онези  българи в Германия , които са истински интегрирани, които следват или работят тук, които живеят като пълноценни членове на германското общество. Затова използвам всяка възможност да подчертая, че трябва да правим разлика между едните и другите българи. Много важно е да се включат активно в тукашния живот, а не да се изолират и да се ограничават единствено до контакти със свои сънародници. Само така могат да станат част от германското общество.", "date": "2018.02.27", "title": "Имигранти от малцинствата развалят имиджа на България, каза почетен консул в Германия"}
{"url": "https://www.dnevnik.bg/evropa/2018/02/27/3136435_porajenieto_na_orban_na_mestni_izbori_sujivi/", "text": "Изненадващото поражение на управляващата в Унгария партия \"Фидес\" на частичните местни избори даде нов импулс на усилията за по-тясно сътрудничество сред опозиционните партии и шест седмици преди парламентарния вот напомни на \"Фидес\", че не е непобедима, пише \"Ройтерс\". Дясната партия на премиера Виктор Орбан, която води в социологическите проучвания, в неделя понесе голяма загуба на кметската надпревара  в южния град Ходмезовашархей , смятан повече от 20 години за неин бастион. Орбан се надява през април да спечели трети пореден мандат, като отправя ожесточени антиимигрантски послания и  следва политики , които се отклоняват в политическо и икономическо отношение от тези на партньорите му в Европейския съюз. Плановете му обаче бяха помрачени, след като подкрепен от опозицията новак в политиката победи кандидата на \"Фидес\" за кмет на Ходмезовашархей. Градът се намира близо до сръбската граница и е защитен от ограда, която цели да държи далеч мигрантите – една от  основните политики  на Орбан от последните четири години. \"Нашата опозиция бе мъртва и сега се съживи... в най-лошия и в най-добрия възможен момент\", коментира един от основателите на \"Фидес\" Жолт Байер, наричайки резултата първото сериозно поражение за партията от повече от десетилетие. Според политически анализатори изненадващата победа от неделя може да доведе до промяна в тактиката сред опозиционните партии в 106-те избирателни района през следващите седмици, тъй като показа, че \"Фидес\" може да бъде победена на вота на 8 април с подкрепата на националистката партия \"Йоббик\". В понеделник най-силната лява партия, тази на социалистите, заяви, че е готова да разшири сътрудничеството. \"Нашата задача е да разширим съюза, ако е възможно на страната на демократичната опозиция\", каза кандидатът за премиер на социалистите Гергели Карасони  Той обаче посочи, че не вижда възможност за структурирано сътрудничество с \"Йоббик\". Бившата крайнодясна партия се опитва да примами избиратели като се представя в по-умерена светлина. Карасони призова \"Йоббик\" да оттегли кандидатите си по местата, където един независим кандидат би имал по-големи шансове - така, както направиха социалистите. По думите на лидера на \"Йоббик\" Габор Вона частичните местни избори са били повратен момент. \"Те изпращат послание, че \"Фидес\" може да бъде победена във всяка част на страната\", заяви той. Акос Хадази, съпредседател на зелената либерална партия LMP каза пред \"Ройтерс\", че миналата седмица тя е решила да започне преговори със социалистите и с \"Йоббик\" за това как да действат в избирателните райони. По думите му LMP е готова за компромиси, стига принципите й да бъдат спазени. Започва ли нова игра? Орбан многократно е влизал в сблъсък с Европейската комисия за реформите в правосъдната система и медиите, които според критиците поставят Унгария на пътя на авторитаризма. Наскоро повод за неразбирателство стана и политиката за мигрантите на ЕС, която Орбан отхвърля. Според последното проучване от февруари на института Zavech Research \"Фидес\" получава подкрепата на 32% от избирателите, \"Йобик\" - на 11%, социалистите – на девет на сто, а 34% от избирателите не са решили как ще гласуват. Според Петер Креко, директор на института Political Capital, изборите от уикенда изпращат силно послание както към опозицията, така и към \"Фидес\". \"Това се случи навреме за опозицията, за да си сътрудничи, ако иска... и дойде навреме и за \"Фидес\", за да подобри кампанията си\", смята той. \"Стана ясно, че има не само математически, но и политически шанс за победа над \"Фидес\". Евентуален широк опозиционен съюз би могъл да преначертае предизборната карта в Унгария \"От сега нататък опозицията може да вярва... че вече не играе стара игра, в която няма никакъв шанс да победи, а започва нова игра, в която ситуацията не е безнадеждна, ако следва умна тактика\", написа в блога си политическият анализатор Габор Торок.", "date": "2018.02.27", "title": "Поражението на Орбан на местни избори съживи опозицията в Унгария"}
{"url": "https://www.dnevnik.bg/bulgaria/2018/02/27/3136452_sudut_shte_napravi_poreden_opit_za_nachalo_na_deloto/", "text": "Специализираният наказателен съд ще направи пореден опит за начало на делото за длъжностното присвояване от Корпоративна търговска банка (КТБ). Последният път делото беше отложено заради отсъствието на единия от подсъдимите - Георги Христов, който отъства заради хронично заболяване на бъбреците. На последното заседание съдът назначи експертиза и го глоби, защото подава документите за отсъствието си след заседанията. На последното заседание стана известно още, че е отпаднала една от първите пречки за начало на процеса- призоването на сочения за ръководител на престъпната група - Цветан Василев. Международната поръчка, изпратена от България до Сърбия, където Василев се намира от 2014 година, е била изпълнена и бившият мажоритарен собственик на банката е получил обемния над 10 хиляди страници обвинителен акт. Очаква се днес обаче съдът да обсъди дали призоваването на Василев е редовно. Този въпрос беше повдигнат от един от защитниците на банкера - Лазар Карадалиев на предишното заседание. Тогава той погледна документите от Сърбия и заяви, че Василев не може да се счита за редовно призован. Тогава съдия Вержиния Петрова отказа да обсъжда този въпрос, защото отсъствието на единия подсъдим - Христов, беше достатъчна и задължителна причина за отлагане.", "date": "2018.02.27", "title": "Съдът ще направи пореден опит за начало на делото КТБ"}
{"url": "https://www.dnevnik.bg/sport/2018/02/27/3136327_kakvo_stoi_zad_uspeha_na_norvegiia_v_pyongchang/", "text": "Пьонгчанг 2018 ще остане в историята като най-успешната зимна олимпиада за Норвегия... поне до игрите в Пекин през 2022 г. Спортистите от скандинавската държава показаха страхотна форма и  закономерно оглавиха класиране по медали . Норвегия завърши игрите с рекордните за страната 14 златни отличия, колкото имаше и Германия. За последно скандинавците бяха най-успешната нация с 13 първи места в Солт лейк сити 2002. В Пьонгчанг те подобриха също и върховото постижение за най-много отличия от една зимна олимпиада, като спечелиха общо 39 медала - с два повече от САЩ във Ванкувър 2010. Силното представяне в Пьонгчанг утвърди Норвегия като най-успешната нация на зимни олимпийски игри. От първите зимни игри през 1924 г. в Шамони скандинавците са спечелили 132 златни, 125 сребърни и 111 бронзови отличия или общо 368 медала. Но каква е тайната зад техните успехи? Да се родиш със ски на краката Норвегия е държава с население от малко над 5.2 милиона души. Страната е известна с неограничения си достъп до снежни маршрути, които са с дължина 30 хиляди километра. При голямото наличие на сняг основното хоби на местните е карането на ски. \"Тук винаги казваме, че си роден със ски на краката. В неделите всеки отива в гората да кара ски, защото всички искат да го правят\", разказва най-младият олимпийски шампион в ски бягането Йоханес Клаебо. На 21 години и 115 дни той спечели спринта, а по-късно и отборната надпревара в Пьонгчанг.  Спортът в Норвегия има социален характер. В страната  . От правителството се опитват да предоставят възможност на децата да се забавляват, а не да гледат спорта като неприятно задължение. \"Нашата визия е спорт за всеки. Преди 12-годишна възраст спортът трябва да е забавление. До тогава не фокусираме вниманието си върху това, кой ще бъде победител\", казва президентът на олимпийския комитет на Норвегия Том Твед. Основна заслуга за успехите на Норвегия има отличната спортна инфраструктура в страната. Властите се стараят да  . Местната спортна федерация има бюджет от 13.7 милиона паунда за летни и зимни игри. За сравнение Великобритания харчи десет пъти повече за най-големите спортни форуми - 137.5 милиона паунда. \"Не инвестираме в скелетона или бобслея като Великобритания, защото това струва много пари. Парадоксът при Норвегия е, че страната е много богата, но вярваме в социалния начин за правене на нещата. Успехът трябва да дойде от здрава и единна работа\", пояснява Твед. \"Олимпиятопен\" - наука и технология ведно  Големият брой спортуващи деца дава възможност за по-добър подбор при подрастващите. Навършилите 12-13 години таланти започват целенасочена подготовка в националния център \"Олимпиятопен\". Щабквартирата на ски бягането е създадена преди домашната олимпиада в Лилехамер през 1994 г. като резултат от срамното представяне на игрите в Калгари 1988. Тогава норвежците се представят катастрофално и не печелят златен медал. Това налага преструктуриране и изграждане на ясна посока за развитието на спорта в страната. С времето \"Олимпиятопен\" се развива като технологичен център и на други зимни спортове. Вероятно това помогна на Норвегия да спечели злато в шест различни спорта в Пьонгчанг - алпийски ски, биатлон, ски бягане, ски свободен стил, ски скокове и бързо пързаляне с кънки. \"Всичките ни медали дойдоха от спортисти от нашите местни клубове. Ако състезателят е добър, ние го вземаме в \"Олимпиятопен\" - нашият елитен център, където спортната наука влиза в действие\", каза Твед за центъра, който има годишен бюджет от 24.2 милиона долара. Заедно можем повече Отличителната характеристика при норвежците е тяхната задружност. Състезателите прекарват около 250 дни заедно в подготовка, сядат на една маса за хранене, а често им се налага да се настаняват заедно. \"Готино е да си част от това, защото всеки вдъхновява всеки. Обратно в хотела всички сме приятели, които се размотаваме наоколо. Опитваме се да се съревноваваме един с друг и да се забавляваме\", каза ски бегачът Клаебо. Правенето на сладкиш  за всяка титла се е превърнало в традиция за норвежците на големи първенства. Вечерта след спечелването на златния медал целият отбор се събира и се храни в чест на победителя. \"Чувството е приятно, когато всяка вечер има сладкиш на масата. Затова имаме четирима готвачи. Един нямаше да се справи с всички тези сладкиши\", допълва биатлонистът Йоханес Тингес Бьо, който спечели злато в индивидуалното на 15 км и сребро с мъжката щафета в Пьонгчанг.", "date": "2018.02.27", "title": "Какво стои зад успеха на Норвегия в Пьонгчанг"}
{"url": "https://www.dnevnik.bg/bulgaria/2018/02/27/3136662_obstanovkata_v_sofiia_e_uslojnena_no_produljava_da_se/", "text": "Обстановката е усложнена, но се работи усилено и наистина всички дават всичко от себе си, заяви кметът на София Йорданка Фандъкова пред \"Нова телевизия\". Над 160 машини и над хиляда души работят за почистването на снега в столицата, започва чистене и на подлези и тротоари. \"Продължава да се работи най-вече по основни улици - докато вали сняг, приоритет ще останат трасетата на градския транспорт. В момента на места има малки закъснения в градския транспорт, но когато започне трафикът, се очаква да станат и по-големи\", каза Фандъкова. Тя помоли всички да бъдат внимателни и посъветва хората, които излизат с автомобилите си, да се съобразят с  метеорологичните условия . \"Моля всички да имат предвид, че се очаква да вали до обед. Довечера отново се очаква да започне да вали\", каза кметът. Санкция ще получи фирмата, която почиства от сняг в квартал \"Люлин\" заради зле свършена работа вчера. \"За несвършена работа ние не плащаме\", подчерта Фанадъкова. Тя информира още, че и двата пътя до Витоша днес са отворени. И днес остават затворени синята и зелената зона. 198 души без дом са пренощували в кризисния център на общината, каза кметът и призова хората да дават сигнал, ако видят човек на улицата.", "date": "2018.02.27", "title": "Обстановката в София е усложнена, но продължава да се работи, каза Фандъкова"}
{"url": "https://www.dnevnik.bg/sviat/2018/02/27/3136585_kak_si_czinpin_napravi_prezidentskiia_post_nai-vajniia/", "text": "Предложението на управляващата Китайска комунистическа партия за премахване на  ограничението на президентските мандати  преобръща тридесетгодишните усилия за ограничаване на срока, за който най-висшите лидери могат да заемат поста и подготвя почвата партийният генерален секретар Си Цзинпин да остане държавен глава за неопределено време. Си се приближава към края на своя първи петгодишен мандат като президент и е на път да бъде назначен за втори мандат на годишната сесия на послушния парламент, която започва на 5 март. Предложението за премахване на ограничението върху мандатите, обявено вчера от държавните медии, със сигурност ще бъде одобрено на тази сесия. Нека да хвърлим поглед към историята на президентската власт в Китайската народна република и възможните последици от решението да се позволи на Си да остане държавен глава за много години напред: Мао получаува властта от армията и партийните постове Мао Цзедун беше първият \"държавен председател\" на КНР - официалното име на поста, заеман от президента, но запази върховната власт чрез двойните си роли на председател на партията и главнокомандващ на въоръжените сили. През следващите десетилетия той отстрани всички възможни претенденти и същевременно продължи древната имперска традиция да властва неограничено до смъртта си през 1976 г. В разгара на хаотичната Културна революция на Мао през 1966-1976 г. президентският пост стоеше незает, след което беше официално напълно премахнат през 1975 г. Съпроводените с насилие крайности на това десетилетие, когато верни партийни кадри бяха жестоко наказвани наред с представители на интелигенцията и бившите земевладелци, настрои много китайци против идеята за подобна на култ преданост към един-единствен лидер. Когато тя приключи, постът на партиен председател беше премахнат и държавните институции се съживиха след смъртта на Мао в опит да се избегне нов период на еднолично управление. Дън възстановява президентството като церемониален пост След като се утвърди като \"върховен водач\" на Китай в края на 70-те години на XX век, Дън Сяопин продължи прецедента на Мао да упражнява истинска власт като главнокомандващ на въоръжените сили. Дън обаче възстанови предимно церемониалния президентски пост при радикалните конституционни реформи през 1982 г., но същевременно строго го ограничи до два мандата. Въпреки че Дън неоспоримо запази контрола, властта се разпредели между повече хора през втората половина на 80-те години на XX век. Това положение достигна критична точка при кървавото смазване на продемократичните протести през 1989 г. на пекинския площад \"Тянанмън\", след които отново се появи тенденция за съсредоточаване на властта в ръцете на един единствен човек въпреки страховете от нова диктатура като тази на Мао. Цзян и Ху придават по-голяма важност на поста Цзян Цзъмин добави президентството към своите титли на лидер на партията и главнокомандващ на армията през 1993 г. и заемаше тази длъжност до 2003 г. Цзян значително засили важността на президентството с чести пътувания в чужбина, като същевременно приемаше световни лидери и беше домакин на международни срещу у дома. В края на неговото управление беше поставен крехък прецедент, при който се очакваше най-висшият лидер да оглавява партията само два мандата, без за тази длъжност да има ограничение на мандатите, наред с максималните два мандата като президент. Приемникът на Цзян - Ху Цзинтао - наследи тази традиция, като предаде своя партиен пост на Си през 2012 г. и президентството през 2013 г. Си засилва глобалния статут на Китай и своя собствен 64-годишният Си, който е най-могъщият китайски лидер след Мао, използва президентството главно, за да разшири присъствието на Китай на глобалната сцена, като същевременно си изгражда образ на водещ световен лидер. Неговите пътувания в чужбина включват значима поява на форума в Давос миналата година, където той се опита да се представи като защитник на свободната търговия. У дома обаче Си притежава власт главно като ръководител на партията и въоръжените сили, като в същото време укрепва властта си, поемайки необичайно широк кръг от политически, икономически и други функции. Най-силният знак за намеренията на Си се появи миналата година, когато той наруши традицията и не предложи очевиден свой приемник на свиквания два пъти на десетилетие национален конгрес на партията. Той отхвърля колективното ръководство от миналите две десетилетия, най-вече като свежда поста на премиера от надзорник на икономиката до прост изпълнител на неговата програма. Смята се, че допълнителните мандати носят стабилност и политически риск Като дава възможност на Си да остане на президентския пост след 2023 г., партията изпраща силно послание, че ще се придържа към виждането на Си за превръщане на Китай в напълно развита модерна държава до 2050 г. под твърдото ръководство на партията. Това слага край на всякаква представа за демократична реформа и същевременно показва на САЩ и други страни, че Китай няма да се разколебае в стремежа си за регионално господство по начин, който сериозно оспорва либералния западен политически ред след Втората световна война. Това обаче също така подкопава заявените от партията цели за институционализиране на властта и засилване на върховенството на закона, казват експерти. \"Той е господстващ лидер, който се обгражда с верни помощници в дълбоко ленинистка политическа система, известна с това, че не казва истината за властта\", заяви бившият висш съветник за Азия в Белия дом Еван Медейрос, който сега работи в \"Юрейша груп\". Засега Си се радва на липсата на сериозни съперници, но бъдещите му позиции може до голяма степен да зависят от това как ще се справи с огромния държавен дълг на Китай, реформите на социалната система, забавения растеж и предизвикателствата за превръщането на Китай във водеща сила на световната сцена. /БТА", "date": "2018.02.27", "title": "Как Си Цзинпин направи президентския пост най-важния в Китай"}
{"url": "https://www.dnevnik.bg/skorost/2018/02/27/3136666_bezplatno_parkirane_i_dnes_v_siniata_i_zelenata_zona/", "text": "В синята и зелената зона за платено паркиране в центъра на София ще се спира безплатно и днес. Причината е, че снегопочистващите машини са ангажирани с обработка на основните улици и не могат да разчистят паркоместата. От Центъра за градска мобилност съобщиха, че системата за есемес паркиране в София няма да приема съобщенията за плащане, а талоните няма да се проверяват от контрольорите.", "date": "2018.02.27", "title": "Безплатно паркиране и днес в синята и зелената зона на София"}
{"url": "https://www.dnevnik.bg/kultura/2018/02/27/3136283_avtomatichniiat_ezik_koito_podmeni_realnostta_otkus_ot/", "text": "Как изглеждаше хипотезата, която трябваше да обедини екипа на \"Модели на тревожност\"? Можем да съберем началния й вариант в три основни положения: 1. По времето на \"реалния социализъм\" комунистическата идеология влияе силно на автобиографичното разказване: тогава тя играе ролята на официална рамка на колективната памет и условие за индивидуалните спомени. 2. За да разберем спецификата на това влияние, трябва да имаме предвид, че в последните десетилетия на режима идеологията е нещо повече от идеология – функционира като всепроникващ и автоматизиран език (в жаргона на проекта това беше известно като \"семиотическа природа на късното тоталитарно общество\"). Реторическият репертоар на въпросния език е организиран под формата на Голям исторически разказ за Похода на Пролетариата към Светлото Бъдеще. 3. След 1989 този всеобхватен език-идеология-разказ се разпада катастрофично - сякаш просто се изпарява и губи каквото и да е социално значение. Но самото му изчезване поражда объркване и тревожност сред постсоциалистическите индивиди: хипотезата очакваше, че без тази възлова и сигурна рамка те губят ориентация и не знаят как точно да разкажат живота си. * * * Традиционно се приема, че определящи характеристики на комунистическата тоталитарна държава са еднопартийната система, плановото производство и колективистичния модел на преразпределение на благата заедно с \"диктатурата на пролетариата\", зад които реално стои властта на номенклатурата, административно-командният апарат, репресиите и тайните служби. Ние обаче смятахме, че онова, което я поддържа, всъщност се движи по съвсем други канали; че възпроизводството й се поддържа не от социални, икономически и управленски механизми, а от непрекъснато и повсеместно възпроизводство на идеология. Този феномен, забелязан първо не от учени, а от писатели като Оруел и Хавел (Хавел 1994), е свързан със сериозна промяна както на самото късно социалистическо общество, така и на идеологията. За да бъде изследван, той изисква и ново понятие за идеология: традиционни представи като \"учение\", \"система от идеи\", \"доктрина\", както и марксисткото \"фалшиво съзнание\" вече не работят; не задоволяват и понятия като \"хегемония\" на Грамши или други съвременни варианти. Наложи да разработим собствено понятие. То гравитираше около предположението, че в обществата на т.нар. \"реален социализъм\" марксистко-ленинското учение постепенно се е трансформирало в тотален език. След отчасти репресивното, отчасти ентусиазираното налагане на комунистическите идеи през първите години на режима те с течение на десетилетията се банализират и масовизират така, че започват да функционират като всекидневен ритуал – рецитират се навсякъде, от всички, при всички ситуации, вече не само в сферата на пропагандата. Комунистическите лозунги и апели насищат печатните медии, радиото, раждащата се телевизия, визуалното градско пространство, пишат се по стени и фасади, появяват се по стадиони, концертни зали, заводски халета, военни поделения, комсомолски стаи, болници, съдилища, квартални организации, магазини, сергии; превръщат се в ръководни начала на професии, институции, обществени организации, навлизат в правото, икономиката, науката, изкуствата, спорта, военното дело и пр. Постепенно при непрекъснатите повторения и банализирани рецитации, въпросните идеи-фрази става семантически все по-празни, а в късните години на режима вече окончателно се трансформират във формален и всеобщ автоматичен език, който все повече подменя реалността. Този език в епохата на зрелия социализъм постепенно бива приет от всички, дори от \"класовия враг\" и така идеологията все повече се превръща в неутрален посредник за цялото социалистическо общество, всеобщ и задължителен код, без който то просто не може да функционира и да се възпроизвежда. Комунистическите идеи се банализират и обезсмислят - почти лишена от истинско съдържание, идеологията може вече без съпротива да проникне във всички социални прослойки и е в състояние да слага правоверен марксистки коефициент върху всяко социално явление – върху всичко, което се прави в индустрията, публичността, политиката, съда, художествения живот, в кварталните организации, семейните отношения, образованието и възпитанието, детството и пр. По този начин тя преминава от пропаганден в \"молекулен\", пансемиотически режим – т.е. просмуква се навсякъде, във всички сфери на обществото и във всички социални езици и косове, които ги обслужват - става единственият обединяващ езиков ритуал, прониква в капилярната мрежа от микрофизически власти (в смисъла на Фуко), разпръсва се в цялото социално пространство. Така тя от властови дискурс на центъра се превръща във всекидневен, практически семиозис, част от тъканта на всички социални клетки. ...Поради банализираното си масови повторения комунистическите идеи губят своята утопическа \"горещина\" и заразително визионерство: те \"изстиват\", стават емоционално неутрални ..все повече са възпроизвеждани като чисто ритуални знаци за лоялност към Партията и символна солидарност към всички. Превърната във формален панезик и единствен символен посредник на социалистическото общество, подобна \"идеология\" напълно се еманципира от реалността и фактите, става самодостатъчна игра от правоверни символи. Нейната \"Голяма историческа правда\" вече не съвпада с фактите и измамните малки истини на всекидневието, в резултат на което тя се превръща в double speak (Оруел), \"език на лъжата\" (Хавел), карайки всички членове да обществото да рецитират празните й лозунги, дори когато мислят съвсем иначе. Втората част на хипотезата гласеше: след 1989 г. и колапса на Големия разказ в българското постсоциалистическо общество настъпва \"живот в семантическа криза\". Срутването на цялата идеологизирана семиосфера има неочаквани негативни последици за индивидите, дори за тези от тях, които съвсем не вярват в комунизма – то лишава живота и разказа на всеки един от единствено наличния език на колективна памет, а с това - от споделени социално валидни координати с другите животи и другите разкази. Това е равносилно на разпадане на общата памет и символната солидарност: би следвало да се очаква, че такава катастрофа тотално ще дезориентира всеки един, които иска да разкаже живота си. Преди идеологическият Разказ е регламентирал всичко и е правил невъзможен живота извън официално признатите комунистически роли, това е било всеобщ навик - сега обърканата публична среда вече не излъчва ред, хронологически репери, важни събития, общи фигури на герои. Тя не дава никакви ясни правила, ценности, ролеви модели и ориентири; не отговаря на въпросите по какъв житейски път трябва да поеме индивида, какво е житейски успех, какво е щастлив живот, какво е добър и честен живот, кой кой е и пр. Социалните актьори в подобна среда не разполагат със споделен критерий, нито с общ публичен език и рамкиращ Голям разказ, правещи възможни споделените форми на памет и признание на преживения живот. Хипотезата предполагаше, че останали без език и рамки на колективната памет, индивидите вече не знаят как да разказват преживяното. Което е друг начин да се каже, че не знаят и как да мислят и да продължават да живеят своя живот, как да предвиждат, планират накратко, как да го живеят смислено. А това, че те не могат добре да разкажат и живеят живота си, има и социални последствия – то е израз и на нарушената социалната кохезия и солидарност на българското общество. Така очакваният провал на личните разкази вече беше тълкуван от нашата хипотеза не единствено като личен недостатък на разказвачите. Оказа се, че той отразява провала на цялото българско общество, що се отнася до неговото базово социално \"лепило\" - емпатията, споделеността, солидарността и добронамереността. Нарекохме описаното по-горе хипотетично състояние с общата метафора \"тревожност\". Под нея се криеха мъчителните емоционални състояния на всички, които преживяват хаоса. Откъсът е предоставен на \"Дневник\" от проф. Александър Кьосев.", "date": "2018.02.27", "title": "Автоматичният език, който подмени реалността (откъс от изследване за моделите на автобиографично разказване за социализма)"}
{"url": "https://www.dnevnik.bg/sport/2018/02/27/3136670_neimar_ima_dve_kontuzii_i_se_otdalechava_ot_revansha_s/", "text": "Звездата на ПСЖ Неймар има две контузии, обявиха от френския отбор. Бразилският футболист има счупване на пета метатарзална кост (костица на стъпалото), както и изкълчен глезен. Той се контузи при единоборство във важното домакинство срещу \"Олимпик\" (Марсилия), спечелено с 3:0. Тогава най-скъпият играч в света беше изведен с носилка. С успеха си парижани останаха убедително на върха в Лига 1. Вниманието им е насочено към реванша с \"Реал\", в който ще търсят обрат. В първата среща  ПСЖ поведе рано на \"Сантяго Бернабеу\", но отстъпи с 1:3 . Големият въпрос е дали Неймар ще успее да се възстанови за мача с мадридчани. От ПСЖ не посочиха колко време ще отсъства бразилецът. До момента през сезона той има 28 гола и 16 асистенции.", "date": "2018.02.27", "title": "Неймар има две контузии и се отдалечава от реванша с \"Реал\""}
{"url": "https://www.dnevnik.bg/sport/2018/02/27/3131619_ester_ledecka_-_sportistut_na_budeshteto/", "text": "Ски или сноуборд? Този вечен въпрос в зимните спортове беше разбит на пух и прах от едно чешко момиче, което на 22 години сътвори едно от великите постижения в цялата история на спорта. Двукратната световна шампионка по сноуборд Естер Ледецка  шокира света със златен медал в супергигантския слалом . Седмица по-късно чехкинята затвърди страхотната доминация, която наложи в алпийския сноуборд в олимпийския цикъл за Пьонгчанг. Ледецка е първата жена в историята, която  печели два златни медала в два различни спорта от една олимпиада . Тя влезе в историята още преди състезанията в Пьонгчанг да започнат. Досега нито един спортист не беше участвал едновременно в сноуборда и алпийските ски. Чехкинята безусловно се превърна в най-голямата звезда на 23-тите зимни олимпийски игри. Подобно постижение беше абсолютно немислимо досега. То обаче е доказателство за еволюцията на спорта и пример за това какво може да представляват спортистите от следващото поколение. \"Не мога да кажа кое обичам повече от двете. Просто никога не съм искала да се концентрирам изцяло върху едно нещо, когато мога да правя различни неща. Моят баща също е добър в различни неща. Винаги искам да печеля, но преди всичко обичам това, което правя. На предишната олимпиада карах само в сноуборда, така че мечтата ми беше (в Пьонгчанг) да участвам и в ските\", каза Ледецка пред \"Дневник\" по време на Световната купа в Банско. Чехкинята спечели първия от двата старта при дебютното си участие в българския курорт, за да затвърди преднината си в Световната купа по сноуборд. Никой обаче - дори самата тя - не можеше да си представи какво ще се случи само месец по-късно. Ски или сноуборд? И двете Ледецка е родена в семейството на състезателка по фигурно пързаляне и популярен музикант. Тя се качва на ски още на две години. На пет пробва сноуборда, за да бъде по-близо до своя брат Йонас. Започва да играе и хокей (но бързо го изоставя) в Прага, където прекарва половината от годината. Другата половина е в планините, където от сутрин до вечер е на пистите. Чехкинята се влюбва толкова много и в ските, и в борда, че нито за момент не се е замисляла дали да изостави едното от двете. Това й създава доста конфликти с треньорите, които упорито се опитва да я убедят, че трябва да се концентрира върху един спорт, за да има шанс да постигне големи успехи. \"Още от самото начало имаше хора, които ми казваха, че не мога да продължавам с двете. Че трябва да се специализирам в един от двата спорта, защото в противен случай няма да стигна на високо ниво. Откакто бях на 14, винаги съм имала тези дискусии с моите треньори. Казвах им, че ако за тях е проблем, че карам и двете, ще трябва да избера друг треньор, защото това е начинът, по който искам да го правя\", разказва Ледецка. Чехкинята предизвиква истински фурор в сноуборда. В края на 2012 г. тя дебютира в Световната купа при жените с 13-о място в Кареца. През март 2013 г. печели златните медали на световното първенство за девойки в Ерзерум и в двете дисциплини в алпийския сноуборд - паралелен слалом и паралелен гигантски слалом. В началото на 2014 г. Ледецка печели първата си победа в Световната купа. На олимпийските игри в Сочи записва пето и шесто място. Междувременно тя покрива изискванията да участва и в алпийските ски, но ограничението за осем чешки състезателки не й позволява да влезе в историята още преди четири години. Ледецка наложи страхотна доминация в алпийския сноуборд. Тя спечели големия кристален глобус през 2016 и 2017 г., завоюва два златни и един сребърен медал на последните две световни първенства - през 2017 и 2015 г., и записа цели 14 победи и общо 20 подиума в стартовете от Световната купа през последните четири години. Последната от тях беше в Банско - нейната пета победа от осем състезания в олимпийския сезон. И докато златото в сноуборда беше очакван и закономерен финал на един изключителен олимпийски цикъл, триумфът в ските беше шокиращ дори за нея самата. Със ски назаем към историята През този сезон двукратната световна шампионка по сноуборд впечатли всички със седмо място в спускането в Лейк Луис. Това е единственото й влизане в топ 10 от общо 19 старта в Световната купа по ски алпийски дисциплини в кариерата й. Спускането е нейната най-силна дисциплина в ските, но тъй като тя се застъпваше със стартовете в сноуборда, чехкинята се насочи към супергигантския слалом. Най-добрите й резултати в Супер-Г бяха две 19-и места - в Гармиш през януари 2017 г. и в Лейк Луис през декември 2016 г. През този сезон тя участва в три старта за Световната купа в тази дисциплина, като отпадна в първия, а в другите два се класира 24-та и 44-та. Ледецка обаче се възползва по-най-добрия начин от странните условията в Пьонгчанг. Заради силните ветрове началото се забави с около един час. Големите фаворитки за златото стартираха първи, а тежката писта доведе до огромен брой грешки. Ледецка потегли с 26-и номер. Разпределението на медалите изглеждаше приключило. Чехкинята обаче направи немислимото и изпревари само с една стотна от секундата олимпийската шампионка в дисциплината от Сочи 2014 Ана Файт. \"Просто се чудех какво става. Това някаква шега ли е? Казах си, че сега ще променят времето ми. Ще изчакам още малко и ще го сменят, ще добавят някоя секунда. Взирах се в таблото, но нищо не се случваше, а около мен всички крещяха. Започнах да си мисля: \"Ок, това е много странно\", каза Ледецка, която много дълго време не можеше да повярва, че е спечелила златния медал. Още по-куриозното в случая е, че тя триумфира със ски, взети назаем от носителката на Световната купа Микаела Шифрин. Заради натоварената програма, която допълнително бе сгъстена от отложените заради силните ветрове състезания в първите дни, американката реши да пропусне супергигантския слалом, за да се концентрира върху по-силните си дисциплини. \"Може би просто защото съм единственият сноубордист\", каза Ледецка, попитана как е успяла да бъде толкова бърза. \"Другите момичета не рискуваха много. Върху тях вероятно имаше голямо напрежение, докато аз просто се опитвах да направя най-доброто, на което съм способна\", допълни тя. Спортист от ново поколение Ледецка напълно разби представите, че един спортист трябва изцяло да се концентрира не просто върху един спорт, а върху определени дисциплини, за да има шанс да стигне до върха. Обичайната практика е състезателите да се ориентират към даден зимен спорт на 13-14 години. Освен че дава по-големи шансове за успех, това намалява риска от контузии и емоционално прегаряне.", "date": "2018.02.27", "title": "Естер Ледецка - спортистът на бъдещето"}
{"url": "https://www.dnevnik.bg/evropa/2018/02/27/3136674_pet_grada_v_germaniia_otkazaha_da_izprobvat_ideiata_za/", "text": "Пет града в Германия не одобриха вчера идеята да предоставят безплатен обществен транспорт, за да се подобри качеството на въздуха, определяйки я като нереалистична, предаде ДПА. Никоя община не предложи напълно безплатен обществен местен транспорт, каза кметът на Бон Ашок Шридхаран след обсъждания между петте града и министерството на околната среда. Петте града, в които щеше да се изпробва планът, са Бон и Есен в провинция Северен Рейн-Вестфалия, Манхайм, Ройтлинген и Херенберг в провинция Баден-Вюртемберг. На въпроса дали идеята би могла да бъде тествана поне в един град Шридхаран отговори: \"Мисля, че това е доста нереалистично.\" Равнищата на замърсяване на въздуха, определени от ЕС, все още са надвишавани в близо 70 германски града, като най-засегнати са Мюнхен, Щутгарт и Кьолн според официален доклад. Петте града обаче обещаха до средата на март да представят предложения на министерството на околната среда как да бъде подобрен въздухът. Основната цел е шофьорите на дизелови автомобили да започнат да ползват градския транспорт, каза кметът на Ройтлинген Барбара Бош. Говорител на министерството уточни, че идеята за безплатен градски транспорт все още не е зачеркната от дневния ред./БТА", "date": "2018.02.27", "title": "Пет града в Германия отказаха да изпробват идеята за безплатен градски транспорт"}
{"url": "https://www.dnevnik.bg/biznes/companii/2018/02/27/3136680_za_klientite_na_chez_nishto_niama_da_se_promeni_uveri/", "text": "За служителите и потребителите на ЧЕЗ нищо няма да се промени от смяната на собствеността, каза днес по Би Ти Ви собственикът на фирмата, купила българския бизнес за компанията Гинка Върбакова. Тя допълни, че \"Инерком България\" има капацитет да управлява електроразпределителното дружество, защо купува един работещ бизнес. \"Като собственик ще даваме рамка за развитие, ще следим за ефективността и стабилността. В работата си ще разчитаме на оперативния мениджмънт и управлението на компанията, които се доказаха като добри специалисти\", допълни Върбакова. Тя отказа да коментира цената на сделката, тъй като е конфиденциална. На въпрос как компания с капитал 50 хиляди лева купува бизнес за 2 млрд. лева, Върбакова повтори, че \"Инерком България\" е създадена специално за участие в процедурата за избор на купувач и като такава може да е с капитал и 2 лева. \"Зад нея стоят моите компании, техният опит и активи, които се оценяват на 100 млн. лева\", поясни бизнес дамата. Гинка Върбакова обясни, че по-голямата част от парите за сделката ще се осигурят с банков кредит, който ще бъде обезпечен с акциите на \"Инерком България\". Тя повтори, че краен собственик на компанията и не работи с офшорки. Според днешна публикация в сайта на чешкия вестник  \"Лидове новини\" , който следи развитието на сделката, финансирането е от две български банки - \"Уникредит Булбанк\", която дава 180 млн. евро, и Първа инвестиционна банка (ПИБ), която допълва финансирането с 80 млн. евро. Чешкото издание се позовава на източници от надзора на CEZ. Самата Върбакова, запитана от \"24 часа\" конкретно за евентуално участие на ПИБ, отрича. Тя отрича и ангажимент от Българската банка за развитие (ББР), която в прессъобщение през уикенда информира, че няма участие в сделката. Според чешкото издание обаче ББР се е ангажирала с рефинансиране на заема, който българската част от ЧЕЗ е теглила от Европейската банка за възстановяване и развитие. За пореден път Върбакова каза, че не познава политици, освен бившият министър на енергетиката Теменужка Петкова. Тя обаче нямала нищо общо със сделката. В заключение, Гинка Върбакова каза, че нямаме намерения да продава ЧЕЗ. В интервю за \"24 часа\" тя каза, че след като сделката стане факт компаниите ще бъдат преименувани на \"Инерком\", което е съкращение от \"иновативна енергийна компания\". По повод сделката, бившият оперативен директор на българския бизнес на чешката компания между 2011 и 2015 година  Петър Баран обяви пред Би Ти Ви , че няма държавен орган, който може да я спре. Той обясни, че не усеща нещо съмнително в твърденията на Върбакова. Петър Баран обясни още, че ЧЕЗ е решила да напусне България и да се насочи към Западна Европа, още през 2016 година, заради конфликти с правителствата и лошата среда в страната. Всичко известно и неизвестно до момента за сделката за ЧЕЗ можете да прочетете  тук.", "date": "2018.02.27", "title": "За клиентите на ЧЕЗ нищо няма да се промени, увери Гинка Върбакова (допълнена в 12.48)"}
{"url": "https://www.dnevnik.bg/evropa/2018/02/27/3136684_avstriiskata_obshtestvena_televiziia_sudi_vicekanclera/", "text": "Австрийската обществена телевизия \"O Ер Еф\" (ORF) предприе необичайна стъпка като заведе дело срещу вицеканцлера Хайнц-Кристиан Щрахе, който обвини медията и неин популярен водещ в лъжа, предаде агенция \"Ройтерс\", цитирана от БТА. Щрахе, който е лидер на Австрийската партия на свободата, отдавна обвинява телевизията в леви политически пристрастия. Той каза, че планира мерки, които да направят медията по-обективна, както и да премахне лицензионните такси, с които се финансира. Преди две седмици Щрахе качи във фейсбук снимка на популярния водещ Армин Волф и думите: \"Има място, където лъжите стават новини. Това място е О Ер Еф.\" Волф съобщи, че съди Щрахе, като посочи, че досега нито един политик не го е обвинявал в лъжа. О Ер Еф вече поиска извинения от вицеканцлера и съобщи в понеделник, че е завела отделно дело срещу него. От обществената телевизия съобщиха още, че ще предприемат съдебни действия срещу фейсбук заради това, че не са отговорили на молбата им постът на Щрахе да бъде изтрит. Президентът Александър ван дер Белен осъди забележките на вицеканцлера, чиято партия е коалиционен партньор на консерваторите на Себастиан Курц. Това не е първият коментар на Щрахе, който предизвиква недоволство. Преди две седмици интервю на  Щрахе , в което  той казва, че Косово \"несъмнено е съставна част от Сърбия\" , предизвика политическа буря във Виена и се наложи екипът му да се разграничи от текста, а предложеният от партията му външен министър  Карин Кнайсл  - от позицията.", "date": "2018.02.27", "title": "Австрийската обществена телевизия съди вицеканцлера заради обвинение в лъжа"}
{"url": "https://www.dnevnik.bg/biznes/companii/2018/02/27/3136691_chez_reshi_da_napusne_bulgariia_zaradi_konflikti_s/", "text": "ЧЕЗ е решил да продаде бизнеса си в България още през 2016 година заради конфликти с правителствата и лошата среда за правене на бизнес. Компанията е решила да инвестира в Западна Европа, каза днес по Би Ти Ви Петър Баран, който е оперативен директор на енергоразпределителното дружество между 2011 и 2015 година. Той допълни, че основният проблем е в това, че темата за тока се политизира. \"Токът е скъп, много хора се топлят на ток и не са доволни от своите сметки, а партиите използват тази ситуация\", обобщи Баран. Попитан за  сделката за българския бизнес на ЧЕЗ , той обясни, че не усеща в  твърденията на Гинка Върбакова  да има нещо некоректно. Според Баран мениджмънтът на ЧЕЗ в Чехия е проверил внимателно купувача и вариантите за финансиране, преди да се реши на продажбата. На въпрос защо такъв сериозен бизнес отива в такава скромна компания, той обясни, че ЧЕЗ не виновна, че са се появили такива компании като купувачи. В заключение Петър Баран обобщи, че няма институция в страната, която да спре сделката. Провал би могло да има, ако компанията купувач не намери нужното финансиране или продавачът реши да се откаже по някаква причина. По-рано днес, също по Би Ти Ви  собственикът на \"Инерком България\" Гинка Върбакова обави , че след сделката за българския бизнес на ЧЕЗ няма да се промени нищо, както за потребителите, така и за работещите в компанията.", "date": "2018.02.27", "title": "ЧЕЗ реши да напусне България заради конфликти с правителствата и лошата среда, обяви бивш директор на компанията"}
{"url": "https://www.dnevnik.bg/na_put/2018/02/27/3134196_ako_go_niama_v_instagram_dali_izobshto_se_e_sluchilo/", "text": "Жителите на индонезийското селище Менорех изградили през 2008 г. приключенска площадка върху дърво. Решили, че така ще привлекат туристите, търсещи тръпката. Оказало се, че мястото се превърнало в желано от вманиачените да публикуват преживяванията си в \"Инстаграм\" (Instagram). Това наложило да се направи редизайн на съоръжението, като платформите и въжените линии се превърнат в място за идеалните кадри. Инсталирани са камери и са наети фотографи, които да дават съвети кои са най-добрите пози за снимащите се, така че природата зад тях да изглежда възможно най-впечатляваща. Направените снимки се качват директно на телефоните на туристите.  Подобни атракции за любителите на \"снимките за показване пред другите\" се появяват в цяла Азия с нарастването на броя на пътуващите младежи от този регион, които са и най-активните потребители на социалните мрежи. Днешните авантюристи пътуват не само за да видят, но и за да бъдат видени, допълва изданието. За кратко кадрите от площадката в Индонезия превзели \"Инстаграм\", \"Фейсбук\" и \"Уичат\" (WeChat) и се стигнало дотам, че посетителите трябвало да чакат на опашка по шест часа в някои дни, за да си направят снимка. Това накарало близкото село да събере 100 хил. долара, за да изгради втора фотодестинация в защитената гора. Около 7 хил. туристи сега посещават двете площадки всяка седмица. В Китай 97 на сто от туристите в групата между 20 и 30 г., или така наречените милениъли, споделят онлайн преживяванията си, показва изследване. Според него парите, които харчи това поколение за пътувания в чужбина, ще се увеличат със 160% до 340 млрд. долара към 2020 г. Все повече хората на тази възраст трескаво търсят възможност за селфита, за които всички ще им завидят. Това притиска дори курортите да създават удобни за целта места. Туроператор от Киото разказва, че в услугите си е включил отдаване под наем на кимона, които туристи от това поколение наемат и допълват със съответните прически. Фотографи ги следват, докато обикалят градските забележителности в този вид. Това е една от най-търсените услуги, казва туроператорът.  Други фирми имат договорки с широк кръг хора, които постват в социалните мрежи снимки от атрактивни места, защото това се оказало по-ефективно от традиционната реклама. Броят на подобни постове конкретно в \"Инстаграм\" се е удвоил само за последните две години. Анализатори дори съветват хотелиерите по света да инвестират повече в социалните мрежи, където по атрактивен начин да представят услугите си. В същото време реалността винаги може да разочарова посетителите, вдъхновени от снимки в социалните мрежи. Има такива случаи и в индонезийския парк. Не е за пренебрегване и това, че стремежът към атрактивни селфита може да е опасен заради местата, които се избират за целта. \"Блумбърг\" цитира данни, според които през 2017 г. са известни поне 260 случая на хора, които са пострадали тежко или са загубили живота си в преследване на идеалния кадър. Сред тези случаи са такива, смазани от слонове, докато се опитват да се снимат с тях.", "date": "2018.02.27", "title": "Ако го няма в \"Инстаграм\", дали изобщо се е случило"}
{"url": "https://www.dnevnik.bg/politika/2018/02/27/3136671_karaiancheva_bsp_ne_haresva_tova_che_v_evropa_priemat/", "text": "БСП търси във всеки момент да направи сензация, скандал. За да може да се прикрие това, което се случва с председателството. Ако след 6 месеца отчетем, че председателството е успешно, това ще бъде удар върху опозицията\", смята председателят на Народното събрание Цвета Карянчева. \"България в Европа я приемат като равна, наравно с Германия и Франция. Тримата големи в Европа се отнасят с уважение към България - това няма как да се хареса на опозицията\", разясни Караянчева в интервю за БНТ. По думите й не са актуални темите, по които БСП настоява да бъде изслушан премиерът в парламента. \"Бойко Борисов в момента има много работа във външнополитически план, въпросите, на които от БСП искат да отговаря, са зададени в конкретика и се отнасят към отделните министерства, не касаят пряко министър-председателя\", каза тя. Според Караянчева \"нарастването на средната работна заплата, намаляване на процента на безработицата, ръстът на икономиката - това също не харесва на опозицията\" в лицето на БСП. По думите й опозицията трябва да бъде по-конструктивна и да казва и хубавите неща\". \"Не бих се ангажирала да давам определение дали ДПС е конструктивна опозиция или не\", каза тя в отговор на въпрос каква опозиция е ДПС. Караянчева каза още, че няма напрежение в управляващата коалиция. Всяка седмица има среща на ръководствата на партиите от управляващата коалиция, на която ясно се казват позициите, каза тя. Теменужка Петкова беше добър министър Очаква се съветът на управляващата коалиция да се събере в сряда или четвъртък, за да обсъди номинацията за нов енергиен министър, информира председателят на Народното събрание, но отказа да назове името на новия министър. Теменужка Петкова  подаде оставка  заради познанството си със собственичката на фирмата, която купува активите на ЧЕЗ Гинка Върбакова. \"Може би Теменужка Петкова иска да премахне всякакви съмнения за нейно участие в тази сделка и така е решила. Аз не бих се съгласила с тази оставка. Много добър министър е. От 800 милиона загуба тя направи така, че да сме на печалба\", каза Караянчева.", "date": "2018.02.27", "title": "Караянчева: БСП не харесва това, че в Европа приемат България като равна"}
{"url": "https://www.dnevnik.bg/evropa/2018/02/27/3136690_surbiia_triabva_da_reshi_spora_s_kosovo_ako_iska_da/", "text": "Председателят на Европейската комисия Жан-Клод Юнкер заяви, че Сърбия трябва да реши спора с Косово, преди да може да влезе в Европейския съюз, предаде \"Асошиейтед прес\", цитирана от БТА. След среща със сръбския президент Александър Вучич Юнкер заяви, че Сърбия е на прав път, но ЕС не може да приеме страна с нерешени териториални спорове. \"Сърбия вече е изминала впечатляваща част от пътя си\" към ЕС, но има \"редица проблеми, които все още не са решени\", каза Юнкер. Той даде примери с нуждата от съдебна реформа и по-добро спазване на върховенството на закона. Вучич заяви, че призовава към компромис с Косово, чиято  декларация за независимост от 2008 г . Белград не признава. \"Трябва ни компромис, иначе ще продължим да живеем в миналото\", каза Вучич. Юнкер каза, че ЕС иска правно обвързващо споразумение между Сърбия и Косово, но съдържанието на документа зависи от тези две страни. ЕС помага в преговорите за нормализиране на отношенията между Белград и Прищина. По-рано този месец  пред \"Ройтерс\" Вучич каза , че Сърбия няма да подкрепи пълното признаване на независимостта на Косово в замяна на членство в ЕС и единствено постигането на компромис може да спре превръщането на въпроса за статута на Косово в \"замразен конфликт\" в продължение на десетилетия. Премиерът Ивица  Дачич пък коментира , че когато се говори за Косово, е неприемливо отделни външни министри да отправят към Сърбия арогантни послания с призиви да признае независимостта на Косово, ако иска да стене членка на ЕС. Изказването му бе провокирано от думите на германския външен министър Зигмар  Габриел, според когото Белград ще трябва да признае независимостта на Косово  и това е \"естествено\" условие за членство в ЕС. Юнкер е на посещение в Сърбия като част от  обиколка в страни от Западните Балкани , които желаят да се присъединят към ЕС в момент, когато Русия се стреми да засили влиянието си в региона, особено в Сърбия. Посещението му идва, след като  Европейската комисия изготви нова стратегия за разширяване , в която се предвижда възможността Сърбия и Черна гора да станат новите членки на ЕС до 2025 г., отбелязва АП. Юнкер  вече посети Македония и Албания . След Сърбия той ще направи визити в Черна гора, Косово и Босна. Обиколката му ще завърши с участие в среща на върха на ЕС с регионални лидери в София на 1 март.", "date": "2018.02.27", "title": "Сърбия трябва да реши спора с Косово, ако иска да влезе в ЕС, настоя Юнкер в Белград"}
{"url": "https://www.dnevnik.bg/bulgaria/2018/02/27/3136699_kratki_novini_okolo_80_bulgari_sa_blokirani_v_rim/", "text": "Министерството на туризма проверява щетите на плажа в Несебър Проверка на Министерството на туризма на залетите плажове в Несебър и Слънчев бряг е установила, че охраняемата дига е поддала при плаж Слънчев бряг-север, като е наводнила ивицата и крайбрежната алея. Има наводнени заведения. В останалата част дигата е намалила височината си, но все пак е успяла да спаси обектите. На Южния плаж в Несебър морето е стигнало до хотелите. Дигата е изчезнала и на практика е \"изядена\" от морето. След като то се отдръпне, ще се види точно какви са пораженията. Около 80 българи са блокирани в Рим  Отменен е полет на авиокомпанията \"Уизеър\", но има и някои останали от  вчерашен полет на \"Райънеър\" , информира пред агенция \"Фокус\" българският консул в Рим Ермелина Пейчева. \"Бях останала с впечатление, че вчера \"Райънеър\" е заминал целият, но се оказва, че не е така. Около 60 души са от \"Уизеър\" и около 20 от \"Райънеър\". Засега по хотели са преразпределени\", коментира Пейчева. По думите ѝ някои ще пътуват в сряда, други за петък са с резервация.\"Хотелите на голяма част са покрити, но сега ми изниква проблем, че от \"Райънеър\" са казали, че само два дни ще покрият хотела, а останалото трябва да се плати от пътниците. Ще помислим с какво можем да съдействаме. Причината за отменените полети са метеорологичните условия\", допълни Пейчева. Регулаторите да проучат капацитета на купувача на ЧЕЗ  да управлява електроразпределителното дружество, настоява партия \"Зелените\". Липсата на интерес от опитни кандидати означава, че България не се възприема като благоприятна дестинация за инвестиции дори за консервативни сектори, каквато е енергетиката, се казва в становището. Според политическата формация е притеснително и изказването на Бойко Борисов в подкрепа на проекта АЕЦ \"Белене\" само ден след оставката на енергийния министър. . 45 души са приети в \"Пирогов\" През последното денонощие през спешния травматологичен кабинет на болницата са преминали 110 души, съобщиха от лечебното заведение за агенция \"Фокус\". Повечето пострадали са със засегнати глезени. Борисов се срещна с генералния директор на Световната търговска организация Премиерът Бойко Борисов посрещна в Министерския съвет генералния директор на Световната търговска организация Роберто Азеведо. Министър-председателят уточни, че по време на председателството на Съвета на ЕС България ще инициира дискусия за перспективите пред търговската система и начините за по-ефективно функциониране на механизмите за уреждане на спорове. По време на срещата премиерът Борисов подчерта, че България продължава да запазва икономическа и финансова стабилност и да предприема активни мерки за постигане на висок икономически растеж. Над 60 села в Южна България са без ток Усложнена е ситуацията в областите Стара Загора, Сливен, Ямбол и Бургас, където снеговалежът и бурният вятър скъсаха електропроводници, съобщиха от компанията ЕВН. В момента екипите на дружеството работят за възстановяване на електрозахранването. В област Стара Загора 20 села са без ток, основно в района на Раднево. В областите Сливен и Ямбол са засегнати по 11 села. В Бургаско 20 села, основно в планинските части, са с цялостни или частични прекъсвания на електроснабдяването. Летището в Пловдив е затворено  В момента се почиства пистата, съобщи пред \"Фокус\" дежурен в сектор \"Полетна информация\". След два-три часа ще има яснота как ще продължи работа летището. Вчера са били отложени три полета заради метеорологичната обстановка, а пътниците, които е трябвало да излетят за Москва, са настанени на хотел в Пловдив. Причината за това е, че самолетът им не е дошъл до България, а е кацнал в Кишинев. Очаква се днес този полет да бъде осъществен, след като самолетът дойде от Кишинев в Пловдив, за да вземе пътниците за Москва. В Русе е обявен неучебен ден Причината са усложнената зимна метеорологична обстановка през нощта, силният снеговалеж и снегонавявания, съобщиха от общината. Няма да се учи както в град Русе, така и в цялата община.", "date": "2018.02.27", "title": "Кратки новини: Около 80 българи са блокирани в Рим"}
{"url": "https://www.dnevnik.bg/sport/2018/02/27/3136686_snimka_na_denia_pusteeshta_i_siva_-_nepoznatiiat_obraz/", "text": "Най-голямата трибуна за правостоящи в европейския футбол остана необичайно празна след масов протест на привърженици на \"Борусия\" (Дортмунд). Домакинството срещу \"Аугсбург\" (1:1) беше посетено от \"едва\" 54 300 зрители, което е необичайно за традиционно пълния стадион с капацитет 81 360 души. Феновете протестират срещу това мачове да се играят в понеделник.", "date": "2018.02.27", "title": "Снимка на деня: Пустееща и сива - непознатият образ на \"Жълтата стена\""}
{"url": "https://www.dnevnik.bg/bulgaria/2018/02/27/3136702_dunav_most_zatvori_za_kamioni_zaradi_loshoto_vreme/", "text": "Влошените метеорологични условия на територията на Румъния станаха причина за затваряне на Дунав мост за товарни автомобили над 12 тона, съобщи МВР. Движението през моста ще бъде възстановено, веднага след като румънската страна започне да пропуска камионите през българо-румънската граница. По-рано днес бе обявено бедствено положение за четири селища на в Силистренска област, тъй като няма достъп до тях. От автогарата в Силистра не са отпътували автобуси. Днес е неучебен ден в седемте общини на областта. Добрич, Силистра и Русе са най-критичните зони  Няма бедстващи хора и пострадали, обяви председателят на агенция \"Пътна инфраструктура\" Дончо Атанасов по-рано днес на брифинг във връзка с усложнената зимна обстановка. Продължават снеговалежите в почти цялата страна, температурите варират между минус 5 и минус 15 градуса. С денонощните усилия на междуведомствения щаб и пътнопочистващите фирми нещата започват постепенно да се нормализират, коментира Атанасов. Продължава големия снеговалеж в областите Смолян и Кърджали - там остават ограниченията за вериги, допълни той. Остават много тежки условията в Добрич - пет ротора в момента пробиват към Кардам, към Дуранкулак, за да може тези главни направления в Добричка област да бъдат отворени. От 7 часа магистрала \"Тракия\" в участъка Карнобат - Бургас вече е в нормална експлоатация. Магистралите \"Хемус, \"Тракия\", \"Струма\", \"Марица\" няма ограничения за тежкотоварно движение и започва нормален трафик на камионите. 27 са тежките пътни инциденти за денонощието с 34 ранени, беше обявено още на брифинга. Затворени са всички изходи на Русе освен пътя за София До няколко часа пътят за София ще бъде отворен и за останалия транспорт, тъй като засега е отворен само за леки коли, каза директорът на дирекция \"Обществен ред и сигурност\" към община Русе Спасимир Димитров, цитиран от БНТ. Малките улици в града са трудни за почистване, всички останали са проходими при зимни условия. Отменени са учебните занятия във всички училища. Затворен е пропусквателният пункт през Дунав мост. Голяма част от тежката техника е по улиците на града. Имало е блокирани пътници през нощта заради отменени автобуси, а влаковете са се движели с 3 часа закъснение. Сутрешните са тръгнали по разписание. Армията помагаше на бедстващи в Плевенско Военни от Сухопътните войски оказаха помощ на бедстващи хора в област Плевен тази нощ. Военнослужещи от формированието за овладяване и/или преодоляване на последствията от бедствия в Белене разчистваха часове наред пътни участъци в областта, съобщи Министерството на отбраната. До 2 часа тази нощ те са оказали съдействие на бедстващи хора, сред които и един чужд гражданин, в района на селата Лозица, Любеново и Въбел. Изтеглени са автомобили, попаднали в огромни преспи. Някои от са придружени до гр. Белене, където пътниците им да пренощуват. Разчистен е пътен участък от с. Лозица до гр. Никопол и обратно до град Белене.", "date": "2018.02.27", "title": "Дунав мост затвори за камиони заради лошото време (допълнена в 16.31 часа)"}
{"url": "https://www.dnevnik.bg/evropa/2018/02/27/3136703_skotland_iard_velikobritaniia_e_izpravena_pred/", "text": "Великобритания е изправена пред нова и значителна заплаха от организиран крайнодесен тероризъм, предупреди Марк Роули, командващ звеното за борба с тероризма към Скотланд ярд, съобщава агенция \"Ройтерс\", цитирана от БТА. Роули разкри, че полицията е осуетила миналата година четири заговора на крайнодесни екстремисти. Миналата година във Великобритания бяха извършени пет смъртоносни нападения, като при едно от тях мъж връхлетя с ван върху хора, излизащи от джамия в Лондон. Той бил развил омраза към мюсюлманите от крайнодесни публикации в интернет. Предишната година почитател на нацизма  уби депутата Джо Кокс  една седмица преди референдума за Брекзит. След това Великобритания забрани за първи път от 40-те години на XX век неонацистката организация \"Национално действие\" и още две групи. \"От 18 месеца в Обединеното кралство имаме местна, неонацистка терористична организация, вярваща в превъзходството на бялата раса, която има същите цели, като всяка друга терористична организация, ангажирана с насилие\", каза Роули. \"Това трябва да тревожи всички нас\", допълни той. След първите нападения през март 2017 г. Марк Роули каза, че полицията е осуетила 10 ислямистки конспирации и четири заговора на крайнодесни екстремисти. За да покаже мащаба на заплахата, пред която е изправена Великобритания, той разкри, че в момента се водят 600 разследвания за тероризъм с над 3000 заподозрени. През последните три години арестите за тероризъм са се удвоили, а в същия период около 2000 души са били включени в правителствената програма за противодействие на радикализацията. По думите му една трета от тях са били крайнодесни. Марк Роули, който следващия месец ще се оттегли от поста в Скотланд ярд, който заема от 2014 г., каза, че ислямистките и крайнодесните екстремисти са токсична комбинация, която се подхранва взаимно и преследва едни и същи цели за разделение, страх и омраза. Той заяви, че е важно Великобритания да сключи споразумение с ЕС, когато напусне блока през 2019 г., за да не пострадат отношенията с европейските колеги. \"Каквото и да е споразумението, ние се нуждаем от нещо, което да осигурява поне добрата платформа за сътрудничество, която имаме днес\", коментира служителят на Скотланд ярд.", "date": "2018.02.27", "title": "Скотланд ярд: Великобритания е изправена пред сериозна заплаха от крайнодесен тероризъм"}
{"url": "https://www.dnevnik.bg/evropa/2018/02/27/3136707_evrokomisar_malmstryom_se_obiavi_protiv_dvoinite/", "text": "Потребителите в Европа трябва да имат еднакви права, независимо къде живеят, заяви еврокомисарят по търговията Сесилия Малмстрьом, цитирана от БТА. По думите й такава дискриминация е недопустима. Тя участва заедно с председателя на парламентарната комисия по околна среда Ивелина Василева в граждански диалог \"Световната търговия: лидер ли е ЕС\" вчера в София. Това е много чувствителна тема, наистина съществуват двойни стандарти за някои фирми в Европа, отбеляза еврокомисарят. Тя уточни, че се подготвя подробен доклад, който ще бъде готов много скоро. Ивелина Василева подчерта, че България ще продължава да настоява за недопускането на двойния стандарт в хранителната индустрия и продуктите на българския пазар. Тя посочи, че това отговаря в пълна степен на европейските стандарти. Василева допълни, че всички институции са ангажирани в темата за недопускането на двойни стандарти. В отговор на въпрос еврокомисарят заяви, че се провежда открита търговска политика. \"Искаме навсякъде в ЕС да бъде лесно да се прави бизнес. Имаме обаче и политика за защита на нашите правила, искаме да сме сигурни, че страните не се занимават с нелоялна конкуренция, опитваме се да се борим с нелоялната конкуренция по подходящ начин\", коментира тя. Еврокомисарят засегна и темата за данъците и посочи, че се полагат усилия в борбата срещу избягването на данъци, така че фирмите да могат да си плащат данъците там, където изпълняват своята търговска дейност, както и в посока на правила, които не позволяват избягване на данъци. След дискусията се проведе гласуване на публиката в залата, което показа, че мнозинството от присъстващите са оптимисти за бъдещето на Европа. Сесилия Малмстрьом отбеляза, че Европа има много въпроси, които трябва да разреши и подчерта, че през последните няколко месеца Европа повече и повече се сближава по отношение на диалозите в държавите на ЕС. Искаме да чуем гласа на гражданите чрез постоянния диалог, да чуем опасенията им, коментира тя. Именно това е целта на такива срещи - да получим по-широка картина за това какво се случва, да ви окуражим на влизате в контакти с нас, каза еврокомисарят. Ивелина Василева отбеляза, че една от най-важните задачи е да се поддържа диалог с гражданите, защото институциите са полезни на хората, когато се опитват да отговарят на техните нужди. България е една от държавите, където хората са най-големите еврооптимисти, повече от 80 на сто смятат, че ЕС е модерна, демократична и прогресивна общност, отбеляза Василева. По думите й само заедно можем да се справим с предизвикателствата, за да бъде Европа силна и просперираща. Василева припомни, че България е формулирала приоритети на председателството си на Съвета на ЕС, свързани с бъдещето на Европа, растежа на икономиката, бъдещето на Западните Балкани, европейската им перспектива и свързаността, дигиталната икономика и уменията на бъдещето. Тя допълни, че по този начин България утвърждава ценностите на ЕС.", "date": "2018.02.27", "title": "Еврокомисар Малмстрьом се обяви против двойните стандарти за потребителите в Европа"}
{"url": "https://www.dnevnik.bg/sviat/2018/02/27/3136712_kraliat_na_sauditska_arabiia_smeni_rukovodstvoto_na/", "text": "Саудитският крал Салман смени днес командващите на сухопътните и военновъздушните сили, както и началника на генералния щаб, предаде ДПА. Това е част от смените на десетки висши служители на кралството, отбелязва агенцията, цитирана от БТА.  Салман одобри и нова стратегия за развитие на министерството на отбраната, съобщи саудитската информационна агенция СПА. Не е посочена официална причина за решението. За съветници на краля са назначени няколко принцове. Министър на отбраната е синът на краля, принц  Мохамед бин Салман , който през юни миналата година бе определен за наследник на трона. Мохамед ръководи и  действията на водената от Рияд  арабска коалиция, която се  сражава в Йемен  срещу подкрепяните от Иран бунтовници хути, припомня ДПА. Би Би Си припомня, че в последно време Мохамед бин Салман се свързва с много от извършените рокади на върховете на властта в Саудитска Арабия. Миналата година десетки членове на кралската фамилия и влиятелни бизнесмени  бяха затворени в хотел \"Риц-Карлтън\"  в Рияд като част от мащабна антикорупционна кампания. ", "date": "2018.02.27", "title": "Кралят на Саудитска Арабия смени ръководството на армията"}
{"url": "https://www.dnevnik.bg/sviat/2018/02/27/3135929_imeto_granicata_istoriiata_-_kak_es_zarazi_balkanite_s/", "text": "В Югоизточна Европа строежът на пътища между държавите може да не е въпрос само на средства и \"политическа воля\", а и на инстинкти - векове наред качествената инфраструктура е отвеждала до целта не само мирни пътници, но и чужди армии. Все пак лидерите на балканските държави имат късмет, че разполагат със самолети, за да посещават съседите си. Напоследък го правят необичайно често, а инфраструктурата, която обещават да създадат на общи изяви с колегите си, далеч не е само физическа: налага им да приемат другите като приятели и дори съюзници. Причината може да се обобщи лесно: Европейският съюз. Брюксел обеща на държавите от Западните Балкани, че може да станат (но може и да не станат) членки на съюза в близките години. Каза им още, че  промяната зависи от тях  - дали ще извършат редица реформи, но и дали ще изгладят противоречията помежду си. Звучи невероятно, но с действията си от последните месеци балканските лидери изпращат сигнали, че отговорът поне на втория въпрос може и да е \"да\". Така премиерите и президентите на Западните Балкани в последните месеци се заеха да разплитат сложни възли, свързани с иначе безценни за тях символи. Дали ще се справят, не е известно, но в последните месеци всеки (или почти всеки) се впусна трескаво да посещава съседи и да обсъжда с тях въпроси, които иначе бяха в застой. Домакини и гости започнаха да се обръщат едни към други като \"братя\", което допреди месеци изглеждаше немислимо дори само заради вътрешнополитическите последици. \"Дневник\" обобщава напредъка в трудните въпроси, които \"братята\" изведнъж започнаха да си спомнят, че са на масата от години. Историята Проблемите на историята на практика изглеждат нерешими на Балканите. И Договорът за добросъседство между Македония и България обаче изглеждаше като научна фантастика миналата зима. След това правителството на  Зоран Заев  пое властта в Македония през пролетта, по време, когато сърдечните отношения с българския колега Бойко Борисов не изглеждаха като достатъчна гаранция за промяна (впрочем те двамата  употребяваха думата \"братко\"  още преди тя да се окаже на мода в региона). Само две седмици по-късно имаше планирано посещение в София (първото двустранно за Заев, дни след като той  беше в Брюксел ), а Договорът за добросъседство беше въпрос на още само месец и половина. Въпреки съмненията сред редица анализатори дали вътрешнополитическата съпротива няма да попречи на договора да премине последния си тест в парламента,  това се случи в Скопие  на 15 януари и в София -  само три дни по-късно . Дали българо-македонската комисия ще се справи с тежките задачи на \"общата история\"? Ако в хода на работата ѝ (която едва ли ще отнеме една или две години независимо от договора) Македония влезе в ЕС, крайните резултати няма да имат особено значение нито за едната, нито за другата страна. Границата Съседното на Македония  Косово  влезе във всички световни медии през есента на 2015 г., когато парламентът беше нападнат със сълзотворен газ, но не отвън, а  в самата пленарна зала . Причина стана оспорвано от някои депутати в Прищина споразумение за границата между Косово и Черна гора, което трябваше да се ратифицира на същото заседание. Изглежда за някои от депутатите газът изглеждаше като начин на опозицията да защити твърдението си, че 8000 хектара косовска земя неправомерно стават черногорски. Опозиционната сила \"Самоопределение\" тогава беше силно националистическа и днес е по-умерени позиции. През 2015 г. обаче сегашният президент Хашим Тачи беше външен министър и не положи усилия да реши двустранно проблем, който даваше допълнителни аргументи Косово да е единствената страна на Балканите, чиито граждани не пътуват до Европа без визи. На 16 февруари, като държавен глава в Прищина, той се срещна с черногорския си колега Филип Вуянович и двамата се договориха, че спорни моменти в текста могат да се преправят и със задна дата. Идеята с това \"споразумение за споразумението\" да се убеди опозицията в Прищина, че е безопасно да се гласува с \"да\", не реши проблемите с магическа пръчка. Преди 7 дни вотът в парламента се отложи отново, формално заради технически спор кои документи трябва да се прикачат към договора, а \"Самоопределение\" обяви, че е завела наказателен иск срещу Тачи заради \"предателството\", извършено според нея чрез договора с Вуянович. Все пак политици и от двете страни полагат усилия да решат въпроса, който беше напълно изоставен за две и половина години. Войната и малцинствата Хърватия и Сърбия едва ли ще могат да решат споровете си - за границата, за ветераните от войната, за положението на сръбското малцинство в Хърватия и на хърватското в Сърбия - за ден или два. Между Белград и Загреб от години тегнат въпроси като тези за изчезналите сърби по времето на войната от 90-те години, проблеми като липсата на елементарни условия за сърби, живеещи в Хърватия (около 4.4% от населението), гранични спорове и постоянна размяна на нападки. Въпреки това президентът Александър Вучич  посети Хърватия на 12 и 13 февруари  - първият сръбски държавен глава, предприел тази стъпка в последните пет години. Заедно с колегата си Колинда Грабар-Китарович той обяви, че макар те да продължават да гледат различно на миналото,  е време да обърнат глави  към бъдещето и да \"променят атмосферата през следващите 100 дни\". За Сърбия, както и за други държави от Западните Балкани, решаването на двустранните спорове се оказа  важно условие за членството  и това включва диалога с другата най-голяма държава, възникнала от разпадането на Югославия. Броени дни след визитата Загреб и Белград отново спорят - този път за това дали предоставени на Хърватия данни за изчезнали сърби по време на войната са остарели. Срещата обаче нямаше за цел да реши всички проблеми, а само да постави началото на разговор, който и Вучич и Грабар-Китарович ще продължат да водят, включително под натиск от Брюксел. Тази есен Грабар-Китарович каза, че \"много още вода има да изтече в Дунава\" (който също е обект на граничен спор между тях), преди Сърбия и Хървтия да подобрят отношенията си; само три месеца по-късно тя покани Вучич в Белград. Името Въпросът беше в застой 27 години, на практика свали едно правителство в Гърция и помогна на друго да падне. След решение на премиерите в Скопие и Атина двамата първи дипломати изведнъж поеха диалога в свои ръце и след няколко седмици уточнения започнаха преговорите по същество. Само три дни разговори - два във Виена и  среща в София  (това беше  потвърдено от външния министър  Екатерина Захариева) - кабинетът в Македония обяви, че от седем спорни точки по въпроса за името три са напълно договорени с Гърция, а германският канцлер Ангела Меркел  насърчи двете страни  да продължат. И двете страни очертават \"червените си линии\" в последните месеци, а Заев обяви в интервю за \"Шпигел\", че  промяна в конституцията  и на различни от името термини, които формират идентичност, е напълно изключена. Въпреки това и Македония, и Гърция не разменят нападки една към друга по темата - нещо, което се случваше почти три десетилетия - а официална Атина не публикува гневни изявления, с които да опровергава повтаряния в Скопие желан срок за уреждане на спора: края на март. Територията \"Ако диалог означава да признаем Косово - благодаря, довиждане.\" Това каза сръбският президент Вучич преди около месец по време на Световния икономически форум в Давос. Темата Косово предизвика остри реакции на сръбски политици и от Белград, и от София, след като германският външен министър  Зигмар Габриел наля масло в огъня  и обяви, че признаването на Косово е де факто условие за членство в ЕС. Под повърхността от месеци плуват опити на  Сърбия, една от двете  \"най-напреднали\" страни  по пътя към ЕС , да предложи формат, в който може да се случи диалогът с Прищина. От миналата година Белград \"опипва почвата\" подходяща формула, която според него би могла да даде алтернатива, била тя  \"разграничаване\" и подялба  на имуществото (включително културно) на сърби и албанци в Косово,  \"нормализация без признаване\"  (и край на сръбското вето за членство на Косово в редица организации) или фактическа подялба на територията. Тези предложения, подхвърляни основно в медиите, недвусмислено легитимират Прищина като актьор, с когото Белград трябва да намери решение, макар с безпокойство да претегля вътрешнополитическите щети и да опитва да ги избегне, като не каже, че \"Косово е независимо\". Не и буквално.  Националността От шестте страни от Западните Балкани Босна и Херцеговина е единствената, която за момента не трябва да разрешава външен конфликт, за да напредне по пътя към ЕС. Проблемът е в разделенията между съставните ѝ части, две от които често се идентифицират или търсят политически насоки от други две държави и с реплики често поставят дългосрочното съществуване на страната под въпрос. Според Брюксел становище за това дали страната може да е кандидат ще се подготви, след като Босна  изпрати отговори на въпросник  на комисията. След две години забавяне (ЕС изпрати на Сараево въпросника през 2016 г.) тричленното президенство на страната обяви, че е готово. Отговорите обаче от дни не могат да бъдат изпратени на Брюксел заради терминологичен спор - дали в документа да пише \"бошняшки език\", или \"език на бошняшкия народ\". Сараево се надява да реши въпроса утре, когато председателят на Европейската комисия Жан-Клод Юнкер ще е на посещение. След по-малко от 10 дни, на 6 или 7 март, Мостар ще е домакин на среща на върха с президентите на Сърбия и Хърватия и тримата босненски (етническия сърбин Младен Иванич, етническия хърватин Драган Чович и бошняка Бакир Изетбегович). Не е известно какви решения могат да вземат, но важността на срещата се загатва от действията на  Милорад Додик , президента на Република Сръбска, който често гледа към Белград, когато определя тона си. Додик, известен с често конфронтационния характер на изказванията си, изненада босненските медии, като отиде на \"частно и неофициално посещение\" в Хърватия само ден след визитата на Вучич. Додик каза за RTL, че сръбският президент е донесъл \"послание за мир до Хърватия\" и изглежда \"нещата може да започнат да се подобряват.\" Би изглеждало необичайно от Додик да дойде вятър на промяната (в Република Сръбска идват и избори), но дали ако Сърбия промени курса към ЕС, а обещанията на Брюксел към региона наклонят босненското обществено мнение в подкрепа на съюза, той би искал да остане в изолация? Напредъкът по трудните теми между повечето от шестте страни остава скромен.  Възможностите  за него обаче тепърва предстоят - било то при обиколката на председателя на Еврокомисията Жан-Клод Юнкер в региона, която  ще завърши в София , или на срещата на върха на ЕС-Западни Балкани на 17 май. От друга страна, напредъкът по въпроси като този за името и напрежението на България и Македония до момента беше постигнат най-вече двустранно - с разговори между лидерите, каквито би трябвало да има и след като споровете им се решат.", "date": "2018.02.27", "title": "Името, границата, историята - как ЕС зарази Балканите с дипломатическа треска"}
{"url": "https://www.dnevnik.bg/bulgaria/2018/02/27/3136727_ataka_shte_iska_promiana_v_zakona_za_da_ima_durjavata/", "text": "Политическа партия \"Атака\" подготвя промени в законодателството, с които държавата да придобие блокираща квота от 34% в българския бизнес на ЧЕЗ, каза днес лидерът на партията Волен Сидеров. \"Ще го внесем и ще видим как ще реагират всички\", уточни Сидеров. Той не можа да обясни как така държавата ще влезе в едно частно дружество. По повод приетата  оставка на Теменужка Петкова  Сидеров обясни, че няма нищо фатално в смяната на един министър, като било важно управлението да върви напред. За проекта АЕЦ \"Белене\" лидерът на \"Атака\" обяви, че продължава да го поддържа, а в момента ситуацията в света се е променила и България може да прави повече самостоятелни ходове. Добрев е незаконен депутат Волен Сидеров обяви, че председателят на парламентарната енергийна Делян Добрев е незаконен депутат, защото вече си е подал оставката. Той  определи неговото изказване , че \"Воля\" може да смени \"Атака\" при определени гласувания като недопустимо изявление. \"Като какъв се изказва? Ако е от името на ГЕРБ, ръководството на ГЕРБ да потвърди неговите думи. Ако се изказва самостоятелно, то тогава трябва да напусне парламента - той няма право да се изказва за нещо, което е сключено като коалиционно споразумение. А той размества партии. Не знам какво го движи този млад човек. Ръководството на ГЕРБ трябва да вземе отношение\", заяви Сидеров. За дружеската критика в коалицията Относно  споровете с Цветан Цветанов , Валери Симеонов и Красимир Каракачанов  по различни теми , Сидеров заяви, че той им отправя \"дружеска критика\". \"Аз много съм патил в политиката и затова съм длъжен да посочвам на партньорите си изкушенията и опасностите. Аз играя ролята на този, който ги насочва към истинските неща. В политиката трябва да правиш верните неща, защото хората иначе ще те заплюят\", коментира Сидеров. По повод  евентуално разпадане на коалиция \"Обединени патриоти\" , лидерът на \"Атака\" обяви, че не се притеснява, защото е доказал, че може и самостоятелно да влезе в парламента. Той все пак уточни, че не трябва да се стига до цепене. \"Следващи са евроизборите. Хората и без това не обичат да гласуват на тези избори. Тогава няма да имаме шанс. Ако се явим поотделно, ще имаме по-нисък процент и хората ще си кажат: \"Ето, те се разпадат и сриват\". Не трябва да мислим как поотделно, а как при всички обстоятелства, въпреки различията в характерите, да бъдем заедно\", обобщи Волен Сидеров.", "date": "2018.02.27", "title": "\"Атака\" ще иска промяна в закона, за да има държавата блокираща квота в ЧЕЗ"}
{"url": "https://www.dnevnik.bg/bulgaria/2018/02/27/3136720_bulgari_sa_blokirani_v_rumuniia_zaradi_otklonen_polet/", "text": "На летището в румънския град Тимишоара от снощи е блокирана голяма група българи. Те са летели с полет на \"Райънеър\" от Лондон, който е трябвало да кацне снощи в 20.15 в Пловдив. Заради лошите метеорологични условия обаче самолетът е бил пренасочен първо към летище София, а впоследствие е кацнал в Румъния, съобщи БНТ. По думите на бедстващите към този час нямат информация от авиокомпанията кога и дали ще могат да отпътуват. Досега не са получили съдействие и от консулската служба на България в Тимишоара, казват пътници пред БНТ. От българското консулство в Румъния казаха, че ситуацията ще бъде разрешена в рамките на деня. \"Работим по казуса с кацането на българските граждани в Тимишоара. Има два автобуса, изпратени да вземат хората, но част от тях не се качиха по неясни причини\", каза пред БНТ консулът на България в Букурещ Мирчо Иванов. Пред БНР той увери, че ваучери за храна са осигурени два пъти на чакащите, а почетният консул в Тимишоара се е ангажирал да посети българите на място и да окаже съдействие. \"Очакваме и връзка с представители на \"Райънеър\". Поради метеорологичните условия нямаше как да изпратим на място дипломатически представител\", каза още консулът. Привечер ирландският авиопревозвач съобщи, че полетът е бил отклонен за румънския град заради лошото време на  летище Пловдив, което беше затворено . \"На пътниците миналата нощ бе предложен автобусен трансфер до Пловдив, който бе отказан от някои от тях и те бяха снабдени с ваучери за освежаване. Днес бе осигурен друг автобус, който е и най-бързият начин останалите пътници да достигнат Пловдив, чието летище остава затворено заради снега\", обясниха от \"Райънеър\". От там добавят, че се извиняват на пътниците за причинените неудобства, които са извън контрола на компанията.", "date": "2018.02.27", "title": "Българи са блокирани в Румъния заради отклонен полет (обновена в 18.30 ч.)"}
{"url": "https://www.dnevnik.bg/biznes/2018/02/27/3136731_djein_uokur_slaga_krai_na_polovoto_neravenstvo_v/", "text": "Вгледайте се внимателно. Джон Уокър не си е пуснал дълга коса и не носи ботуши с високи токове. Това е Джейн Уокър. Иначе в бутилката с черен етикет е същото добро 12-годишно уиски на \"Диаджео\". Просто компанията реши да направи жест към дамите като на 1 март пуска ограничена като количество до само 250 000 бутилки серия от един от най-прочутите брандове в света на алкохолните напитки. \"Джейн Уокър\" ще се предлага само на американския пазар, като лондонската компания казва, че го прави в чест на жените и представя \"още един символ на желанието ни да прогресираме\", но в действителност пробва да разшири популярността си и сред тази половина от човечеството. Цената за 750 мл бутилка е 34 долара, като един долар от всяка продажба ще отива в подкрепа на каузи в помощ и защита на жените. Най-големият производител на спиртни напитки в света предприе теста в момент, когато британската бирена индустрия състави етичен кодекс, призоваващ да се изхвърли сексизма от сектора, включително от рекламите и етикетите, защото това отблъсква част от клиентите. \"Джони Уокър\" е продукт на спиртоварната в Килмарнок, основана през 1820 г. от Джон Уокър. \"Джейн Уокър\" е първата толкова решителна промяна на знака от повече от 100 години насам.", "date": "2018.02.27", "title": "\"Джейн Уокър\" слага край на половото неравенство в уискито"}
{"url": "https://www.dnevnik.bg/evropa/2018/02/27/3136728_erdogan_kum_malko_momiche_ako_umresh_v_boi_shte/", "text": "Турският президент Реджеп Тайип Ердоган бе подложен на критики, след като каза на момиченце, облечено във военна униформа, че ще бъде удостоена с почести, ако бъде убита в бой, предаде Би Би Си. \"Ако загинеш в борбата, ще положат знаме върху теб\", каза той на плачещото момиченце по време на конгрес на партията му, който бе излъчван по телевизията. Поддръжниците му скандираха \"Заведи ни в Африн!\", имайки предвид  турската операция срещу кюрдските бойци  в района на северния сирийски град Африн. Изказването на Ердоган бе определено като \"злоупотреба с дете\" и възхваляване на смъртта. По време на събитието, което бе излъчвано на живо, малкото момиче, облечено във военна униформа, привлече вниманието на Ердоган, който го покани на сцената. \"Какво имаме тук? Момиченце, какво правиш тук? Тук имаме наши червени баретки, но червените баретки никога не плачат\", каза той, имайки предвид баретите, които носят турските сили за специални операции. \"Тя има и турски флаг в джоба си... Ако загине в борбата, ще положат знаме върху нея, дай боже\", заяви президентът, като допълни: \"Тя е готова за всичко, нали?\", на което момиченцето отговори: \"Да\". След това Ердоган целуна детето по лицето и го пусна да слезе от сцената. Не е ясно защо момиченцето е било облечено във военна униформа. Потребители в \"Туитър\" веднага осъдиха речта на Ердоган и я сравниха със \"злоупотреба с дете\". Един потребител коментира: \"Та тя е просто дете, не можете да и пожелавате да умре и да казвате \"Дай боже\" за това!\".", "date": "2018.02.27", "title": "Ердоган към малко момиче: Ако умреш в бой, ще положим знаме върху теб"}
{"url": "https://www.dnevnik.bg/evropa/2018/02/27/3136743_gruckiiat_ministur_na_ikonomikata_podade_ostavka_sled/", "text": "Гръцкият министър на икономиката и развитието Димитри Пападимитриу подаде оставка, след като неговата съпруга, зам.-министър на труда, също се оттегли заради спор за жилищни помощи, предаде \"Ройтерс\". Пападимитриу е връчил оставката си на премиера Алексис Ципрас в понеделник вечерта поради политически чувствителни причини, каза служител от министерството на икономиката пред \"Ройтерс\". Ципрас е приел оставката и е благодарил на Пападимитриу за работата му, се посочва в изявление от офиса на премиера. В понеделник съпругата на Пападимитриу, Рания Андонопулу, подаде оставка след разкрития, че е получила жилищни помощи въпреки значителното си лично богатство. Двамата са споделяли апартамент в луксозен квартал в Атина, за който тя е поискала субсидия, която да й помогне да си плаща наема. Андонопулу каза в понеделник, че е получила 23 000 евро за две години и е било технически в рамките на правата й да го направи, предаде \"Франс прес\". \"Никога не съм искала да обидя гръцкия народ\", заяви тя. \"Разбирам, че финансовото ми състояние, така, както е отразено в данъчната ми декларация, засили общественото недоволство\", допълни Андонопулу. \"Ройтерс\" припомня, че страната пострада тежко от финансовата криза и една трета от населението живее в бедност. Вестник \"Прото тема\", който направи разкритието в неделя, описа Пападимитриу и Андонопулу като \"най-богата двойка в правителството\". Субсидията, която са получили, е предназначени за членове на правителството, които не живеят в Атина.", "date": "2018.02.27", "title": "Гръцкият министър на икономиката подаде оставка след скандал с жилищни помощи"}
{"url": "https://www.dnevnik.bg/sviat/2018/02/27/3136715_amerikanskiiat_gigant_komkast_predloji_31_mlrd_dolara/", "text": "Американският телекомуникационен конгломерат \"Комкаст\" (Comcast) е предложил 31 млрд. долара, за да придобие най-големия британски канал \"Скай\" (Sky), предават \"Ройтерс\" и Би Би Си. Предложението на най-големия кабелен оператор в Съединените щати надхвърля това на 21th Century Fox на милиардера Рупърт Мърдок, която договори придобиването на 61% от акциите на \"Скай\". \"Комкаст\" прави офертата си два месеца и половина след като  \"Дисни\" обяви, че ще купи  развлекателния бизнес на \"Фокс\" от Мърдок за 52.4 млрд. долара. Сумата, която американската компания е готова да плати на акция, е 12.50 британски лири (17.49 долара) - или с 16% повече от тази в офертата на \"Фокс\", която е 10.75 лири. Новият участник в надпреварата кой ще владее \"Скай\" е собственик на NBC Universal, сред чиито най-ценни активи са Ен Би Си, една от трите най-големи американски телевизии, и филмовото Universal Studios. Сега според \"Гардиън\" \"Комкаст\" проучва възможностите да получи и досегашните акции на Мърдок в \"Скай\", както и студиото 20th Century Fox, купено от съперника на американския гигант, \"Дисни\", със сделката от декември. Това означава, че ако сделката на \"Дисни\" бъде одобрена, \"Комкаст\" ще отправи към нея предложение за 39-те процента от \"Скай\". \"Бихме искали да притежаваме изцяло \"Скай\" и ще търсим начин да придобием над 50% от акциите на \"Скай\", казва Брайън Робъртс, изпълнителен директор на компанията. Според него \"Комкаст\" иска да използва британската телевизия като \"платформа за ръста си в Европа.\" Трудностите на Мърдок със \"Скай\"  Със сделката Мърдок  би придобил пълен контрол  над мрежата на \"Скай\", тъй като вече притежава другите 39%. Одобряването ѝ от британските регулатори обаче се бави от месеци заради спорни въпроси. През януари британската агенция за конкуренцията и пазарите обяви, че предложението на Мърдок не отговаря на обществения интерес и няма да се отрази добре на медийната среда, нито на многообразието на гледните точки в обществения дневен ред. Освен контролен пакет в канала Sky News (който е само част от мрежата на \"Скай\", но чието създаване се смята за идея на Мърдок) медийната империя на Мърдок във Великобритания включва вестници като \"Сън\", \"Таймс\" и \"Сънди таймс\". Пазарният им дял се оценява на около една трета от населението на Великобритания - по-малък единствено от този на частната мрежа Ай Ти Ен и на обществения оператор Би Би Си. Миналата седмица 21st Century Fox обяви, че \"Скай нюз\" ще се управлява от напълно независим борд в следващите 10 години, за да смекчи позициите на регулаторите (според които единственият вариант да не се блокира сделката е да се гарантира, че влиянието му върху \"Скай нюз\" ще е ограничено). Би Би Си същеврменно отбелязва, че финализирането на сделката между Мърдок и \"Дисни\" би намалило влиянието на семейство Мърдок върху британския медиен пейзаж и това вероятно също би могло да е фактор в позицията на антимонополната агенция. Брайън Робъртс от \"Комкаст\" обяви, че е готов да си подели собствеността в \"Скай\" и с \"Фокс\", и с \"Дисни\", ако притежава контролния пакет (за което последната оферта дава възможност).", "date": "2018.02.27", "title": "Американският гигант \"Комкаст\" предложи 31 млрд. долара за британската \"Скай\""}
{"url": "https://www.dnevnik.bg/biznes/2018/02/27/3136747_bulgartabak_zatvaria_fabrikata_si_v_bania_luka/", "text": "Два месеца след като затвори почти напълно българското си производство, \"Булгартабак\", чиято собственост се свързва с депутата от ДПС Делян Пеевски, планира да затвори и фабриката си в Баня Лука, която се намира в Република Сръбска, част от Босна и Херцеговина, информира  capital.bg. Изданието се позовава на новинарският портал сapital.ba, който обяснява закриването на производството с продажбата на марките на \"Булгартабак\" на \"Бритиш американ табако\" през април миналата година. Според договора с ВАТ до 2019 г. марките ще бъдат произвеждани само в \"Благоевград БТ\" и явно 130-годишното босненско предприятие остава без поръчки. Босненският сайт съобщава, че служителите са били информирани за предстоящото закриване и им е било казано, че \"Булгартабак\" вече не е част от тютюневата промишленост. Синдикатът в босненското дружество очаква държавата да поиска неустойки за неспазване на приватизационния договор от 2013 г., който предвижда задължение за запазване на 250 работни места за поне пет години. ", "date": "2018.02.27", "title": "\"Булгартабак\" затваря фабриката си в Баня Лука"}
{"url": "https://www.dnevnik.bg/sport/2018/02/27/3136774_arsenal_shte_obsudi_budeshteto_na_arsen_venger_prez/", "text": "Незадоволителното представяне на \"Арсенал\" през сезона ще доведе до преразглеждане на позицията на мениджъра на клуба  Арсен Венгер  след края на сезона, съобщават медиите в Англия. Французинът, който е начело на тима от 1996 г., ще влезе в последните 12 месеца от настоящия си договор през лятото. Венгер  подписа двегодишно удължаване  след  триумфа във ФА къп  през 2017 г., но може да не изпълни докрай договора си. В последните години недоволството спрямо мениджъра е голямо, а кампанията на феновете \"Венгер вън\" набира все по-голяма сила. Тя се подплатява от факта, че \"Арсенал\" остана извън Шампионската лига за първи път след идването му, а по всичко изглежда, че и този сезон няма да бъде сред първите четири тима в подреждането. През уикенда \"Арсенал\"  загуби катастрофално с 0:3 от \"Манчестър сити\"  във финала за Купата на лигата и изпусна един от добрите шансове да вземе трофей през сезона. \"Артилеристите\" са шести във Висшата лига, на 10 точки от топ 4. Все по-упорито се спрягат и имена за заместници на французина, като сред споменаваните са селекционерът на Германия Йоахим Льов, треньорът на \"Монако\" Леонардо Жардим и мениджърът на \"Селтик\" Брендън Роджърс. Сред коментираните имена е и бившият капитан на \"Арсенал\" Микел Артета, който в момента е помощник на Хосеп Гуардиола в \"Манчестър сити\". Според информация на Би Би Си бордът на директорите ще се събере след края на сезона и ще разгледа доклад от мениджъра за състоянието на клуба. Смята се обаче, че финансовите резултати на \"Арсенал\" ще се гледат отделно от представянето на отбора. В последните години тимът от Северен Лондон е сред най-стабилните в Европа, но отстъпи водещите си позиции на терена. Изданието добавя, че един от шансовете Венгер да запази поста си е спечелване на Лига Европа. Триумф във втория по сила турнир в Европа ще върне \"артилеристите\" в Шампионската лига. В момента \"Арсенал\" е на  осминафинал срещу \"Милан\" . Легендите срещу Венгер Недоволството на феновете на \"Арсенал\" се подклажда и от мнението на някои от най-големите имена в историята на клуба. По една или друга причина Венгер или не е в добри отношения с тях, или ги изолира, за да не работят в структурите на \"Арсенал\". През уикенда голмайстор №1 в историята на клуба Тиери Анри, който е анализатор в \"Скай спортс\", намекна, че е заинтересован да води \"Арсенал\": \"Кой на мое място не би искал, та това е един от най-големите клубове в света. Аз го обичам и съм свързан с \"Арсенал\", но в момента има човек начело.\" Анри е помощник-треньор в националния отбор на Белгия, но е близък до сина на собственика на клуба Стан Крьонке - Джош. Именно Джош Крьонке се занимава с ежедневните дела в \"Арсенал\", докато баща му ръководи бизнеса си в САЩ. Смята се, че Анри е фаворит на фамилията. Друга легендарна фигура - Йън Райт, който реализира 185 гола в 288 мача за клуба, също е против Венгер. Според него е нужно собственикът Крьонке да се заеме по-сериозно с клуба. \"В \"Арсенал\" започна да се развива някаква посредственост, която трябва да бъде спряна. Ние всички обичаме Арсен, но се вижда, че той не е способен да спре този процес. Дълго време се случва едно и също, значи е време за промяна\", каза Райт. Той обаче уточни, че наследникът на Венгер трябва да бъде избран внимателно. Райт обясни, че и в състава се наблюдава недоволство срещу мениджъра, като дори си позволи да коментира негласен бунт срещу французина: \"Говори се, че някои футболисти ясно показват отношението си, други пък закъсняват за тренировки.\" Бившият халф Рей Парлър, който прекара 15 години в \"Арсенал\", пък посочи за наследник на Венгер Патрик Виейра. Според юношата на \"артилеристите\" французинът, който вдигна последната титла на тима като капитан през 2004 г., има достатъчно опит. В момента Виейра е мениджър на американския отбор \"Ню Йорк сити\".", "date": "2018.02.27", "title": "\"Арсенал\" ще обсъди бъдещето на Арсен Венгер през лятото"}
{"url": "https://www.dnevnik.bg/biznes/2018/02/27/3136769_putnicite_i_tovarite_v_transporta_namaliavat/", "text": "През четвъртото тримесечие на 2017 г. намаляват пътниците и товарите, превозени от сухоземния транспорт, сочат предварителните данни на Националния статистически институт, сравнени с предходното тримесечие и със същия период на предходната година. В сравнение с юли - септември превозените товари от товарния транспорт намаляват със 7.3%. При извършената работа също е регистриран спад от 6.2%. Превозените пътници и извършената работа от пътническия транспорт (сухопътен, воден и градски електротранспорт) намаляват съответно с 2.3 и 5.7% спрямо третото тримесечие на 2017 г. Сравнението с четвъртото тримесечие на 2016 г. сочи спад както при превозените товари, така и при извършената работа от товарния сухопътен и воден транспорт. Превозените товари от сухопътния транспорт са 31.557 млн. т, или с 4.779 млн. т по-малко спрямо година по-рано, което основно се дължи на вътрешните превози на автомобилния транспорт. Извършената работа също намалява и достига 10 170.8 млн. ткм в резултат на по- малкото средно превозно разстояние при международните превози. Между октомври и декември 2017 г. превозените пътници и извършената работа от пътническия транспорт (сухопътен, воден и градски електротранспорт) намаляват съответно с 0.7 и 8.1% спрямо същия период на предходната година. Броят на превозените пътници от сухопътния транспорт е 118.334 млн., или с 4.4% по-малко спрямо година по-рано. Спадът засяга както вътрешните, така и международните превози. При железопътния транспорт се наблюдава увеличение от 0.1%, докато при автобусния - намаление с 4.6%. Същевременно и извършената работа бележи спад от 10.2% и достига 2.871 млн. пътникокилометра. Намалението се дължи основно на автобусните превози, при които е регистриран спад от 11.4% в сравнение с четвъртото тримесечие на 2016 година.", "date": "2018.02.27", "title": "Пътниците и товарите в транспорта намаляват"}
{"url": "https://www.dnevnik.bg/citat_na_deniia/2018/02/27/3136768_citat_na_denia_shtiah_da_vliaza_v_uchilishteto_dori_i/", "text": "Това каза американският президент Доналд Тръмп за стрелбата в училище в щата Флорида, при която бяха убити 17 души преди 2 седмици. На среща с 39 щатски губернатори в Белия дом Тръмп на практика повтори обвиненията си към охраната и полицията, след като вече е нападал и Федералното бюро за разследване. Президентът нарече \"страхливец\" дежурния охранител в училището, който не е реагирал на нападението.  Милиардерът отново разкритикува полицаите, които не са се намесили по време на стрелбата, след като вече нарече \"страхливец\" дежурния охранител в училището, който не е реагирал на нападението. \"Това не са точно носители на Медала на честта. Начинът, по който са действали, е направо отвратителен, срамен\", каза Тръмп, споменавайки най-високото отличие в американската армия, което се присъжда за храброст. Тръмп заяви, че  трябва да се предприемат действия  за безопасността на училищата и срещу престъпленията с огнестрелни оръжия, предаде \"Асошиейтед прес\". Президентът съобщи, че е обядвал през уикенда с лидерите на Националната асоциация на притежателите на огнестрелни оръжия Уейн Лапиер и Крис Кокс, и увери, че те \"искат да направят нещо по тези проблеми\". Тръмп изрази учудване, че информация за този обяд не се е появила в медиите. \"Няма по-голям привърженик на Втората поправка от мен\", но е нужно  да се затегнат проверките  на миналото на желаещите да купуват оръжия и да се гарантира, че никоя \"откачалка\" няма да се сдобие с огнестрелно оръжие. Тръмп добави, че трябва да се увеличи приемът в заведенията за душевноболни. ", "date": "2018.02.27", "title": "Цитат на деня: Щях да вляза в училището дори и без оръжие"}
{"url": "https://www.dnevnik.bg/sport/2018/02/27/3136789_jusein_bolt_shte_se_vkljuchi_v_blagotvoritelen/", "text": "Мечтата на световния рекордьор в спринта Юсейн Болт да играе на легендарния стадион на \"Манчестър юнайтед\" ще се сбъдне. Носителят на осем златни медала от олимпийски игри, който  прекрати кариерата си през лятото , влиза във футбола. Болт ще бъде част от благотворителния мач на Soccer Aid под егидата на УНИЦЕФ. Лекоатлетът ще бъде капитан на единия отбор, който ще се изправи срещу селекцията на британската поп звезда  Роби Уилямс . Традиционно мачовете на Soccer Aid включват хора от шоубизнеса и бивши футболисти. Сред големите имена, които са взимали участие през годините, са Зинедин Зидан, Луиш Фиго, Роналдиньо, Райън Гигс и други. \"Роби, позволи ми да те забавлявам. Придържай се към пеенето и остави футбола на мен\", казва Болт в рекламното видео на двубоя. Тазгодишното издание на Soccer Aid ще се проведе на 10 юни на \"Олд Трафорд\". Болт е голям фен на \"червените дяволи\", а след края на състезателната си кариера в леката атлетика обяви, че иска да играе футбол. Той дори получи предложение за проби от  \"Борусия\" (Дортмунд)  и тима от Чемпиъншип \"Бъртън\".", "date": "2018.02.27", "title": "Юсейн Болт ще се включи в благотворителен футболен мач на УНИЦЕФ"}
{"url": "https://www.dnevnik.bg/biznes/2018/02/27/3136782_rastitelnata_produkciia_poevtiniava_a_jivotnovudnata/", "text": "Индексът на производствените цени в селското стопанство за четвъртото тримесечие на 2017 г. намалява с 4.7% спрямо същото тримесечие на 2016 г., съобщи Националният статистически институт. Продукцията от растениевъдството поевтинява със 7.5%, докато животновъдната поскъпва с 8.9%.", "date": "2018.02.27", "title": "Растителната продукция поевтинява, а животновъдната поскъпва в края на 2017 г."}
{"url": "https://www.dnevnik.bg/photos/2018/02/27/3136767_fotogaleriia_sofiia_v_sniag/", "text": "Вече трети ден София е под дебела снежна покривка. Екипите, ангажирани с почистването, продължават своята работа. 170 снегорина са на терен, съобщиха от пресцентъра на Столична община.", "date": "2018.02.27", "title": "Фотогалерия: София в сняг"}
{"url": "https://www.dnevnik.bg/sviat/2018/02/27/3136780_republika_srubska_shte_uednakvi_uchebnicite_i/", "text": "Началните училища в босненската съставна единица Република Сръбска ще ползват същите учебници и програма за няколкото \"национални\" предмета като децата в Сърбия, съобщи \"Болкан инсайт\". Става дума за часовете по език, история, география и \"природа и общество, които се преподават в различните училища из страната в зависимост от това дали децата са етнически сърби, бошняци или хървати. Тази инициатива не се посреща радушно от бошняците, които са мнозинство в страната, но и от тези в Република Сръбска, където са 15% от населението. Те предупреждават, че може да отнесат случая до Конституционния съд на страната. Според представител на образователните власти в Република Сръбска промяната ще даде много възможности \"да се правят неща заедно със Сърбия, особено свързаните с националните интереси не сърбите\". Промяната също така е само първа стъпка, а сръбските учебници би трябвало да се въведат и в по-горни сегменти на образователната система. Професорът от Университета в Сараево Енвер Казаз казва за радио \"Свободна Европа\", че целта е създаване на \"помогенна сръбска идентичност\" и че е по-добре Босна и Херцеговина, Сърбия и Хърватия да подпишат ясни споразумения в образованието, вместо Белград и Загреб да \"действат идеологически\", за да \"включат босненските сърби и босненските хървати в идеологическите си системи\". Според властите в Република Сръбска обаче учебниците, издавани в Баня Лука и Белград, така или иначе много си приличат към момента. Проблемите в образованието в Босна и Херцеговина, което международни наблюдатели критикуват като задълбочаващо разделенията в страната, засягат и терминологични въпроси. Република Сръбска например не признава термина \"бошняшки език\" и училищата биват съветвани да го наричат \"езика на бошняшкия народ\". Бошняшки семейства, завършнали се в Република Сръбска след войната, определят това като дискриминация. Някои родители дори забраняват на децата си да посещават училища с мотива, че им е отнето правото да изучава бошняшки.", "date": "2018.02.27", "title": "Република Сръбска ще уеднакви учебниците и програмата си със Сърбия"}
{"url": "https://www.dnevnik.bg/bulgaria/2018/02/27/3136812_smetnata_palata_otkaza_da_zaveri_godishnite_finansovi/", "text": "Сметната палата отказа да завери годишните финансови отчети за 2016 г. на пет бюджетни организации. От институцията разпространиха до медиите съобщение, в което се уточнява, че това са Държавната агенция \"Държавен резерв и военновременни запаси\",  общините Лозница, Омуртаг и Братя Даскалови , както и Софийският университет. Одитният орган отказа да завери финансовия отчет на висшето училище още  през лятото на миналата година.  Тогава от Сметната палата обявиха, че Софийският университет \"Св. Климент Охридски\" не дава вярна и честна представа за неговото финансово състояние и имущество. Още от 2012 г. са установени повтарящи се отклонения, заради които не са заверени отчетите на университета за 2014 и 2016 г., а през 2012, 2013 и 2015 г. документите са подписвани с резерви. От Сметната палата подчертават, че във финансовите одити за 2017 г. са коригирани грешки в отчетите на министерства, ведомства, държавни висши училища и общини за общо 3.6 млрд. лв., което е с 42% повече в сравнение с коригираните отклонения за 2015 г. 90% от всички финансови отчети са заверени без резерви. Само на 19 бюджетни организации документите са подписани с резерви. Високият процент на този вид заверки се дължи на това, че одиторите на Сметната палата съдействат да се коригират още по време на финансовите одити отклонения, допълват от институцията. Сред заверените с резерви финансови отчети са тези на 4 министерства и на 15 общини. Най-често установяваните грешки при изготвянето на отчет са неправилното осчетоводяване на получените и разходвани средства по програми на ЕС, неспазването на задължението за преглед за обезценка на дълготрайните активи и др. От Сметната палата обявиха още, че подкрепят инициативата за създаване и приемане на Европейски счетоводни стандарти в публичния сектор, с което ще се повишат качеството и прозрачността на финансовото отчитане в публичния сектор и ще се създадат условия за постигане на по-добро финансово управление на обществените ресурси и публичния дълг.", "date": "2018.02.27", "title": "Сметната палата отказа да завери годишните финансови отчети на пет бюджетни организации"}
{"url": "https://www.dnevnik.bg/bulgaria/2018/02/27/3136814_sudut_prie_che_cvetan_vasilev_e_prizovan_redovno_i/", "text": "Специализираният наказателен съд даде днес ход на разпоредителното заседание по делото за източването на КТБ. Това се случи, след като съдия Вержиния Петрова прие, че обвиненият за ръководител на престъпната група бивш мажоритарен собственик на банката Цветан Василев е редовно призован и няма уважителна причина да не се яви в съда. Съдия Петрова прие, че делото може да протече задочно спрямо него. Останалите 17 подсъдими са в залата заедно със защитниците си. Процесът започна със сваляне на самоличността на подсъдимите. След това съдът ще трябва да обсъди дали да конституира като страна синдиците на КТБ, които са предявили граждански иск спрямо подсъдимите. Освен това в рамките на разпоредителното заседание трябва да бъде обсъдено дали има процесуални нарушения по време на разследването и дали случаят трябва да бъде върнат на прокуратурата. Според един от защитниците на Василев - Константин Симеонов, след като съдът прие делото да се гледа в негово отсъствие. По думите му производството по екстрадиция в Сърбия е в мъртва точка заради объркващите и разнородни документи, пратени от българската прокуратура на сръбските власти. Въпреки това, Симеонов не успя да посочи на какъв етап е процедурата като знаел, че била на първа инстанция отново. Симеонов не иска клиентът му да се прибира у нас заради липсата на гаранция за справедлив процес. Освен това името на Василев присъствало в червената бюлетина на Интерпол, а това също било пречка за връщането му в България. Според адвоката има опасност за живота на бившия мажоритарен собственик на КТБ, докато на власт е \"триумвирата Бойко Борисов, Сотир Цацаров и Делян Пеевски\". Причината за това била, че Василев имал много информация за активите, голяма част от които вече били разграбени. Адвокат Симеонов каза още, че преди е имало поръчки за ликвидирането на Василев, включително и в Сърбия. Там той е бил поставен под полицейска защита. Според него с решението на съда делото да се гледа задочно не се нарушават правата на Василев. \"И това биха казали и професори по наказателно право\", каза още той. По думите му ако Василев е искал е щял да присъства на делото. \"Нещо страшно ли стана като обикновени счетоводителки бяха задържани под стража? Нещо да се случи. Господин Цветан Василев още повече е мъж, предполагам не е дама. Те не се притесниха и останаха тук, а той се скри в Сърбия\", заяви Гешев в коментар на опасенията на защитата, че ако се върне у нас, Василев ще бъде задържан. По повод тезата на защитата, че животът на Василев е в опасност, докато управлявал триумвират, Гешев заяви, че това са неюридически аргументи, както и отрече в делото да има политическа намеса. ", "date": "2018.02.27", "title": "Съдът прие, че Цветан Василев е призован редовно, и даде начало на делото КТБ (допълнена в 15:13 ч.)"}
{"url": "https://www.dnevnik.bg/biznes/2018/02/27/3136853_prokuraturata_protestira_pravila_za_opredeliane_na/", "text": "Върховната административна прокуратура протестира пред Административния съд в София разпоредба за образуване на цените на водоснабдителните и канализационните услуги чрез метода \"горна граница на цени\". Става дума за указания, одобрени от Комисията за енергийно и водно регулиране (КЕВР) през април 2016 г., които засягат периода 2017-2021 г. Указанията предвиждат при промяна на одобрените цени за всяка от годините да се включва и инфлацията за периода от януари 2017 до октомври на съответната година от регулаторния период по данни на НСИ, която влияе върху разходите на ВиК оператора. Миналата година прокуратурата протестира поскъпването на водата за 2018 г. Сега от държавното обвинение казват, че след проверка са установили, че протестираните разпоредби \"са приети при липса на компетентност и при радикално противоречие с материалния закон\". Оттам изтъкват, че според приетата от правителството наредба за регулиране на цените на ВиК услугите при метода \"горна граница на цени\" се ползва компонентът инфлация за период от влизането в сила на утвърдената стойност за първия ценови период до датата на изчисление на изменението, която влияе върху разходите на ВиК оператора. \"Сравнението между наредбата и указанията сочи, че КЕВР, освен че се произнася по въпрос, който вече е разрешен от Министерския съвет, но го прави и по коренно различен начин, подменяйки изцяло волята на правителството. Така е, защото според КЕВР следва да се ползва винаги един и същ период, респективно идентичен размер на инфлация, без да се отчита реалното време на натрупването ѝ\", се посочва в съобщение на прокуратурата. Според държавното обвинение така се създава възможност за повишаване на цените само по аритметически път и ситуацията е в ущърб на потребителите.", "date": "2018.02.27", "title": "Прокуратурата протестира правила за определяне на цените на водата"}
{"url": "https://www.dnevnik.bg/detski_dnevnik/2018/02/27/3136859_v_961_uchilishta_ne_se_uchi_dnes/", "text": "Поради влошените метеорологични условия и пътна обстановка в страната към 12 часа днес не се провеждат учебни занятия в 961 училища, съобщиха от пресцентъра на министерството на образованието.  Най-много – 73 училища, са затворени в  . В   и   – по 71 училища, а в   – 68. В   няма да се провеждат учебни занятия в 3 училища, а в   - в 2. В  , няма да се учи в 4 училища. Област Благоевград, община Петрич – 18 училища. Община Бургас – 26 училища. Област Варна – 98 училища. Област Велико Търново – 17 училища. Област Видин – 12 училища. Област Враца – 44 училища. Област Добрич – 46 училища. Област Кърджали – 73 училища. Област Ловеч – 3 училища. Област Монтана – 17 училища. Област Плевен – 71 училища. Област Пловдив – 29 училища. Област Разград – 59 училища. Област Русе – 71 училища. Област Силистра – 45 училища. Област Сливен – 68 училища. Област Смолян – 56 училища. Област Стара Загора – 58 училища. Област Търговище – 51 училище. Област Хасково, община Ивайловград – 4 училища. Област Шумен – 65 училища. Област Ямбол – 2 – училищата в с. Войника и с. Гранитово.", "date": "2018.02.27", "title": "В 961 училища не се учи днес"}
{"url": "https://www.dnevnik.bg/evropa/2018/02/27/3136841_pet_zvezdi_e_edinstvenata_nadejda_na_bedniia/", "text": "В бароковата църква в град Помиляно Д'Арко групата бедни италианци, които получават храна и други помощи от местния свещеник, нямат никакво съмнение кого ще подкрепят на  парламентарните избори на 4 март , пише \"Ройтерс\". Бедните, както и свещеникът и неговият екип от доброволци, казват, че ще гласуват за антисистемното Движение \"Пет звезди\", единствената партия, която според тях предлага надежда за обновление на един от най-затруднените в икономическо отношение европейски региони. \"Тук няма работа, а останалите партии ни изоставиха\", казва 58-годишният Доменико Иларти, който наскоро е бил уволнен. Социологическите проучвания дават на \"Пет звезди\" около 28% от гласовете, което я прави водещата партия в Италия. Рейтингът й е далеч по-висок в южните градове като Помиляно, където автомобилната фабрика на \"Фиат\" уволни около 14 000 от всички 18 000 работници, които имаше по време на възхода през 80-те години, а безработицата е двойно по-висока от националната. Въпреки това заради италианската система за гласуване, която дава предимство на сключваните преди изборите съюзи, отхвърляни от \"Пет звезди\", движението има малък шанс да управлява само и изостава зад консервативната коалиция на  бившия премиер Силвио Берлускони . Новият изборен закон, одобрен от парламента през октомври въпреки съпротивата на \"Пет звезди\", позволява на партиите да сформират съюзи преди изборите, за да съберат максимално много гласове, дори и да нямат обща програма или общ лидер. За да спечели работещо мнозинство в парламента, според анкетите дясноцентристкият блок на Берлускони, който доминира на север, трябва да победи \"Пет звезди\" на дузина южни места, за които Помиляно е основен пример. По-известен с фабриката на \"Фиат\" и скандала с токсичните индустриални отпадъци, заровени от местната мафия в околностите му, Помиляно е лабиринт от невзрачни улици без зелени пространства и роден град на лидера на \"Пет звезди\" Луиджи ди Майо. Там той е изправен пред сериозно предизвикателство от страна на десноцентристкия си съперник Виторио Сгарби – известен арт критик, познат с язвителните си речи. Наред с други обидни квалификации Сгарби е наричал 31-годишния Ди Майо невеж козел и хлебарка. Растяща бедност Въпреки вътрешните разделения,  обратите в политиките  и  съдебните разследвания  в шепата градове, в които управлява, подкрепата за \"Пет звезди\" се е запазила и дори продължава да расте. Според анализатори причината в голяма степен е, че избирателите все още смятат, че партията е по-честна в сравнение със съперниците й. В Помиляно 76-годишният свещеник Джузепе Гамбардела, познат на всички като дон Пепино, помага на около 800 от най-бедните жители на града да си плащат сметките и да си купуват лекарства. Според него  създадената преди девет години от комика Бепе Грило  партия е \"единствената, която предлага надежда за нов начин за правене на нещата\". По думите му бедните хора, на които помага в града,  не са видели нищо от умереното възстановяване на италианската икономика  през последните четири години. \"Бедността драстично се повиши, има хора, които не могат да си плащат сметките, които ни молят за свещи, за да осветляват домовете си, както във военно време\", разказва свещеникът. Силното послание на \"Пет звезди\" срещу корупцията и обещанието за универсална подкрепа за бедните докосват милиони хора в Южна Италия, където политическата корупция и организираната престъпност са нещо обичайно, а работните места са твърде малко. Според проучване на социологическата агенция \"Деметра\" \"Пет звезди\" получават 38% от гласовете в южните региони, или двойно повече от всяка друга партия. Вулгарни обиди 78-годишнит кмет на Помиляно Лело Русо, който е десноцентрист, няма време за Ди Майо и партията му. По думите му \"Пет звезди\" нямат никаква политическа култура, а Ди Майо е умен опортюнист. \"Ако хората тук гласуват със сърцата си, ще гласуват за Ди Майо, защото той е от Помиляно, но ако използват главите си, трябва да гласуват за десноцентристите\", смята той. Русо, който е бивш хирург, разказва, че е работел в болницата, където се е родил Ди Майо, и се шегува: \"Ако знaeх какво можем да очакваме, щях да се намеся по някакъв начин.\" Той обаче не одобрява избора на кандидат на десноцентристите. Според него Сгарби, който е от Северна Италия, е отблъснал местните с вулгарните си обиди. На юг избирателната активност обикновено е по-ниска в сравнение с останалата част на страната, така че \"Пет звезди\" трябва да преодолее не само десноцентристките си опоненти, но и прословутото безразличие и цинизъм към политиците в региона.", "date": "2018.02.27", "title": "\"Пет звезди\" е единствената надежда на бедния италиански юг"}
{"url": "https://www.dnevnik.bg/biznes/2018/02/27/3136813_sdelkite_s_molove_vdignaha_rekordno_oborota_na/", "text": "Изминалата 2017 г. е рекордна за инвестиционния имотен пазар в България по обща стойност на сключените сделки – 957 млн. евро, се казва в последния доклад на международната компания за недвижими имоти Colliers за България. За сравнение, равносметката за 2016 г. показва 262 млн. евро, а за 2007 г. - 594 млн. евро.", "date": "2018.02.27", "title": "Сделките с молове вдигнаха рекордно оборота на имотния пазар"}
{"url": "https://www.dnevnik.bg/sport/2018/02/27/3136857_kristiano_ronaldo_portugaliia_ne_e_sred_favoritite_na/", "text": "Носителят на \"Златната топка\"  Кристиано Роналдо  определи фаворитите за предстоящото световно първенство в Русия и неговият отбор Португалия не е сред тях. Според звездата на \"Реал\" (Мадрид) има други отбори, които са в по-добра позиция от европейските шампиони. \"Трябва да бъдем честни и да признаем, че на теория има по-големи имена от нас. Бразилия, Германия и Аржентина трябва да бъдат разглеждани като фаворит, а не ние. Ние не сме в тази позиция, но във футбола всичко е възможно\", каза Роналдо. Европейският шампион попадна в  група В на световното първенство , където е заедно с Испания, Мароко и Иран. Преди четири години в Бразилия Португалия отпадна още в групите. Португалецът обясни още, че е щастлив с постигнатото в кариерата си. Освен трофеите с \"Манчестър юнайтед\" и \"Реал\" в индивидуален план той  спечели \"Златната топка\" пет пъти . \"Ако сложа край на кариерата си сега, ще мога спокойно да кажа, че съм постигнал повече от това, за което съм мечтал. Спечелих всичко, което можеше да се спечели. Ако добавя още една, две или три \"Златни топки\" ще бъде страхотно, но и пет не е лошо\", добави португалецът. Роналдо отговаряше и на въпроси за личния си живот и какво прави в свободното си време. Той обясни, че много рядко гледа футболни мачове, когато е у дома си. \"Много рядко сядам да изгледам мач, правя изключения само когато играе приятел или е някое много важно дерби. Предпочитам да гледам филми и документални поредици или да пътувам за концерти в Лондон и Париж\", каза Роналдо.", "date": "2018.02.27", "title": "Кристиано Роналдо: Португалия не е сред фаворитите на световното първенство"}
{"url": "https://www.dnevnik.bg/sviat/2018/02/27/3136817_organizaciiata_za_himicheski_orujiia_proveriava_dali_v/", "text": "Организацията за забрана на химически оръжия (ОЗХО) проверява дали в контролирания от сирийски бунтовнически групи район Източна Гута са използвани химически боеприпаси, съобщи агенция \"Ройтерс\", като се позова на дипломатически източници. Базираната в Хага организация е започнала разследване в неделя, след като различни издания и източници на терен в Сирия обявиха, че хлор е бил използван този месец в района край Дамаск, в който режимът на Башар Асад усили атаката си тази година, за да отвоюва района от бунтовниците, казват дипломати. Екипът на ОЗХО ще разследва сигнали за починало дете със симптоми, които се получават при излагане на хлор. Разследването съвпада с резолюция на Съвета за сигурност на ООН  за прекратяване на огъня за 30 дни  в Източна Гута и заповед на руския президент Владимир Путин за  \"хуманитарна пауза\"  и хуманитарен коридор в района всеки ден между 9 и 14 ч. за изтегляне на стотиците хиляди цивилни там. Слабостта на разследването е, че засега няма да е на терен, след инциденти с инспектори на ОЗХО през 2013 и 2014 г. Ще се събират показания на свидетели, медицински експерти, снимки и кадри - като изображенията, разпространявани от международните агенции в последните дни, чиято автентичност не може да бъде потвърдена към момента. \"Кой е виновен\" Сирия подписа Конвенцията за забрана на химически оръжия през 2013 г. след атаките от същата година, също в Гута. Няколко години по-късно обаче, при  химическа атака в град Хан Шейхун  в провинция Идлиб, международни организации и Западът обвиниха сирийския режим, че отново е използвал зарин, а Дамаск и Москва, които първоначално отричаха да е имало химически инциденти, хвърлиха вината върху бунтовниците. Дамаск и Москва и подкрепящите позициите им експерти и издания или отричат Сирия да притежава химически оръжия след 2013 г., или обвиняват бунтовниците, че провокират или дори извършват инциденти с такива оръжия, за да обърнат конфликта в своя полза. Тази позиция не се споделя от звеното експерти на ОЗХО и ООН, чийто доклад миналата година заключи, че режимът на президента Башар Асад е отговорен за атаката със зарин в Хан Шейхун. Впоследствие  Москва блокира подновяването  на мандата му. Дни преди информацията за химическите атаки да се появи сред големите международни медии, поддръжници на режима на Асад предварително обвиняват бунтовниците и Запада, че или ще заговорят за химически оръжия, или ще използват такива на терен и после ще посочат режима като отговорен. \"Червени линии\" Великобритания,  Франция  и Съединените щати вече предупредиха, че химическа атака в Сирия ще доведе до въоръжен отговор. Днес британският външен министър Борис Джонсън каза за Би Би Си, че се надява Западът да не стои безучастен в подобна ситуация, и увери, че Лондон е готов за ограничена намеса, ако има \"неоспорими доказателства\", че сирийският режим стои зад нова химическа атака. Към момента Великобритания е част от коалицията срещу \"Ислямска държава\", която все още действа в Сирия, но няма право да използва сила срещу режима на Башар Асад, тъй като правителството на тогавашния премиер Дейвид Камерън загуби вота в парламента, който трябваше да позволи това, след химическата атака от 2013 г. Предшественикът на американския президент Доналд Тръмп, Барак Обама, обяви химическите оръжия в Сирия за \"червена линия\", но не отвърна на атаката през 2013 г. Миналата година обаче Тръмп даде заповед за въздушни удари върху базата \"Шайрат\" след атаката в Хан Шейхун.", "date": "2018.02.27", "title": "Организацията за химически оръжия проверява дали в Източна Гута е имало атаки с хлор"}
{"url": "https://www.dnevnik.bg/sviat/2018/02/27/3136871_sudut_v_germaniia_pozvoli_na_gradovete_da_ne_dopuskat/", "text": "Върховният административен съд на Германия взе във вторник решение в полза на градовете, искащи да забранят преминаването през територията или поне през централните им части на автомобили със замърсяващи дизелови двигатели. Целта е гражданите да живеят в по-здравословна среда, но неминуемо ще има ефект върху цените на около 12 милиона автомобили на най-големия автопазар в Европа, тъй като производителите ще трябва да направят скъпи подобрения или напълно да се откажат от цели серии. Освен това от месеци насам се изказват притеснения, че сега милиони германски дизелови коли ще бъдат изнесени като втора ръка за Източна Европа с всички последици за чистотата на въздуха в тези страни. Решението на съда в Лайпциг има символично значение, защото идва от страна, смятана за родното място на съвременния масов автомобил, и защото е против позицията на канцлера Ангела Меркел, чието правителство се обяви срещу забраната на градовете. Съдебната битка започна заради иск от природозащитната организация DUH срещу виновните според нея за лошото качество на въздуха в редица германски градове. Федералното правителство в Берлин е против градската забрана, защото смята, че това ще раздразни милиони собственици на дизелови коли и ще обърка трафика в градовете, докато в същото време общественият транспорт не е готов да компенсира една сериозна промяна в организирането на превозите.", "date": "2018.02.27", "title": "Съдът в Германия позволи на градовете да не допускат дизелови коли"}
{"url": "https://www.dnevnik.bg/morski/2018/02/27/3136868_moreto_otnese_jujniia_plaj_na_nesebur_i_severniia_na/", "text": "Огромни вълни са залели южния плаж на Несебър и северния на Слънчев бряг, поглъщайки ивицата, съобщиха концесионерите на ивиците. Издигнатите в края на миналия сезон защитни диги и на двата плажа в момента са напълно разрушени и ивиците са под вода след буря, разразила се тази нощ. \"Преди зимния сезон взехме всички необходими мерки. От наша страна, каквото трябваше да се направи, сме го направили. Оформихме висока пясъчна стена по цялото протежение на плажа с цел спиране на морските вълни и запазване целостта на пясъчната ивица. Но бурята, която се разрази през миналата нощ, беше много силна, дори и в момента вълните са с височина 4-5 метра\", казва наемателят на южния плаж в Несебър Кирил Спасов. Той посочва, че работата по отстраняване на щетите ще започне непосредствено след утихването на вятъра и отдръпването на водата. Според него ще са необходими много средства и труд за възстановяването на плажа. морето е отнесло почти половината от ивицата, а на места е достигнало до крайбрежната алея. Изпотрошени са четири заведения на плажа, а много други са наводнени. Морето е изхвърлило на брега камъни, дървета и отпадъци. От фирмата - концесионер на северния плаж на Слънчев бряг, уверяват, че са готови веднага да инвестират необходимия ресурс за отстраняване на щетите. Предстои да бъдат издигнати нови предпазни диги.", "date": "2018.02.27", "title": "Морето отнесе южния плаж на Несебър и северния на Слънчев бряг"}
{"url": "https://www.dnevnik.bg/biznes/2018/02/27/3136866_prez_2017_g_94_dushi_sa_zaginali_po_vreme_na_rabota/", "text": "Общо 2 911 са регистрираните трудови злополуки у нас през 2017 г., смъртните случаи са 94, показва годишна оперативна информация на Националния осигурителен институт (НОИ) за инцидентите по време на работа през миналата година. Сравнението с данните за 2016 г. сочи, че увеличението на инцидентите е с 2.2%, а на смъртните случаи - с 6.8%. През миналата година 2318 от трудовите злополуки са станали на работното място, а 593 - на път за или от работа. С най-много трудови инциденти през 2017 г. е преработващата промишленост, в която през годината са допуснати общо 575 злополуки. В негативната класация следват \"Транспорт, складиране и пощи\" (368), \"Търговия; ремонт на автомобили и мотоциклети\" (241) и \"Строителство\" (175). Най-малко трудови злополуки са допуснати при дейности на екстериториални организации и служби (3) и операции с недвижими имоти (11). Регистрираните смъртни случаи са най-много в строителството - 18, транспорта - 17, преработващата промишленост - 12, търговията - 7. Десет души са загинали при отиване или връщане от работа. За година най-съществено покачване на трудовия травматизъм има в сухопътния транспорт, търговията на едро и в горското стопанство. Намаляват инцидентите в добива на метални руди, строителството на съоръжения\" и складирането.", "date": "2018.02.27", "title": "През 2017 г. 94 души са загинали по време на работа"}
{"url": "https://www.dnevnik.bg/bulgaria/2018/02/27/3136876_s_nad_40_mln_lv_durjavata_shte_izgradi_shest_i_shte/", "text": "Близо 41.4 млн. лв. ще бъдат инвестирани в изграждането на 6 дневни центъра за подкрепа на лица с различни форми на деменция и техните семейства, както и за ремонта на 68 центъра за грижа за хора с увреждания и възрастни хора, съобщиха от регионалното министерство. От ведомството уточняват, че институциите ще бъдат в полза на хора с психични разстройства, лица с умствена изостаналост, с различни форми на деменция и възрастни хора, които не могат да се обслужват сами. Центровете се намират на територията на 29 общини. Това са Варна, Велики Преслав, Велико Търново, Враца, Габрово, Горна Оряховица, Димитровград, Дряново, Казанлък, Кърджали, Кюстендил, Ловеч, Малко Търново, Нови пазар, Перник, Пловдив, Русе, Свищов, Своге, Силистра, Сливен, Смолян, София, Струмяни, Тополовград, Търговище, Хасково, Шумен и Ямбол. Средствата по проекта ще дойдат по оперативните програми \"Региони в растеж 2014-2020\" и \"Развитие на човешките ресурси 2014-2020\". Процедурата по предоставянето на безвъзмездната финансова помощ ще бъде обявена през март тази година. До 13 март на електронната поща  oprd@mrrb.government.bg  всеки може да изпрати предложенията си за кандидатстване по проекта.", "date": "2018.02.27", "title": "С над 40 млн. лв. държавата ще изгради шест и ще ремонтира 68 центъра за възрастни хора"}
{"url": "https://www.dnevnik.bg/biznes/2018/02/27/3136889_energiiniiat_regulator_ne_moje_da_proveri_sdelkata_za/", "text": "Комисията за енергийно и водно регулиране (КЕВР) не може да провери сделката за продажбата на активите на ЧЕЗ в България, регулаторът може да се произнесе само и единствено по лицензията на дружеството. Това разяснение направи председателят на енергийния регулатор Иван Иванов на пресконференция по темата, цитиран от БТА. Вчера Иванов разговаря за сделката между чешката компания, която продава българския си бизнес на малката местна компания \"Инерком\" с президента Румен Радев. Днес шефът на енергийния регулатор поясни, че законът дава право на КЕВР за проверка само при две хипотези - ако се продава обособена част от лицензирано дружество, а не в цялост, както е в случая и ако купувачът залага частично или изцяло материалните активи на дружеството, с които то осъществява лицензионна дейност - нещо, което собственикът на \"Инерком\" Гинка Върбакова отрича. \"Това са правомощията на комисията. КЕВР строго се произнася, свързано единствено с лицензията на дружеството\", подчерта Иванов и допълни, че в момента няма такава необходимост. Той припомни и продажбата на дружеството, снабдяващо с ток Североизточна България, което  премина от германската E.ON в ръцете на чешката \"Енерго-Про\" през 2012 г.  без да се преразглежда лицензията. Председателят на КЕВР отбеляза, че към момента сделката по продажбата на ЧЕЗ все още не е окончателно приключена, като засега е сключен само предварителен договор. По думите му, ако сделката бъде финализирана, тогава вече КЕВР има много ясно разписани правомощия, които са свързани с превантивен, текущ и последващ контрол на енергийното дружество, независимо от това кой е новият собственик. Той напомни, че привлеченият капитал, който може да бъде такъв при извършване на продажбата от сегашния собственик, така и изплащането на лихвите, не са ценообразуващ елемент и не се вземат предвид от КЕВР. \"Българските граждани и бизнес трябва да бъдат спокойни, че няма да има катаклизми при определяне на цените на електроенергия на ЧЕЗ, както и за другите електроразпределителни дружества\", заяви Иванов.", "date": "2018.02.27", "title": "Енергийният регулатор не може да провери сделката за ЧЕЗ"}
{"url": "https://www.dnevnik.bg/biznes/companii/2018/02/27/3136908_borisov_poiska_ot_premiera_na_chehiia_vsichki/", "text": "Премиерът Бойко Борисов се е обадил днес на своя чешки колега Андрей Бабиш и го е помолил да предостави всички документи, които са в Чехия и касаят сделката за покупката на българския бизнес на ЧЕЗ. Информацията дойде от изявление на заместник-председателя на ГЕРБ и лидер на парламентарната група на партията Цветан Цветанов след среща на ръководителите на партиите в управляващата коалиция. Самият разговор се е провел по време на срещата. По-късно от правителствената информационна служба допълниха, че в разговора по телефона Борисов е изразил загриженост от намеренията на дружеството, в което чешката държава притежава 63%, да продаде активите си на компания, която не се е доказала на пазара. Българският премиер посочил, че ЧЕЗ България е част от системата за национална сигурност на страната и сделката, извършена без необходимата прозрачност, предизвиква основателна тревога. В отговор Андрей Бабиш казал, че е информиран от Надзорния съвет на дружеството, че продажбата е напълно законосъобразна и не представлява риск за никоя от страните. Извършени били проверки на купувача и по отношение на способността му да управлява електроенергийното дружество в България, и по отношение на произхода на средствата за заплащане на активите, които са показали, че не съществуват проблеми за осъществяване на сделката. Министър-председателят на Чехия изразил готовност да предостави на българските власти материалите с резултатите от проверките. Вчера от  \"Да, България\" поискаха  да се извади пълната стенограма от  разговорите между Борисов и Бабиш през януари в София . От партията подозират, че още при тази визита може да е имало някакви разговори, свързани с покупката на бизнеса на чешкото дружество у нас. Цветанов каза още, че сделката за ЧЕЗ ще бъде обсъдена също на заседания на комисиите по енергетика и контрол на специалните служби, като на тях ще присъстват представителите на всички органите, ангажирани с проверки на покупко-продажбата. За момента това са Комисията за финансов надзор, Националната агенция за приходите, Комисията за енергийно и водно регулиране и Държавна агенция \"Национална сигурност\". От НАП вече обявиха, че правят проверка на купувача на ЧЕЗ \"Инерком България\", без да дадат подробности за нея.  От КЕВР днес уточниха , че не могат да проверят сделката за продажбата на активите на ЧЕЗ в България. Регулаторът можел да се произнесе само и единствено по лицензията на дружеството. Цветанов обясни още, че на тези обсъждания ще бъде поканен и представител на президентската институция, тъй като и Румен Радев е демонстрирал интерес по темата. По-рано днес  държавният глава обяви пред журналисти , че сме свидетели на скрито придобиване на дружеството. Сутринта сделката за пореден път коментира и собственикът на купувача на българския бизнес на ЧЕЗ Гинка Върбакова,  която обяви , че смяната на собствеността няма да се усети по никакъв начин от клиентите на най-голямата енергоразпределително дружество в България и работещите за него. Бившият оперативен директор на ЧЕЗ в България  Петър Баран пък обяви , че в сделката няма нищо странно и чешката компания няма вина, че потенциалните купувачи не са били особено много. Оставката на енергийния министър тепърва ще се обсъжда Заместник-председателят на ГЕРБ обясни още, че едва след като минат всички обсъждания на сделката на ЧЕЗ, ще се мисли дали да бъде приета подадената оставка от министъра на енергетиката Теменужка Петкова и кой да я смени. Дискусиите по тази тема вероятно ще започнат следващата седмица. В отговор на въпрос Цветан Цветанов обяви, че управляващата коалиция е стабилна. Какво е известно и какво не за сделката за ЧЕЗ можете да прочетете  тук .", "date": "2018.02.27", "title": "Борисов поиска от премиера на Чехия всички документи за сделката с ЧЕЗ (допълнена в 15.15 ч.)"}
{"url": "https://www.dnevnik.bg/gradska_sreda/2018/02/27/3136872_ministurut_na_kulturata_obeshta_che_suborenata_dvoina/", "text": "Съборената през април сграда - паметник на културата, на столичния бул. \"Васил Левски\", известна като \"Двойната къща\", ще бъде бъде изградена отново в оригинален вид. Къщата на архитект  Георги Фингов на ул. \"Шипка\"  също ще бъде реновирана в оригинален вид. Това се разбра от изказванията на министъра на културата Боил Банов и главния архитект на София Здравко Здравков, които заедно със зам.-кмета на града Тодор Чобанов представиха какви съвместни действия ще предприемат за опазването на културното наследство. Министерството и Столичната община ще инициират законодателни промени, които да освободят от данък сгради собствениците на всички паметници на културата независимо от тяхното предназначение. По думите на Чобанов така данъци няма да се дължат и за сгради, които се ползват за офиси, музеи или друг вид обществено обслужване, а не само такива за живеене, както в действащото законодателство. За целта обаче собствениците ще трябва да ежегодно да доказват, че се грижат за сградите, като тепърва ще се определя редът, по който ще става това. В края на април  100-годишната \"Двойна къща\" беше съборена , след като със заповед на бившия министър на културата бе свален статутът й на недвижима култура ценност. Тя обаче попадаше в защитената зона на Централната градска част, като всяко инвестиционно намерение от собственика - Киро Киров, трябва да бъде одобрено от Министерството на културата и Националния институт за недвижимо културно наследство. Киро Киров имаше намерение на мястото на къщата да изгради подземен паркинг на два етажа. Дни след събарянето на къщата Банов заяви, че ще изиска тя да бъде възстановена. Министърът уточни, че е провел срещи със собственика, който е \"осъзнал ключовата функция на тази сграда\" и е поел ангажимент да я възстанови в цялостно състояние с необходимите материали по одобрен преди няколко години проект\", каза Боил Банов. Къщата на арх. Фингов, която е паметник на културата от национално значение, също ще бъде възстановена в оригинален вид. Главният архитект на София каза, че общината е налагала глоби на собствениците, че не поддържат сградата, които те са обжалвали. При преговори с тях обаче те са се съгласили да я възстановят по одобрен проект. ", "date": "2018.02.27", "title": "Министърът на културата обеща, че съборената \"Двойна къща\" ще бъде възстановена"}
{"url": "https://www.dnevnik.bg/bulgaria/2018/02/27/3136911_sdelkata_za_chez_e_shema_za_skrito_pridobivane_na/", "text": "След като вчера президентът Румен Радев обяви, че  липсва достатъчно информация , както и прозрачност по сделката за продажбата на българския бизнес на чешката компания ЧЕЗ, днес той дори направи предположение, че всичко това е схема за скрито придобиване на дружеството. По думите му, цитирани от \"Фокус\", ЧЕЗ е част от националната европейска инфраструктура с пряко отношение към въпросите на националната сигурност. Именно заради това не трябвало да се приема, че \"това е една банална сделка на едно търговско дружество\". \"Въпросът е кой и защо крие своите намерения. Как така една фирма без история, без опит, без капацитет и без ресурси получава огромна банкова гаранция. И защо досега имената на банките се крият. Също така има ли политическа гаранция тази фирма\", заяви Радев. Той каза още, че в момента обмисля дали да свика Консултативен съвет за национална сигурност по казуса,  какъвто призив беше отправен от \"Да, България\" . Днес щял да има среща с шефа на Комисията за финансов надзор, а с представители на Държавната агенция \"Национална сигурност\" (ДАНС) вече разговарял. Радев подчерта, че очаква от правителството \"отговори на въпроси и адекватни действия, които да защитят публичния интерес и националната сигурност\". Той допълни, че оставката на енергийния министър Теменужка Петкова, която пожела да напусне поста веднага след обявяването на сделката за ЧЕЗ, \"не приключва случая, а генерира още повече въпроси\". Държавният глава попита защо институциите не са проверили предварително всички фирми, които са заявили, че имат интерес към електропреносното дружество. \"Постфактум проверката вече няма голямо отражение върху сключването на сделката. Тя на практика е сключена. Има институции, които по закон отговарят за националната сигурност. Тук визирам и Министерството на енергетиката, и ДАНС. Въпросът е защо досега такива проверки не са извършени. Дали това е въпрос на липса на компетенция, липса на професионализъм или просто ненамеса по други причини\", добави Радев. Вчера лидерът на ДСБ Атанас Атанасов пък обяви, че докато е ръководил Национална служба \"Сигурност\", която е предшественик на ДАНС, съпругът на  Гинка Върбакова , чиято фирма купи ЧЕЗ, е бил  разследван за участие в измама с импулсни телефони , които били използвани за източване на БТК. Атанасов допълни, че според него купувачите на ЧЕЗ са подставени лица, зад които стои групировката СИК.", "date": "2018.02.27", "title": "Сделката за ЧЕЗ е схема за скрито придобиване на дружеството, обяви Румен Радев"}
{"url": "https://www.dnevnik.bg/gradska_sreda/2018/02/27/3136935_carskite_konjushni_sa_na_put_da_poluchat_statut_na/", "text": "Започнала е процедура по обявяване на сградите на булевардите \"Дондуков\" и \"Васил Левски\", известни като \"Царските конюшни\", за паметници на културата. Това съобщи зам.-кметът на София Тодор Чобанов, който заедно с министъра на културата Боил Банов и главния архитект на София Здравко Здравков представи резултатите от съвместните им действия за опазването на културното наследство. Чобанов каза, че общината е поискала Министерството на културата да даде на имотите да бъде дадена най-високата категория \"национално значение\". По думите на Боил Банов процедурата е към края си, като вече са изпратени известия до собствениците.  \"Царските конюшни\" добиха популярност през 2016 г., когато  лидерът на БСП Корнелия Нинова  оповести, че имотите са били продадени от областния управител на София Веселин Пенев. Впоследствие Пенев подаде оставка, прокуратурата започна разследване, което стигна до съда. Делото обаче  не можа да започне заради нередовно призоваване на областната управа . Обвинението към Веселин Пенев е, че е с трите сделки за прекратяване на съсобственост между държавата и частна фирма на \"Царските конюшни\" е ощетил държавата с 10.33 млн. лева.", "date": "2018.02.27", "title": "Царските конюшни са на път да получат статут на паметник на културата"}
{"url": "https://www.dnevnik.bg/razvlechenie/2018/02/27/3136890_ne_me_dokosvai_dovlatov_i_oshte_filmi_ot_berlinale/", "text": "Не ме докосвай\" - филмът на Адина Пинтилие, който  спечели \"Златна мечка\" на \"Берлинале\" , ще бъде показан на \"София филм фест\" (СФФ). Лентата с участието на Ирмена Чичикова ще се състезава в Балканския конкурс на фестивала, където влизат още българските филми \"Възвишение\" и \"Вездесъщият\". Зрителите на \"София филм фест\" ще имат възможност да видят още няколко заглавия от приключилия току-що кинофестивал в Берлин. На първо място това е  \"Ага\"  - разказът на Милко Лазаров от далечния север, който закри конкурсната програма на \"Берлинале\" и ще открие софийския фестивал на 7 март. В програмата в София освен това е  и \"Довлатов\" на Алексей Герман-син  - биографичен филм за съветския писател и дисидент, прочул се в родината си едва на прага на смъртта си през 1990 г. Филмът също има награда от Берлин - \"Сребърна мечка\" за художничката и костюмограф Елена Окопная. В документалния конкурс на \"София филм фест\" пък е \"Червено, твърде червено\" - едно лично изследване на живеещата във Франция млада режисьорка Божина Панайотова, която след години в емиграция търси отговор на въпроса дали семейството й е било привилегировано преди 1989 г. Дебютът на Пинтилие \"Не ме докосвай\" изненадващо грабна приза в Берлин. Филмът, развит  чрез експериментална работа с актьорите , разказва за жена, която изпитва паника от допира на другите. \"Не ме докосвай\" раздели критиката, получавайки положителните отзиви на издания като  \"Варайъти\" и \"Холивуд рипортър\".   Други, като авторитетния критик на \"Гардиън\" Питър Брадшоу, го обявиха за претенциозен и клиширан, наричайки го \"катастрофа\" за фестивала. Номинирани за \"Оскар\" и \"Златен глобус\" заглавия, претенденти от Кан и лауреати от програмите на световните фестивали ще гостуват на 22-ия \"София филм фест\" от 7 до 16 март. Сред акцентите са \"Квадратът\" на Рубен Йостлунд, \"За тялото и душата\" на Илдико Енеди, която ще председателства и международното жури, \"Нелюбов\" на Звягинцев, \"Без милост\" на Фатих Акин, \"Невидима нишка\" (Phantom Thread) на Пол Томас Андерсън. Билетите ще се разпространяват както досега в консервени кутии в цялата търговска мрежа на цени от 7 и 9 лв.", "date": "2018.02.27", "title": "\"Не ме докосвай\", \"Довлатов\" и още филми от \"Берлинале\" идват на \"София филм фест\""}
{"url": "https://www.dnevnik.bg/sport/2018/02/27/3136946_daniia_dari_70_hiliadi_dolara_na_svetovnata/", "text": "Световната антидопингова агенция (WADA) получи дарение от правителството на Дания на стойност 70 хиляди долара (57 хиляди евро). Средствата ще отидат по предназначение за дейностите за наблюдение към антидопинговата програма. Общият годишен принос на Дания за  WADA  е близо 105 хиляди долара. Президентът на антидопинговата агенция Крейг Рийди изрази благодарността си към датското правителство след дарението. \"WADA е благодарна на правителството на Дания за това, че подкрепя борбата с допинга по този начин. Програмата, върху която сме се концентрирали, представлява най-задълбочения преглед на антидопинговите правила и има за цел да изкорени допинга от спорта\", каза Рийди. Дарението беше направено от министъра на културата Мете Бок. \"Дания има високи амбиции в борбата с допинга. Затова със задоволство съобщавам, че можем да отпуснем допълнително 70 хиляди долара, за да подкрепим тази битка.\" Дания е една от първите страни, които подписаха новия Международен код за спазване на антидопинговите правила. Програмата за мониторинг на WADA беше разширена през миналата година след стартирането ѝ през 2016 г. Тя включва въпросник за съответствие с кодекса за самооценка, одити на място, извършвани от WADA, и ангажиране на външни експерти.", "date": "2018.02.27", "title": "Дания дари 70 хиляди долара на Световната антидопингова агенция"}
{"url": "https://www.dnevnik.bg/biznes/2018/02/27/3136947_elektroenergiinata_sistema_se_spraviala_bezuprechno_v/", "text": "Въпреки влошените климатични условия в страната към момента електроенергийната система се справя безупречно и няма активиран студен резерв. Това заяви председателят на Комисията за енергийно и водно регулиране (КЕВР) пред медиите, цитиран от БТА. Той отчете, че потреблението на ток в момента е около 6600 мегавата. АЕЦ \"Козлодуй\" е натоварена на максималната си мощност от 2100 мегавата. Централите в Маришкия басейн също работят на пълна мощност - 620 мегавата ток подава централата \"AES - Гълъбово\" (бивша\"Марица изток 1\"), 1350 - държавната ТЕЦ \"Марица - изток 2\" и 860 мегавата ТЕЦ \"Контур Глобал Марица Изток 3\". Заводските централи доставят на системата 560 мегавата, а възобновяемата енергия е от порядъка на 480 мегавата, от които 300 са от вятърните централи и около 100 мегавата от соларни паркове. Председателят на КЕВР обясни, че в момента текат изпитания на VI блок на ТЕЦ \"Варна\", които показват безупречна работа на блока. Намеренията са от 1-ви юли да започне производството на електроенергия оттам.", "date": "2018.02.27", "title": "Електроенергийната система се справяла безупречно в студа"}
{"url": "https://www.dnevnik.bg/sport/2018/02/27/3136956_otlojeniiat_krug_ot_purva_liga_shte_se_provede_tozi/", "text": "Отлагането на мачовете от междинния кръг в Първа лига заради снега доведе със себе си големи промени в програмата в българския клубен футбол. Срещите, които  трябваше да се изиграят от днес до четвъртък , са насрочени за идния уикенд. Промените засегнаха дори и  полуфиналите за Купата на България . Вместо на 14 март ЦСКА и \"Левски\" ще изиграят първия мач помежду си на 10 или 11 април, а реваншът ще е две седмици по-късно. От спортно-техническата комисия  посочват , че са приели серията промени, \"за да бъдат спазени феърплеят и последователността на кръговете от Първа лига\". Така отложеният кръг ще се играе този уикенд, като в събота \"Левски\" приема \"Берое\", а \"Лудогорец\" - \"Септември\". Гостуването на ЦСКА на \"Дунав\" в Русе е в понеделник. Веднага след това започва 24-ият кръг, който пък беше предвиден за този уикенд. В него \"Лудогорец\" гостува на \"Берое\" на 6 март, а ден по-късно \"Левски\" среща \"Черно море\" във Варна. ЦСКА ще има домакинство срещу \"Етър\" в четвъртък.", "date": "2018.02.27", "title": "Отложеният кръг от Първа лига ще се проведе този уикенд, полуфиналът ЦСКА - \"Левски\" остава за април"}
{"url": "https://www.dnevnik.bg/bulgaria/2018/02/27/3136862_osse_zagrijeni_sme_ot_zaporite_na_imushtestvoto_na_ivo/", "text": "Представителят за свободата на медиите към Организацията за сигурност и сътрудничество в Европа (ОССЕ) е изпратил в началото на февруари писмо до представителя на България в организацията Светослав Спасов, в което се изразява загриженост към \"последните развития в България, които могат да имат негативно влияние върху съществуването на изданията \"Капитал\" и \"Дневник\". Става въпрос за действията на  Комисията за отнемане на незаконно придобито имущество (КОНПИ) спрямо съиздателя на двете издания Иво Прокопиев.  В края на миналата година комисията наложи обезпечение върху имущество и активи на Иво Прокопиев и съпругата му Галя Прокопиева за близо 200 млн. лева, а в края на януари Апелативният съд в Бургас потвърди запорите. Предстои внасянето на иск от комисията в съда. В писмото на ОССЕ, включваща десетки държави от Европа, но също така и САЩ и Канада, се преразказват фактите по случая и се иска от властите в България повече информция, както и Писмото завършва с уверение, че продължаващото разследване и развитие по случая не трябва да доведат \"до ограничаване работата на медиите и възможността те да продължат с дейността си\". Писмото е било изпратено до Министерството на външните работи. Оттам заместник-министър Юрий Щерк го препраща до съдийската колегия на Висшия съдебен съвет, председателя на парламентарната комисия по култура и медии Вежди Рашидов, председателя на СЕМ и на Апелативния съд - Бургас, както и до заместник-министъра на правосъдието Десислава Ахладова. В препратеното писмо се иска отговор на въпрос \"дали наложените обезпечителни мерки могат да доведат до пряко или косвено ограничаване свободата на словото и независимостта на медиите \"Капитал\" и \"Дневник\". Съдържанието му беше прочетено от водещия заседанието председател на Върховния касационен съд Лозан Панов. След като се чу за какво става въпрос, се чуха гласове от членовете на колегията: \"Какво се иска?\" \"Ние сме орган, който има определени правомощия, но не можем да се намесваме в отделните органи на съдебна власт. Няма как да съдействаме и да отговорим на въпроса дали тези обезпечителни мерки ограничават пряко или косвено независимостта на медиите. Нито познаваме делата, нито имаме правото да даваме указания на съдилищата\", реагира Цветинка Пашкунова, която, преди да влезе в съдебния съвет, беше върховен съдия. Избраният от квотата на парламента и доскоро адвокат Боян Новански заяви, че това, което знае от пресата, е, че запорите са наложени \"върху лицето Прокопиев, не върху медиите\". Според председателя на ВКС Лозан Панов съдийската колегия може да отговори, като даде конкретна информация по случая - номера на делото, по какво производство се е развило, какъв е резултатът в едно със съдебния акт. Срещу това възрази Боряна Димитрова (член на съвета от съдебната квота и бивш председател на Окръжния съд в Бургас). \"Против съм да даваме каквито и да било данни. Трябва да го приемем за сведение. Сезирали са председателя на Апелативния съд в Бургас, който, ако прецени, ще даде данни\", заяви Димитрова. Към нейното становище се присъедини и Даниела Марчева. Според Боян Магдаличнев очевидно се иска да вземе отношение дали с акта на съда в Бургас се нарушава свободата на медиите. \"Но ние не можем да направим това\", каза още Магдалинчев. Панов отново репликира, че може да се изиска информация по делото, защото очевидно това се иска. На гласуване бяха подложени две предложения: едното да се приеме за сведение, с мотив, че съдийската колегия не е компетентна да отговори, а другото от Лозан Панов - да се предостави информация по делото. В крайна сметка писмото беше гласувано за сведение. Не е известно дали има отговори от другите институции. От прочетеното от Панов стана известно, че даденият срок за отговор е краят на февруари, т.е. утре.", "date": "2018.02.27", "title": "ОССЕ: Загрижени сме от запорите на имуществото на Иво Прокопиев"}
{"url": "https://www.dnevnik.bg/bulgaria/2018/02/27/3137005_pravitelstveniiat_samolet_shte_pribere_chast_ot/", "text": "Правителственият \"Ербъс 319\" ще излети този следобед за румънското летище Тимишоара, за да прибере в София част от групата от 113 български граждани, които бяха блокирани там заради лошото време. Правителствената информационна служба съобщава, че за полета се е разпоредил премиерът Бойко Борисов, след като граждани се обърнали в социалните мрежи и по телефона към него, вицепремиера и външен министър Екатерина Захариева и омбудсмана Мая Манолова. Тъй като правителственият \"Ербъс\" може да превози 93-ма души, с приоритет на борда ще бъдат качени семействата с малки деца, възрастните хора и тези, които се нуждаят от лечение. За останалите ще се търси решение за транспортиране по суша. Общо 175 българи бяха блокирани в Тимишоара , след като самолетът, пътувал от Лондон за Пловдив, е отклонен към летището на румънския град снощи. От тях 62-ма пътуват към София с два автобуса и вече са на българска територия. Други 90 души все още са на летището в Тимишоара, а други 23-ма - майки с деца, са настанени в хотели в околностите. Авиопревозвачът им - на нискотарифната компания \"Райън ер\", не може да осигури самолет. Затова вицепремиерът и министър на външните работи Екатерина Захариева и министърът на транспорта, информационните технологии и съобщенията Ивайло Московски организират извънредния полет. До момента на два пъти на българските граждани са осигурени ваучери за храна. Почетният консул на Република България в Тимишоара е поел ангажимент да посети сънародниците ни на летището и да окаже съдействие, тъй като на място нямаме дипломатическо или консулско представителство, посочва правителствената информационна служба.", "date": "2018.02.27", "title": "Правителственият самолет ще прибере част от блокираните в Румъния българи"}
{"url": "https://www.dnevnik.bg/sviat/2018/02/27/3136884_humanitarnata_pauza_v_iztochna_guta_se_provali/", "text": "Продължаващо насилие и невъзможност да се доставят хуманитарни помощи или да се евакуират тежко болни - така може да се обобщи първият ден, в който огънят трябваше да спре за няколко часа в контролирания от сирийски бунтовници район Източна Гута. Правителствената офанзива там принуди генералния секретар на ООН да нарече района \"Ад на Земята\", а данни на различни групи, наблюдаващи конфликта, сочат, че загиналите в последните седмици са стотици. Преди малко завърши първата петчасова хуманитарна пауза, която по нареждане на руския президент Владимир Путин трябва да е в сила от 9 ч. всеки ден. Идеята на Москва е там да се отвори и \"хуманитарен коридор\", през който цивилните (около 400 000 души към края на миналата година) да могат да се изтеглят, както и да бъдат евакуирани тежко болни жители, които в момента нямат достъп до медицинска помощ. Коридорът води до правителствения лагер \"Ал Уафидийн\", североизточно от град Дума. Говорителят на ООН по хуманитарните въпроси Йенс Лерке каза, че според информацията му сраженията в Източна Гута продължават въпреки \"паузата\" и ситуацията \"не е такава, че конвои (с помощи) да могат да влязат или да се извършат медицински евакуации\". Според Кремъл обаче начинът, по който ще протече евакуацията на цивилни, зависи от бунтовниците. Москва обвини въоръжените групи, които се сражават срещу режима на Башар Асад, че държат цивилни в плен и им дават възможност да ползват хуманитарния коридор. Говорителят на Путин Дмитрий Песков добави, че Москва ще продължи да работи в опит да помогне на цивилните въпреки \"провокации\" от бунтовниците. \"Русия може да принуди режима\" Обвиненията в \"провокация\" обаче идват и от двете страни - според \"Ройтерс\" сирийски бойни самолети продължават да обстрелват бунтовнически позиции в Източна Гута. Това твърдят обитатели на района пред агенцията и групи, които наблюдават конфликта, макар източник от сирийската арабска армия да отрича. Според други жители на градчета в Гута е имало кратка пауза в сраженията, но впоследствие бомбардировките са продължили. Руските въоръжени сили по-рано обявиха, че ще гарантират безопасността на всеки цивилен, който иска да напусне. Според сирийски държавни медии и руски официални представители обаче бунтовниците обстрелват хуманитарните коридори - нещо, което опозицията отрича. Дамаск настоява, че нито един цивилен не е използвал коридора, за да напусне. По-рано този месец групата Reach Initiative, която наблюдава хуманитарната ситуация, предупреди, че бунтовниците не позволяват на жени и деца да напускат от съображения за сигурност. Версията на някои от бунтовническите групи е друга - че в Източна Гута дори бомбардировките не могат да подтикнат населението да напусне, тъй като мнозина се страхуват, че ще бъдат заловени или измъчвани от режима на Асад. Те опровергават и твърдения, разпространявани от сирийската агенция САНА, според която въоръжената опозиция използва цивилни като \"живи щитове\". Според говорител на Международния комитет на Червения кръст хуманитарният коридор не би бил достатъчен, за да реши проблемите - нужни са спешни доставки на храна, лекарства и други медицински материали. Други източници от хуманитарните среди предупреждават, че възможностите да се помогне с подобна пауза са ограничени, тъй като до обсадените райони няма да бъдат допускани например неправителствени организаци, а само конвои на агенции на ООН, които действат при ограничен режим съгласно договорки с Дамаск. На посещение в Москва френският външен министър Жан-Ив льо Дриан (вляво) поиска от руския си колега Сергей Лавров да се установи механизъм за наблюдение на хуманитарната пауза, който ще оценява поведението на всички страни. Той добави, че три бунтовнически групи вече са изразили желание да участват в режима на прекратяване на огъня и че приоритет трябва да е доставката на хуманитарни помощи. \"Русия е сред малкото актьори, които могат да накарат режима да приложат резолюцията (на ООН за примирието)\", каза още френският първи дипломат. Лавров увери, че помощите ще могат да стигнат до Източна Гута чрез хуманитарните коридори. Проблемът на примирието Въпросът с примирието, гласувано от Съвета за сигурност на ООН, е деликатен и защото то изключва не само джихадистите от \"Ислямска държава\" и бившия клон на \"Ал Кайда\" в Сирия, който сега ръководи обединението \"Хайят Тахрир аш Шам\". Във версията, одобрена и с подкрепата на Русия, обаче се казва, че и в условията на примирие операциите може да продължат срещу \"лица, групи и организации\", свързани с \"Ислямска държава\", \"Ал Кайда\" и други групи, обозначени като терористи от Съвета за сигурност. Двете най-големи групи, които действат в района, са \"Джайш ал Ислам\" и съперниците им от \"Файлак ал Рахман\" (\"Легион \"Ал Рахман\"), като последната някога беше свързана с \"Хайят Тахрир аш Шам\". Москва и Дамаск същевременно настояват, че в района се сражава и бившият клон на \"Ал Кайда\" и това дава повод на сирийската арабска армия да действа срещу \"международно признати терористи\". Освен това ООН не посочи кога трябва да започне 30-дневното прекратяване на огъня. Официален Дамаск изтъква като причина за продължаващата офанзива и факта, че бунтовници, контролиращи градчета в Гута, продължават минометния обстрел на столицата, която е на броени километри разстояние. Данни от лекари в Дамаск сочат, че най-малко 36 души са загинали за 4 дни в резултат на тези нападения. Бунтовнически групи отричат да извършват подобни атаки. Още преди седмици ООН посочи офанзивата на Турция в Африн, в Северозападна Сирия, и подновената кампания на режима в Идлиб и Източна Гута като  причинители на хуманитарна катастрофа .", "date": "2018.02.27", "title": "Хуманитарната пауза в Източна Гута се провали, бунтовниците и режимът се обвиниха взаимно"}
{"url": "https://www.dnevnik.bg/politika/2018/02/27/3137039_bsp_prashta_v_prokuraturata_privatizaciiata_na_chez/", "text": "БСП праща в прокуратурата приватизацията на енергоразпределителните дружества, изкупени от ЧЕЗ. На \"Позитано\" 20 днес лидерът на БСП Корнелия Нинова показа досие от сделката и припомни, че първата приватизация на дружествата (на 67% от тях) е през 2004 г., а втората (на останалите 33%) - през 2011 г. Съответно по време на правителствата на Симеон Сакскобургготски и на Бойко Борисов. \"ГЕРБ забрави за ревизията на прехода, но ние искаме тя да започне с тази проверка\", обяви Корнелия Нинова. Тя цитира днес част от документите, според които чешката страна е трябвало да уведоми Борисов за продажбата на дяловете си и попита дали Борисов лъже, или е станало нещо друго. БСП иска сделката за продажбата на ЧЕЗ на \"Инерком България\" да бъде спряна с възможностите на българското законодателство, а при нова процедура българската страна да се яви като кандидат-купувач. Лидерът на БСП каза, че утре социалистите ще искат Борисов да бъде изслушан за сделката в парламента, а след това ще внесат и предложение за създаване на анкетна комисия по въпроса. \"Бойко Борисов е в основата на тази сделка и се прави, че не знае\", каза Нинова. На въпрос кой седи зад купувача на ЧЕЗ тя отвърна: \"Знае ли някой\". Но обяви, че е ясно, че Гинка Върбакова е подставено лице. В четвъртък Нинова ще се срещне и с чешкия посланик Душан Щраух, за да му предаде писмо с въпроси за сделката до чешката държава. Сред тях са за финансиране на покупката от банки или офшорки. Лидерът на БСП каза още, че има слух, че още в петък са преведени пари от банки за сделката.", "date": "2018.02.27", "title": "БСП праща в прокуратурата приватизацията на ЧЕЗ"}
{"url": "https://www.dnevnik.bg/zelen/2018/02/27/3136977_ministurut_na_zemedelieto_naredi_proverka_zaradi/", "text": "Министърът на земеделието разпореди проверка на  незаконна акция на Българската агенция по безопасност на храните  след като стана известно, че от БАБХ са умъртвили огромен брой диви птици въпреки решение на административния съд, който се разпорежда това да не бъде извършвано. За проверката се разбира от съобщение до медиите от пресцентъра на ведомството във вторник, а като мотив се сочат сигнали на граждани и неправителствени организации. Преди ден от Българската агенция по безопасност на храните иззеха 143 диви птици и ги евтаназираха по бързата процедура, без необходимите документи, погазвайки закона и въпреки влязло в сила решение на съда да не се избиват птиците. Унищожените птици са били внесени нерегламентирано на територията на страната през Дунав мост 2. Но е имало писмени доказателства, че птиците са клинично здрави. От БАБХ обаче са отказали да впишат в протокола тези доказателства и са ги пренебрегнали, става ясно от определението на съда. Вместо това оттам официално в свое съобщение се оправдават с риск от епидемия на птичи грип. Проверката на МЗХ ще бъде направена от инспектората съвместно с дирекция \"Животновъдство\" към ведомството. Тя трябва ще провери спазени ли са всички правила и процедури по ветеринарно-медицинското законодателство от служителите на БАБХ. Преди седем дни граничните власти са конфискували незаконно транспортирани животни (общо 300, сред тях и въпросните 143 диви птици). Те са били предадени на екоинспекцията в Монтана, защото има подозрения, че сред тях има и защитени видове. Оттам е решено те да бъдат транспортирани в столичната зоологическа градина за установяване на вида им. Зоопаркът в София е и спасителен център и често работи в подобни случаи на бракониерство. Последният такъв известен казус беше с лъвовете от нелегалния зоокът в Разград, в който експертите на зоопарка съдействаха за транспортирането на лъвчетата Масуд и Терез, а и до момента полагат грижи по възстановяването на другите лъвове. Зоопаркът в столицата разполага с карантинен център за подобни случаи. Но според официалното съобщение на БАБХ този център \"не може да бъде използван за спасителен център за конфискувани животни и всяко въвеждане на животни с неясен статус крие риск от въвеждане и разпространение на заболявания в зоологическата градина\". По информация на \"Четири лапи\" още в петък БАБХ издава заповед за умъртвяването на птиците. Директорът на столичния зоопарк обаче обжалва заповедта пред Административен съд – София с мотив, че тя е незаконна. Жалбоподателят представя писмени доказателства, удостоверяващи че \"птиците са развъдени в плен, не са показали към момента на изследване, както и че могат да се търгуват в рамките на ЕС\", се обяснява в съдебното решение. Съдията решава делото още същия ден, решението е в полза на жалбоподателя като съдът спира заповедта на агенцията да убие 143 диви птици. \"Разпореждането на БАБХ е постановено в нарушение на административно - процесуалните правила, при съществени процесуални нарушения, което обуславя и неговата отмяна,\" пише още в съдебното дело. В понеделник – въпреки че има влязло в сила решение на съда, агенцията изземва животните, за да ги евтаназира. Това става без необходимите документи, въпреки че Законът за ветеринарно-медицинската дейност не позволява контролиращият орган да предприема подобни действия. Явор Гечев от \"Четири лапи\" заяви, че конфискуването и убиването на птиците от ветеринари на Българска агенция по безопасност на храните е извършено абсолютно незаконно, тъй като те са контролиращ орган и нямат право на това.  От БАБХ обаче официално оправдават бързите си действия с \"епизоотичната обстановка в Европа по отношение на високопатогенна и нископатогенна инфлуенца по птиците и рисковете, които крие движението на птици с неясен здравен статус\". Като мотив оттам твърдят за \"високопатогенната инфлуенца по птиците тип А (HPAI H5N8) в периода 2016 - 2018 г.\" Според природозащитниците обаче това е само оправдание, защото в момента няма подобна епидемия.", "date": "2018.02.27", "title": "Министърът на земеделието нареди проверка заради незаконно убитите птици"}
{"url": "https://www.dnevnik.bg/sviat/2018/02/27/3137046_snimka_na_denia_zviarut_ot_iztok_smrazi_evropa/", "text": "Звярът от изток\" - така медии в Западна Европа нарекоха студения фронт с обилни снеговалежи, който настъпва от Русия и вече предизвика смъртта на няколко души. В много райони са регистрирани рекордно ниски от години насам температури и прогнозите са това да продължи почти до края на седмицата. Над по-голямата част от Европа се стигна до отмяна или забавяне на самолетни полети, затваряне на пътища и пристанища и принудителна ваканция за хиляди ученици. От хърватския град Делница спасителни екипи съобщават за 182 см натрупал сняг и температури до минус 20 градуса в планинските села.", "date": "2018.02.27", "title": "Снимка на деня: \"Звярът от изток\" смрази Европа"}
{"url": "https://www.dnevnik.bg/kultura/2018/02/27/3136965_ot_bezdomnite_na_siatul_do_bliasuka_na_holivud_-/", "text": "Известният американски фотограф Мери Елън Марк е следващото име, което ще представи платформата за изложби \"Майстори на фотографията\" в Софийската градска галерия, съобщава фондация \"Мусиз\". Кадрите й ще гостуват за пръв път в България между 27 март и 22 април. С над 150 самостоятелни изложби и 18 фотокниги, най-престижните фотографски награди и портрети за издания като LIFE, The New Yorker, Rolling Stone, Vanity Fair и Vogue Марк (1940 - 2015) е едно от големите имена в съвременната фотография. Работи като фотограф на снимачните площадки в Холивуд и за известните американски лайфстайл издания, но интересите й я отвеждат и сред непривилегированите, маргинализирани хора, които живеят на \"краищата\" на обществото. Най-известната й поредица е посветена на Ерин \"Тайни\" Блекуел, бездомна тийнейджърка от Сиатъл, принудена да се прехранва чрез проституция: Марк я среща, докато снима есе за сп. Life през 1983 г., и проследява живота й в книгата Streetwise (1988) и Tiny: Streetwise Revisited от 2015 г. В София ще бъдат показани повече от 40 фотографии на Мери Елън Марк от 3 цикъла - портрети на знаменитости, Attitude (\"Пози\") и Indian Circus (\"Индийски цирк\"), за който фотографката пътува до Калкута: от живота на младата Тайни и 9-годишната Аманда с цигара в ръка до Марлон Брандо на снимачната площадка на \"Апокалипсис сега\", Федерико Фелини на снимките на \"Сатирикон\" и Уди Алън в Манхатън. Изложбата ще е съпроводена и от лекция на галериста и колекционер Хауърд Грийнбърг, класиран от списание \"Американ фото\" сред 25-те най-важни хора във фотографията днес, на 28 март. Откриването е вечерта на 27 март.", "date": "2018.02.27", "title": "От бездомните на Сиатъл до блясъка на Холивуд - фотографии на Мери Елън Марк гостуват в София"}
{"url": "https://www.dnevnik.bg/bulgaria/2018/02/27/3137050_sudut_otkaza_da_gleda_grajdanskiia_isk_na_sindicite_po/", "text": "Съдът отказа да гледа гражданския иск на синдиците по делото за длъжностното присвояване от КТБ. Това се разбра по време на разпоредителното заседание, на което беше даден ход днес.  Делото ще се гледа задочно  спрямо сочения от прокуратурата за ръководител на престъпната група от 17 души - Цветан Василев. Съдия Вержиния Петрова отказа да присъедини като страна по делото синдиците на фалиралата банка. Те бяха предявили граждански иск спрямо обвиняемите, който е за над 2.7 млрд. лв. Според съда разглеждането на иска в наказателното производство ще го забави и ще доведе до нови отлагания. Съдията подчерта, че отказът й не е пречка синдиците да предявят претенцията си по реда на общото исково производство.", "date": "2018.02.27", "title": "Съдът отказа да гледа гражданския иск на синдиците по делото КТБ"}
{"url": "https://www.dnevnik.bg/regioni/2018/02/27/3137077_vurhovniiat_sud_vuzstanovi_lazar_vlaikov_kato/", "text": "Лазар Влайков, с чието оръжие през 2017 г. във Виноградец беше убит човек, е възстановен като общински съветник с решение на Върховния административен съд (ВАС), съобщава \"Сега\". Съдът окончателно е отменил решението на Общинска избирателна комисия в Септември, с което неговите пълномощия бяха предсрочно прекратени. Влайков, който е бивш председател на Общинския съвет в гр. Септември, бе задържан, след като на 31 август миналата година  с негов пистолет бе убит човек . Наско Тонкев бе застрелян в кръчма във Виноградец, като основната версия е, че изстрелът е произведен от 6-годишно дете, чийто рожден ден празнували събралите се в заведението. Два дни по-късно Влайков подаде оставка като председател на общинския съвет, а по-късно  Общинска избирателна комисия го освободи и като редови съветник . Сега съдът посочва, че Влайков не е участвал в три поредни заседания на общинския съвет, но за последното си отсъствие е уведомил председателя на съвета, тъй като за същото време е бил призован в съда.  Според ВАС, след като е имало зивестие и то е било по уважителни причини, то Общинската избирателна комисия го е отстранила незаконосъобразно.", "date": "2018.02.27", "title": "Върховният съд възстанови Лазар Влайков като общински съветник в Септември"}
{"url": "https://www.dnevnik.bg/politika/2018/02/27/3137059_stanishev_prizova_bitkata_na_bsp_da_e_za_socialna/", "text": "Президентът на Партията на европейските социалисти (ПЕС) Сергей Станишев предупреди БСП за опасността да се впусне в безперспективна надпревара с \"патриотите\" на тяхното поле. Поводът е отказът на българските социалисти да подкрепят ратификацията на Истанбулската конвенция и искания референдум по въпроса. \"Най-важното поле за спечелване на доверие и за БСП, и за ПЕС е битката за социалната държава\", пише Станишев в статия за в. \"Дума\", озаглавена \"За насилието, ценностите и политическите цели на БСП\". \"Лошото в конкретния случай е, че БСП се оказва в изолация от социалдемократическото семейство заради своята позиция срещу Конвенцията на Съвета на Европа за превенция и борба с насилието над жените и домашното насилие. При това всяка следваща стъпка води не до сближаване на позициите, а до задълбочаване на различията с останалите партии в ПЕС\", се казва в статията на Станишев. В нея той посочва: \"Естествено, че приемам \"болезнено\" всяка заплаха за европейския авторитет на БСП!\" Казва се още, че най-голямата опасност за БСП в този сценарий е да загуби посока и ценностни ориентири за себе си и в очите на обществото. \"Доживяхме европейските социалисти да бъдат представяни като враждебна сила, която ни \"натиска\" с \"лобистки\" писма и пречи на БСП да спечели избори\", възмущава се Станишев. Според него стои един фундаментален въпрос - за стратегията на БСП за спечелване на следващите парламентарни избори и за управление на страната. \"Има три предпоставки една партия да постигне тази политическа цел - да бъде категорична и ясна опозиция, да представи достатъчно убедителна алтернатива – план за бъдещето на страната, както и да мобилизира своето ядро, но и да спечели хората, които не са нейни традиционни избиратели и се колебаят. С първата задача се справяме. Никой не подлага на съмнение, че БСП е активна опозиция на властта. Това обаче е само първата стъпка и не задава автоматична победа на следващите избори. Втората задача е много по-трудна. Времето в опозиция е твърде ценно за една партия\", пише Станишев. Според него политиката на БСП с най-завършен вид е визията на партията за европредседателството. \"Имаме нужда от много по-целенасочена и системна работа по алтернативните ни политики, защото голяма част от обществото ни разпознава като опозиция, но не и като алтернатива\", пише Станишев. По думите му друга задача на БСП е да види от кого може да търси подкрепа. \"С мощната подкрепа на ПЕС БСП може да се обозначи като истинска социална алтернатива на ГЕРБ и така да спечели следващите парламентарни избори\", завършва статията.", "date": "2018.02.27", "title": "Станишев призова битката на БСП да е за социална държава, а не надпревара с популистите"}
{"url": "https://www.dnevnik.bg/sviat/2018/02/27/3137055_bivshiiat_shef_na_kampaniiata_na_trump_e_plashtal_na/", "text": "Бивши европейски лидери са замесени в разследването на специалния прокурор Робърт Мюлър за руската намеса в американските избори. Това показват последните обвинения, повдигнати на Пол Манафорт, който за кратко оглавяваше предизборната кампания на Доналд Тръмп. Според разследващите Манафорт и сътрудникът му Ричард Гейтс са плащали тайно на високопоставени европейци, известни като \"Хабсбургската група\", за да лобират в полза на правителството на Виктор Янукович през 2012 и 2013 г., пише в. \"Гардиън\". Планът е бил въпросната група \"да изглежда, сякаш дава независими оценки на действията на украинското правителство, макар в действителност те да са били платени лобисти\", пише в обвинението. В бележка на Манафорт от 2012 г. той описва опита си да събере малък брой хора, които \"могат да действат неформално и без видими връзки с правителството на Украйна\". Те е трябвало да бъдат ръковедени от \"бивш европейски канцлер\", който в документите на Мюлър е описан като \"чужд политик А\". Други документи на правосъдното министерство сочат към няколко имена: бившия полски президент Александър Квасневски, бившия председател на ЕК Романо Проди и бившия австрийски канцлер  Алфред Гусенбауер , който бе на власт между януари 2007 г. и декември 2008 г. Всички те отричат, но в периода 2012 г. - 2013 г. са били ангажирани с политиката спрямо Киев. През 2013 г. Гусенбауер се е срещал с конгресмени, като е бил придружаван от двама лобисти от компания на име Mercury. Тя е една от двете лобистки фирми, наети да представят Европейския център за съвременна Украйна – брюкселски институт, създаден от Манафорт и Гейтс, за да работи в полза на Янукович, разказва сп. \"Политико\". Лобист на Mercury е придружавал и бившия италиански премиер  Романо Проди  на срещи във Вашингтон, няколко месеца преди Гусенбауер да иде там. Гусенбауер отрича той е въпросният \"чужд политик А\" пред Би Би Си. Той заяви пред австрийския в. \"Ди Пресе\", че е пил кафе с Манафорт два пъти и не е получил пари за това, \"поне не и осъзнато\". Той твърди, че за дейността си в полза на Украйна е получавал заплащане от британска или американска компания, но не помни точно. Пред Австрийската телеграфна агенция казва, че никога не е работил за  Янукович  или за проруската му Партия на регионите, но е защитавал идеята за европейско бъдеще на Украйна. Говорителка на Проди подчерта, че бившият премиер няма спомен да е бил в американската столица през март 2013 г. или да се е срещал с конгресмени, но е сигурен, че става въпрос \"просто за възможност да изложи гледната си точка за ситуацията в Украйна\". В отделно изявление той каза, че е работил в продължение на години за подобряване на отношенията между Европейския съюз и Украйна и е присъствал на множество срещи и е изнасял речи по темата, за някои от които е получавал заплащане. \"Това са сериозни и напълно логични дейности за един бивш председател на Европейската комисия\", пише в него. В интервю, дадено в събота и цитирано от в. \"Ню Йорк таймс\", Проди уточнява, че е работил заедно с Гусенбауер за сближаването на Киве с Европа, че бившият австрийски канцлер му е плащал, но че парите не са идвали от Манафорт. Проди оглавяваше ЕК между 1999 г. и 2004 г. Връзките му с Русия бяха под въпрос в родната му Италия. Той яростно отрече твърденията на  Александър Литвиненко , че е бил свързан с КГБ, и заплаши със съд, а разследването, водено от тогавашния премиер Силвио Берлускони, беше спрямо. Какви са обвиненията срещу Манафорт Пране на пари , пропуск да се регистрира като  агент на чуждестранни актьори  и лъжливи показания, сочи Би Би Си. Обвиненията са свързани с дейността му за  партията на Янукович , който бе президент от 2010 г., докато не бе свален през 2014 г. Според обвинението Манафорт е спечелил десетки милиони долари от лобистката си кампания, но не е регистрирал законно дейността си и е скрил печалбите в офшорни сметки. Какво е Хабсбургската група Тайно организиран от Манафорт екип от високопоставени европейски политици, които да защитават позициите на Украйна, според разследващите. Нейни членове не са назовани, освен че се споменава, че начело е стоял бивш европейски канцлер, описан като \"чужд политик А\" в документите на Манафорт. Само Германия и Австрия имат канцлер за държавен лидер. Кой друг е обвиняем Специалният прокурор повдигна обвинения на 17 души освен Манафорт и  сътрудника му Гейтс. Бившият съветник по националната сигурност  Майкъл Флин  призна, че е излъгал ФБР за срещите си с руския посланик  Сергей Кисляк . Бившият съветник на кампанията на Тръмп  Джордж Пападополус  призна, че е излъгал ФБР за контактите си с руснаци. Адвокатът  Алекс ван дер Сван  се призна за виновен в лъжесвидетелстване за работата си за украинското правосъдно министерство. 13 руснаци, сред които \" готвачът на Путин \" и собственик на \"фабриката за тролове\" в Санкт Петербург Александър Пригожин са обвинени в намеса в президентските избори. Калифорниец на име Ричард Пинедо се призна за виновен в кражба на самоличност.", "date": "2018.02.27", "title": "Бившият шеф на кампанията на Тръмп е плащал на европейски лидери да лобират за Янукович"}
{"url": "https://www.dnevnik.bg/biznes/2018/02/27/3137034_raiuner_shte_leti_mejdu_sofiia_i_edinburg_ot_oktomvri/", "text": "Нискотарифната авиокомпания \"Райънер\" ще лети между София и Единбург от октомври. Днес авиопревозвачът обяви, че включва новия маршрут в зимната си програма за 2018 г. Полетите ще са два пъти седмично - в сряда и в неделя, се вижда от сайта на авиокомпанията, която вече продава билети. Цените за произволни дати през ноември варират между 42.83 и 50.99 евро, показа проверка на \"Дневник\". \"Райънер\" лети от София за 11 държави и 25 летища. Наскоро тя присъедини към маршрутите си от София  йорданския град Акаба.", "date": "2018.02.27", "title": "\"Райънер\" ще лети между София и Единбург от октомври"}
{"url": "https://www.dnevnik.bg/sport/2018/02/27/3136625_fotogaleriia_krasotata_na_sporta_prez_emociite_na/", "text": "Олимпийските игри традиционно донесоха силно вълнение и много емоции на спортистите. Фоторепортерите уловиха някои незабравими мигове. Американката Джесика Дигинс току-що е спечелила драматичния финален спринт срещу Стина Нилсон от Швеция в отборния спринт в ски бягането.", "date": "2018.02.27", "title": "Фотогалерия: Красотата на спорта през емоциите на олимпийците в Пьонгчанг"}
{"url": "https://www.dnevnik.bg/evropa/2018/02/27/3137071_kitaiskite_investicii_ne_triabva_da_otslabvat_obshtata/", "text": "Държавите - членки на Европейския съюз, които участват във водени от китайското правителство инфраструктурни инициативи, трябва да са наясно с риска от това да бъде подкопана позицията на общата външна политика към Китай, заяви германският канцлер Ангела Меркел, цитирана от \"Ройтерс\". По време на съвместна пресконференция със сръбския президент Александър Вучич тя отбеляза, че няма нищо съществено погрешно в ролята на Китай в проекти като строежа на железопътна линия между Унгария и Сърбия, като част от водената от Китай инициатива \"16+1\", включваща 16 предимно бедни държави членки. \"Виждам голяма стойност в участието на членовете на ЕС в тази инициатива, също представлявайки нашата обща политика към Китай, защото в противен случай ЕС би позволил да бъде разделен\", посочи тя.", "date": "2018.02.27", "title": "Китайските инвестиции не трябва да отслабват общата политика на ЕС, предупреди Меркел"}
{"url": "https://www.dnevnik.bg/bulgaria/2018/02/27/3137086_bulgari_sa_blokirani_v_loshoto_vreme_na_letishte_v/", "text": "Български граждани са блокирани на парижкото летище Буве, след като в понеделник (26 февруари) е бил отменен полет на авиокомпания \"Уизер\" от Париж до София. Това съобщи Министерството на външните работи (МВнР), като се позова на информация от посолството в Париж, с което са се свързали българи. Това е третият град в чужбина, където има блокирани на летище българи след румънския  Тимишоара  и италианския  Рим . Общо около 130 пътници, част от които българи, чакат на летище Буве пренасочване и намиране на други подходящи полети. От авиокомпанията са информирали дипломатическата мисия, че всеки пътник е получил на електронната си поща предложение с възможностите за придвижване с други полети. От авиокомпанията са посочили, че всеки пътник трябва лично да се свърже с представителите на \"Уизер\" за анулирани полети на телефоните ѝ във Франция +33170700852 или в София +35924928367 и да обяви своя избор на полет. Българските граждани могат да се обърнат и към представителството на \"Уизер\" на летище Буве, където да заявят желание за пренасочване на полета или за възстановяване на сумата. Авиопревозвачът е информирал още, че при липса на възможност за транспортиране на част от пътниците в рамките на деня, те могат да се настанят в хотела на летището, където да платят нощувката, а сумата ще им бъде възстановена след представяне на необходимите документи. Българските граждани, които искат да получат актуална информация или да подадат сигнал за техни близки и познати, могат да се обадят на дежурните телефони на българското посолство във Франция: +33 1 45 51 85 90, +33 1 45 51 85 90.", "date": "2018.02.27", "title": "Българи са блокирани в лошото време на летище в Париж"}
{"url": "https://www.dnevnik.bg/bulgaria/2018/02/27/3137098_mejdunarodna_asociaciia_shte_pomaga_na_bulgariia_da/", "text": "Дирекция \"Ръководство въздушно движение\" (РВД) се договори с Международната асоциация за въздушен транспорт (МАВТ) да разработят заедно и да внедрят стратегия за националното въздушно пространство на България. Това стана на официална среща между генералния директор на РВД Георги Пеев и регионалния вицепрезидент за Европа на МАВТ Рафаел Шварцман. Българската национална стратегия за въздушното пространство ще включва задълбочаване на координацията за по-ефективни маршрути, оптимизация на въздушното пространство на регионално ниво, както и между регионите, увеличаване на капацитета при гарантиране нивата на безопасност, подобряване навременността на полетите и по-добро споделяне на информация в европейската мрежа за въздушен транспорт. Стратегията за въздушното пространство става все по-наложителна, тъй като се очаква броят на използващите подобен транспорт в България да се увеличи два пъти през следващите 20 години. Само с подобна стратегия страната ще усъвършенства въздушното си пространство и ще може да гарантира безопасността на полетите, както и контрола на разходите, въглеродните емисии и закъсненията, твърдят от РВД. От дирекцията подчертават, че модернизация на въздушното пространство ще доведе до допълнителни 628 млн. евро БВП и 1300 нови работни места годишно до 2035 г. \"България ще заеме още по-важно място в европейското въздушно пространство след увеличаването на трафика запад-изток през идните години. Осигуряването на оптимизирано въздушно пространство за справяне с нарастващия трафик ще бъде от полза не само за България, но и за широката европейска общност\", отбеляза генералният директор на Международната асоциация за въздушен транспорт Александър де Жуниак.", "date": "2018.02.27", "title": "Международна асоциация ще помага на България да внедри стратегия за националното въздушно пространство"}
{"url": "https://www.dnevnik.bg/sviat/2018/02/27/3137079_gurciia_priema_niakoi_ot_predlojeniiata_za_imeto_na/", "text": "Скопие е предложило на Атина четири възможности за бъдещото си име, от които Гърция приема някои. Всички те съдържат думата \"Македония\". Това казва в интервю за \"Ройтерс\" македонският премиер Зоран Заев две седмици след като преговорите между Скопие и Атина започнаха по същество. За агенцията Заев обяснява след срещата на Европейската банка за възстановяване и развитие (ЕБВР)  и Западните Балкани в Лондон , че предложенията са \"Република Северна Македония, Република Горна Македония, Република Вардарска Македония и Република Македония (Скопие)\". Всички изброени предложения съдържат термина \"Македония\", срещу който Гърция изрази протеста си преди почти три десетилетия с аргумента, че съдържа териториални претенции към нея. Гръцкото правителство в момента неведнъж е допускало, че \"Македония\" може да остане част от името на северозападната ѝ съседка въпреки съпротивата на националистическия коалиционен партньор \"Независими гърци\". Заев повтори, че Македония се надява въпросът да се реши навреме за среща на ЕС през юни и за тази на НАТО през юли и че  предлага \"географски маркер\" , за да се отличава името ѝ от това на географския регион в Гърция - идея, за която  Атина се застъпва от месеци . Предложенията също така почти съвпадат с тези на специалния пратеник на ООН в спора Матю Нимиц - липсва само Нова Македония, което вече е било отправяно от Скопие към гръцките власти. Попитан дали Гърция би приела някоя от четирите опции, той е цитиран с думите: \"Да... имат по-предпочитани варианти и някои не толкова предпочитани.\" За него същевременно остава отворен въпросът дали има \"истинска нужда\" да се промени конституцията на Македония, за което Гърция настоява в преговорите. Въпросът за конституцията според македонски медии е един от четирите \"костеливи ореха\" в преговорите, които отбелязаха напредък за последните две седмици. Вчера Заев каза в интервю за \"Евронюз\", че конституцията е \"вътрешнополитически документ без външнополитически последици\" и няма смисъл да се променя. Атина реагира с думите, че търси справедливо и ефикасно решение, а Скопие - само бързо. Предстои гръцки представители да коментират съобщението на Заев.", "date": "2018.02.27", "title": "Гърция приема някои от предложенията за името на Македония, обяви Заев"}
{"url": "https://www.dnevnik.bg/biznes/potrebiteli/2018/02/27/3137099_kakvi_sa_pravata_na_putnicite_pri_problemi_s_poletite/", "text": "Обилният снеговалеж над Европа вчера и днес предизвика промени в разписанията на летищата, отмяна на полети и извънредни кацания на летища, различни от планираното. Над 100 българи бяха принудени да останат в румънския град Тимишоара на път за София от Лондон, още толкова не можаха да излетят от Рим, а 130 души останаха на парижкото летище \"Бове\". Европейският потребителски център напомни какви са правата им. В случаи, при които се налагат промени в първоначалния маршрут, авиокомпанията трябва да даде пълна информация за полета и за проблема. Правата на пасажерите са същите,  каквито са и при закъснял или отменен полет. Ако заради обилния сняг самолетът не може да излети и очакваното закъснение на полета е повече от 5 часа или полетът е отменен, то тогава потребителите имат право да се откажат да пътуват. В такъв случай авиокомпанията трябва да им възстанови   в срок до 7 дни. Пътниците може да изберат и да   авиопревозвачът трябва да им предложи друг маршрут или друг полет, а за периода на изчакване потребителите имат право на  , както и на съответния брой безплатни  в хотел (както и транспорт от и до него) до часа на излитането. Възможно е авиопревозвачът да предложи и друг начин за придвижване до крайната точка – например с автобус или влак, като поеме разходите за това. Лошите метеорологични условия се считат за извънредни обстоятелства и поради това . Авиопревозвачът обаче е задължен да оказва грижи към пътниците при всеки проблем с полет, независимо от причината за това.", "date": "2018.02.27", "title": "Какви са правата на пътниците при проблеми с полетите заради снега"}
{"url": "https://www.dnevnik.bg/bulgaria/2018/02/27/3137117_bivshiiat_vicepremier_ilko_semerdjiev_otiva_na_sud/", "text": "Бившият вицепремиер и здравен министър в служебния кабинет \"Герджиков\" Илко Семерджиев е обвинен за това, че е заплашвал шефа на Изпълнителната агенция по лекарствата да назначи конкретен човек за свой заместник. Софийска градска прокуратура (СГП) е внесла днес в Софийския градски съд (СГС) обвинителен акт срещу бившия вицепремиер. В съобщението на прокуратурата Семерджиев е посочен с инициалите си - И.С., и с позицията си в служебния кабинет през 2017 г. От април 2017 г. той е обвинен за това, че на 24.03.2017г. в София \"е употребил заплашване, с цел да принуди орган на власт - изпълнителния директор на Изпълнителна агенция по лекарствата да извърши нещо, свързано с функцията му, а именно - да назначи конкретно лице за заместник- изпълнителен директор на Изпълнителна агенция по лекарствата. Семерджиев прибегнал до заплаха след като шефът на агенцията отказал под предлог, че бъдещият му заместник е в открит конфликт на интереси. Подразнен, вицепремиерът заплашил подчинения си с уволнение. Прокуратурата уточнява, че това е престъпление по чл. 269, ал. 1 от Наказателния кодекс. Ако бъде признат за виновен, Семерджиев може да получи наказание до шест години \"лишаване от свобода\". Сега гой е с мярка за неотклонение \"подписка\". Става дума за Боян Доганов, ръководил консултантски фирми, насочени към фармацевтичния сектор - за регистрация на лекарства, за клинични проучвания, превод на медицинска документация, логистика и обучение.", "date": "2018.02.27", "title": "Бившият вицепремиер Илко Семерджиев отива на съд заради заплахи към подчинен"}
{"url": "https://www.dnevnik.bg/evropa/2018/02/27/3137107_zapadut_predupredi_polsha_che_vremeto_i_da_vuzstanovi/", "text": "Западните държави членки на Европейския съюз предупредиха Полша, че времето й за решаване на спора за демократичните свободи изтича, но се въздържаха от допълнителни действия, предаде \"Ройтерс\". Европейската комисия обвинява управляващата националистка партия \"Право и справедливост\", че от идването си на власт в края на 2015 г. подкопава върховенството на закона с реформите в правосъдната система и в медиите. След като многократно  отказа да отстъпи  от реформите, Варшава  сега седна на масата за преговори  на фона на  наближаващото обсъждане на следващия многогодишен бюджет на ЕС  след 2021 г. При пристигането си в Брюксел за министерска среща по темета Михаел Рот, министър по европейските въпроси на Германия, предупреди Полша да не използва дискусиите с eврокомисията като параван. \"Часовникът тиктака. Европейската комисия и няколко държави - членки на ЕС, са много обезпокоени от ситуацията с върховенството на закона, особено по отношение на независимостта на съдебната система\", каза Рот пред журналисти, като добави, че Берлин и Париж говорят с един глас. Той отбеляза, че през последните дни е забелязал позитивни сигнали за воля от страна на Полша да започне диалог. \"Това е важна точка, но не става въпрос за обещания, а за конкретни действия\", допълни Рот. Високопоставени полски служители намекнаха, че Варшава може да внесе известни промени в новите правосъдни закони. Подробностите предстои да бъдат договорени. Швеция и Холандия също са сред страните, които искат да са сигурни, че Полша няма да се измъкне. \"Надаваме се, че полското правителство ще използва възможността, за да реши въпроса преди крайния срок посредством диалог\", каза австрийският министър по европейските въпроси Гернот Блюмел. Брюксел препоръча на ЕС да започне безпрецедентна наказателна процедура по член 7 срещу Варшава,  която може да доведе до лишаване на Полша  от правото й да гласува в ЕС, освен ако не отстъпи до 20 март. Малко вероятно е тази санкция да се реализира, защото съюзникът на Варшава, унгарският премиер Виктор  Орбан, обеща да блокира всяко подобно действие , което изисква единодушие сред всички държави - членки на ЕС. Като влиза в конфликт с ЕС обаче Полша рискува да отчужди останалите страни в блока, което може да се отрази в бюджетните преговори и да й струва милиони евро финансиране от ЕС. Заседанието на министрите днес продължи по-дълго от планираното, което говори, че е имало оживена дискусия, като някои съседни на Полша страни от Източна Европа, изглежда, също не са склонни да има напредък в процеса за налагане на санкции. \"Днес не е време за решения\", каза българският външен министър Екатерина Захариева, която председателства днешното заседание на Съвета на ЕС по общи въпроси.", "date": "2018.02.27", "title": "Западът предупреди Полша, че времето й да възстанови върховенството на закона изтича"}
{"url": "https://www.dnevnik.bg/bulgaria/2018/02/27/3137124_prezidentut_radev_prizova_za_speshno_finansirane_za/", "text": "Президентът Румен Радев призова за спешни мерки, подобаващо финансиране и дългосрочна визия за българската армия. Държавният глава направи изказването по време на заседание, посветено на анализа на подготовката, войсковия ред и дисциплината в Българската армия и структурите, подчинени на министъра на отбраната, през учебната 2017 г. \"Към въоръжените сили трябва да се отнасяме с много по-голямо внимание. Необходимо е възможно по-бързо те да получат финансирането, което се полага за способностите, които искаме да притежават\", заяви Радев, цитиран от администрацията на държавния глава. Президентът изтъкна, че е необходима дългосрочна визия за развитието на въоръжените сили, която да е подкрепена с реални финансови разчети. \"Основен приоритет продължава да бъде въпросът за хората в отбраната, тъй като те са в основата на провеждането на политиките, изпълнението на задачите и изграждането на способностите\", смята той. В заседанието днес, проведено под ръководството на началника на отбраната Андрей Боцев, участваха и вицепремиерът и министър на отбраната Красимир Каракачанов, висшият команден състав, генерали и офицери от видовете въоръжени сили, директори на дирекции в Министерството на отбраната и ръководители на структури на пряко подчинение на военния министър. Радев изрази очакване форумът да помогне България отново да заеме мястото си на уважаван съюзник и да отговори на потребностите на обществото. \"Необходими са спешни, задълбочени и всеобхватни мерки, които да доведат до резултати, трансформиращи България в генератор на сигурност, притежаващ потенциал, релевантен на новите геополитически реалности и комплексната среда на сигурност\", каза държавният глава.", "date": "2018.02.27", "title": "Президентът Радев призова за спешно финансиране за армията"}
{"url": "https://www.dnevnik.bg/sviat/2018/02/27/3137072_sud_v_chehiia_pusna_na_svoboda_bivsh_lider_na/", "text": "Турското правителство поиска от властите в Прага да \"поправят\" грешката си, след като чешки съд пусна на свобода бившия лидер на доминиращата в Сирия кюрдска партия Салех Муслим, съобщават турските медии и \"Ройтерс\". Муслим някога съпредседателстваше Партията на демократичния съюз (PYD) в Сирия (заедно с военното си крило YPG тя контролира почти цялата северна част на страната). Той беше задържан в събота по искане на Анкара, тъй като е сочен за виновен за атака, извършена в столицата през март 2016 г., съобщава Анадолската агенция. Обвиненията срещу него са в нарушаване на единството и целостта на нацията, предумишлено убийство, повреда на обществена собственост и пренос на опасни материали. Най-малко 37 души загинаха при атаката, за която тогава  властите обвиниха кюрдски бунтовници . Бившият лидер каза, че не приема сериозно обвиненията и ги нарече \"лъжливи\". Предстои искането за екстрадиция от турските власти да бъде разгледано и той обеща, че ще остане в Европейския съюз, докато процедурата тече. Пред репортери той обясни, че има разрешение за пребиваване във Финландия, предаде \"Ройтерс\". Турското външно министерство вече предупреди, че ще преследва Муслим, \"където и да отиде\". По-рано министърът на правосъдието Абдулхамит Гюл предупреди, че Анкара не може да приеме решението на съда в Прага, защото го приема като \"политическо\". Правителството в Прага не взима отношение по въпрос, който се смята за съдебна процедура. За Анкара PYD е разклонение на смятаната от Турция, ЕС и САЩ за терористична организация Кюрдска работническа партия.", "date": "2018.02.27", "title": "Съд в Чехия пусна на свобода бивш лидер на сирийските кюрди и вбеси Турция"}
{"url": "https://www.dnevnik.bg/evropa/2018/02/27/3137125_berluskoni_shte_predloji_predsedatelia_na/", "text": "Бившият премиер Силвио Берлускони заяви, че планира да предложи председателя на Европейския парламент Антонио Таяни за премиер, ако неговият дясноцентристки блок спечели изборите в Италия на 4 март, предаде \"Ройтерс\". По думите на Берлускони Таяни би бил прекрасен избор за ръководител на следващото правителство, съобщи ДПА, цитирана от БТА. Той обаче отбеляза, че председателят на европарламента все още не му е дал зелена светлина да обяви решението. \"Заради много важната роля, която изпълнява, той ме помоли да предложа официално името му, след като ми даде одобрение\", посочи Берлускони. Таяни отказа да коментира думите на Берлускони. През последните седмици той често посещаваше Италия, за да призовава в подкрепа на дясноцентристкия съюз и не е отхвърлял спекулациите, че Берлускони, който четири пъти е бил министър-председател, ще го избере. Самият Берлускони не може да заема публични постове до 2019 г. заради присъда за данъчни измами от 2013 г. Неговият десен блок  е фаворит на изборите , но в него има вътрешни разделения, включително по въпроса кой да стане премиер в случай на победа. \"Всеки може да разбере, че Таяни би бил прекрасен кандидат\", заяви Берлускони пред италианското държавно радио РАИ. \"Всички, даже левите депутати, го смятат за най-добрия председател в историята на европарламента\", добави той. Таяни има дългогодишна кариера в европейските институции и репутация на политик, който се стреми към компромисни решения. През 1994 г. е избран за евродепутат. Освен това е служил като еврокомисар по транспорта и индустрията. В младостта си е монархист и става един от основателите на партията на Берлускони \"Напред, Италия\". В периода 1994-1995 г. е говорител на бившия премиер. Никога досега не е играл важна роля в националната политика, с изключение на неуспешен опит да бъде избран за кмет на Рим през 2001 година. Твърдият десен съюзник на Берлускони  Матео Салвини , от \"Лигата\" (преименуваната \"Северна лига\"), също се стреми към премиерския пост. Той потвърди в интервю, че неговият модел е унгарският авторитарен премиер и противник на имиграцията Виктор Орбан. \"Ако Европа е (председателят на Европейската комисия Жан-Клод) Юнкер, тогава аз съм антиевропейски настроен. Ако е Орбан, който е от ЕНП (Европейската народна партия), това е Европа, която харесвам\", заяви Салвини пред в. \"Месаджеро\". Съюзът на Берлускони и Салвини, в който е включена и националистката партия \"Италиански братя\", се договори, че ако спечели абсолютно мнозинство в неделя, партията, която получи най-много гласове, ще може да избере следващия премиер. Името след това трябва да бъде одобрено от  президента Серджо Матарела . Като избере Таяни, Берлускони ще изпрати успокояващо послание към съюзниците от ЕС и финансовите пазари, че евентуално дясноцентристко правителство няма да бъде враждебно към ЕС.", "date": "2018.02.27", "title": "Берлускони ще предложи председателя на Европарламента за премиер, ако спечели изборите"}
{"url": "https://www.dnevnik.bg/politika/2018/02/27/3137151_borisov_spretnaha_ni_juvelirna_operaciia_za_chez_no/", "text": "Премиерът Бойко Борисов определи реакциите около сделката с ЧЕЗ като \"толкова хубава ювелирна операция\", която е \"спретната\" на правителството. Той сравни днешните събития с февруарските протести през 2013 г. и обяви, че този път оставки няма да има. \"Някой иска да повтори февруарските събития, по друг сценарий, но със същите изпълнители. Пак ЧЕЗ, пак ток, пак популистки изказвания\", каза Борисов в парламента днес, където предостави на депутати от ГЕРБ и \"Обединени патриоти\"  секретни документи около сделката, изпратени му от чешкия премиер Андрей Бабиш  (бел. авт. - те са внесени в секретно деловодство, за да могат всички депутати да ги прочетат). Според него в обществото се насажда усещането, че по думите му \"някой от нас\" стои зад Гинка от Пазарджик, но това не било вярно. \"Тоя път оставки няма да има и обещавам на тези хора да ги разнищя докрай\", каза Борисов. Той обяви, че няма да даде да петнят репутацията на правителството, \"с подобни играчки излиза, че някъде витаем зад подобно нещо\". \"Тези хора един път са ни сваляли от власт, сега искат да направят същото - този път няма да стане\", каза още лидерът на ГЕРБ. Премиерът каза още, че има атака срещу него и правителството, че стоят зад \"тъмна, задкулисна сделка\". \"На вашите зрители и слушатели не само, че нямаме нищо общо, но и такава хубава ювелирна операция ни спретнаха\", обясни той пред медиите и каза, че са използвали времето, в което е бил в чужбина. \"Това е доста добре скалъпена история, много майсторски, много добър сценарий\", каза лидерът на ГЕРБ. Той каза, че от фейсбук виждал, че хората се настройват срещу него, че едва ли не правителството е направило \"тая глупост\". \"Целият скандал, който ни спретват, е в един момент същите тези хора, като изгасят тока... И хората си кажат: \"Гледай го тоя какво направи\". Това е сценарият на тея гадове, но ще ги гоня тоя път докрай. Господ ни е свидетел - нищо. Как може да си помислим, че точно на нас ще го продаде ЧЕЗ!?\", обясни премиерът. Той разказа какви разправии и арбитражни дела имал с енергоразпределителните дружества. Борисов призова президента Румен Радев да пита чешкия си колега Милош Земан и каза, че \"част от участниците\" ги е виждал на снимка със Земан. По-рано днес  държавният глава определи сделката за ЧЕЗ като схема за скрито придобиване на дружеството . А  лидерът на БСП Корнелия Нинова поиска прокурорска проверка и анкетна комисия . От думите на премиера се разбра, че не трябва да се бърза с оставката на енергийния министър Теменужка Петкова, преди да се приключи проверката по сделката. Такова мнение било изразено и от коалиционните партньори. Борисов обяви, че ще има  законови промени, с които да се попречи на сделката за ЧЕЗ.", "date": "2018.02.27", "title": "Борисов: Спретнаха ни ювелирна операция за ЧЕЗ, но този път оставки няма да има (допълнена)"}
{"url": "https://www.dnevnik.bg/evropa/2018/02/27/3137155_rim_zabraniava_dizelovite_avtomobili_v_centura_ot_2024/", "text": "В центъра на Рим ще бъде забранено движението на дизелови автомобили от 2024 година, съобщи днес кметът на италианската столица Вирджиния Раджи, цитирана от ДПА. Трябва да действаме бързо срещу климатичните промени, написа Раджи във фейсбук във връзка с реч от предишния ден на конференция в Мексико сити. \"Съобщих, че от 2024 година използването на дизелови автомобили ще бъде забранено в центъра на Рим. Ако искаме да действаме сериозно, трябва да имаме куража да вземем строги мерки\", допълни тя. Раджи, която е от антисистемното Движение \"Пет звезди\", взима пример от кмета на Париж Ан Идалго, която по-рано определи същата година за спиране на употребата на дизелови автомобили. Природозащитната група \"Грийнпийс\" лобира за такива мерки, като заяви през ноември, че азотният диоксид е виновен за преждевременната смърт на над 17 000 души само в Италия. Днес Федералният административен съд на Германия  постанови, че забраните  за движение на дизелови автомобили по екологични причини са законни в германските общини. До 2015 година над половината нови автомобили, продавани в Европа, са били дизелови. След това търсенето спадна заради разкритията, че \"Фолксваген\" (Volkswagen) е монтирал софтуер в дизеловите си коли, който да занижава данните за отделени вредни газове при тестове./БТА", "date": "2018.02.27", "title": "Рим забранява дизеловите автомобили в центъра от 2024 г."}
{"url": "https://www.dnevnik.bg/bulgaria/2018/02/27/3137122_sudebniiat_suvet_shte_proveri_publikaciia_po_iskane_na/", "text": "След разгорещен дебат съдийската колегия на Висшия съдебен съвет прие с 9 срещу 3 гласа предложението на председателя на ВКС Лозан Панов да бъде извършена проверка на фактите и обстоятелствата в публикация на сайта \"Правен свят\". Заглавието на публикацията е \"Как съдийка, командирована от Лозан Панов от Пещера в София, реши дело в негова полза\". Става дума за съдията Лилия Терзиева от Софийския районен съд, командирована там от председателя на ВКС, на която се паднало трудово дело на съкратен от Панов служител на ВКС. Внушението на публикацията е, че съдия Терзиева е решила делото пристрастно и в конфликт на интереси, за да се отблагодари на председателя на ВКС. Но статията беше насочена конкретно срещу председателя на ВКС. Лозан Панов подчерта, настоява за проверка, за да бъде изчистено името на съдията. Той посочи, че , никой магистрат не иска да вижда името си оклеветено в медиите, а това нанася вреди на правосъдието, защото е форма на натиск и не всеки съдия може да го понесе. Подкрепящите идеята за проверка се позоваха и на скорошния случай с Бургаския съд, когато много организации и медии се произнесоха негативно за оправдателното съдебно решение. Тогава съдийската колегия излезе с декларация в защита на съда. С позиция излезе и Съюзът на съдиите - както за Бургаския съд, така и сега по повод  атаката срещу съдията от СРС. Проверката на фактите и обстоятелствата написани в публикацията ще трябва да установи какво е наложило командироването на съдия Терзиева в СРС, как й е било разпределено делото, спазено ли е било случайното разпределение, била ли е в конфликт на интереси съдията. Тримата членове на колегията, които не подкрепиха извършването на проверка - Боян Новански, Стефан Гроздев и Боян Магдалинчев, не се изказаха в дебатите. А тримата, които в обсъждането изразиха резерви от различен характер по предложението на Лозан Панов, при гласуването подкрепиха идеята за проверка.", "date": "2018.02.27", "title": "Съдебният съвет ще провери публикация по искане на Лозан Панов"}
{"url": "https://www.dnevnik.bg/biznes/2018/02/27/3137148_durjavata_shte_promeni_zakona_za_da_poprechi_na/", "text": "Изпълнителната власт се зае да попречи на сделката за продажбата на българския бизнес на чешката компания с преобладаващо държавно участие ЧЕЗ на слабоизвестното българско енергийно дружество \"Инерком - България\", еднолична собственост на Гинка Върбакова. След извънредна среща с депутатите от управляващото мнозинство в парламента днес премиерът Бойко Борисов заяви, че спешно ще бъдат внесени промени в законодателството, с които да се попречи на  Върбакова  да заложи пред финансиращите банки акциите в дружеството купувач. Това стана четири дни след подписването на договора между двете компании, когато самият той беше на мнение, че сделката е между частни субекти и държавата няма защо да се меси. Днес обаче призна: \"Малко подценихме обстановката\". Борисов поиска БНБ да провери българските банки, ангажирани със сделката, без да ги назовава. Като се позова на информация,  изпратена му днес от премиера на Чехия Андрей Бабиш , Борисов заяви: \"Като отворих изпратеното от чешкия премиер, какво да видя: руско-грузински офшорки, руски банки, български, и то такива, които по някаква причина са имали проблеми\". Така той потвърди информацията на чешкото издание  \"Лидове новини\", което, позовавайки се на информация от компанията - майка обяви,  че със сделката са се ангажирали \"Уникредит Булбанк\" и Първа инвестиционна банка, а Българската банка за развитие е приела да гарантира изплащането на заема на ЧЕЗ - Разпределение към Европейската банка за възстановяване и развитие, ако стане предсрочно изискуем. Пак според чешкото издание част от финансирането ще дойде от руско-грузински консорциум. По думите на българския министър-председател банките са предоставили на продавача \"писмо за комфорт\" (какво представлява четете  тук  - бел. ред.) - в банковото дело това е неформално писмо, издадено от банка, в което се демонстрира желание да бъде подкрепен клиент за краткосрочен заем, ако такъв бъде поискан; това НЕ Е писмо с ангажимент да бъде отпуснат такъв кредит (такава е функцията на т.нар. letter of commitment). \"Този комфорт на нас ни създаде огромен дискомфорт\", коментира Борисов. Той подчерта, че не назовава имената на банките, защото \"законът за банките е много строг\", но е внесъл получените от Чехия документи в секретното деловодство на Народното събрание, така че всички депутати да могат да се запознаят със съдържанието им.  Борисов настоя и банковият надзор в БНБ \"веднага да види какви са тези писма и банките, които са ги изпращали\". \"Много интересно - изцяло отричат, а в същото време чехът ми праща, че го има\", възмути се той.  След като в събота поиска сделката да бъде проверена от ДАНС, сега премиерът разшири кръга като включи и Комисията за финансов надзор и финансовото разузнаване, които да направят проверки \"по тези офшорки\" като не изключи, че ще се иска помощ и от европейските служби, защото \"всичко се развива в чужда държава\". Предварителният договор между дружеството на Върбакова \"Инерком\" и централата на ЧЕЗ в Прага беше подписана в петък - 23 февруари. Българо-чешки совалки на високо ниво  След като премиерите на България и Чехия Борисов и Андрей Бабиш се срещаха преди малко повече от месец в София, днес те се показаха изненадани неприятно от развитието на продажбата на българския бизнес на ЧЕЗ. Пред \"Лидове новине\", които са част от издателския бизнес на Бабиш, чешкият премиер коментира, че е шокиран от това, което се е случило в България, не разбира какво се случва и ще иска обяснение от ръководството на ЧЕЗ. Той критикува и действията на ЧЕЗ на Балканите като \"неблагоприятни, непрозрачни и странни\". Реакцията на чешкия премиер в \"Лидове новини\" дойде успоредно на днешното искане от Борисов за повече информация от Прага за сделката. Бабиш констатира, че \"ЧЕЗ прави каквото си иска\" и е \"държава в държавата\". Допусна обаче, че проблемът може да се окаже още по-голям, ако се окаже, че финансовата информация, подадена на борда на ЧЕЗ, е подвеждаща.  \"Ако някой е дал лъжлива информация на борда на ЧЕЗ, това ще е много голям проблем\", предупреди чешкият министър-председател в отговор на въпрос за това, че Българската банка за развитие отрича участие в сделката, за каквото в Прага има данни. ", "date": "2018.02.27", "title": "Държавата ще промени закона, за да попречи на сделката за ЧЕЗ"}
{"url": "https://www.dnevnik.bg/bulgaria/2018/02/27/3137169_prez_2017_g_mvr_e_uspialo_da_otkrie_edna_ot_sedem/", "text": "Една от седем откраднати коли през 2017 г. е била намерена от Министерството на вътрешните работи. Това се разбира от разпространена до медиите информация за резултатите от свършената през миналата година работа от ведомството. Регистрираните посегателства спрямо моторни превозни средства са 2347, което е намаление с 27% спрямо 2016 г. Разкрити са едва 318, което е 13.5% от целия брой. През 2017 г. са извършени 104 237 престъпления, което е с 0.5% повече спрямо предходната година. Нивото на разкриваемост намалява и е 45%. По данните на МВР най-много престъпления на глава от населението са извършени в Бургас, където са 1948 на 100 хил. души. Следват София с 1861 престъпления и Плевен с 1743. Средното ниво за страната е 1467 престъпления на 100 хил. души. Най-ниско е нивото на регистрирани престъпления в Кърджали, Смолян и Силистра. Установени са извършителите на 51 603 престъпления, или с 3% по-малко от 2016 г. 35% от тях са на възраст между 18 и 30 години. Непълнолетните лица (14–17 години) са 9%, а малолетните (под 14 години) са 3%. С 10% са се увеличили непълнолетните извършители. През 2017 г. са регистрирани 95 убийства, което е увеличение с 20% спрямо предходната година. Разкрити са 94 от тях. Най-много умишлени убийства са регистрирани в София-град – 27, Плевен – 11, Стара Загора – 10, и Пловдив – 9. Регистрирани са 1525 грабежа при 1666 за 2016 г., което е намаление с почти 9%. Разкрити са 46% от случаите, което е с 2% по-малко. Регистрирани са 39 733 кражби, които пък намаляват със 7% спрямо предходната година. Разкрити са 33% от случаите. МВР отчита положителна тенденция при домовите кражби, където има спад от 19% спрямо 2016 г. Разкрити са 25% от случаите. През 2017 г. са регистрирани с 8% по-малко телефонни измами в сравнение с 2016 г. През 2017 г. са разкрити 198 престъпления, или повече от 15% от регистрираните. Намалена е контрабандата на цигари, алкохол, тютюн и газьол. Отчита се увеличение при контрабандата и разпространението на хероин, марихуана и кокаин. Отчита се намаление със 7% на катастрофите. През 2016 г. загиналите са 708, докато през 2017 са 682 души.", "date": "2018.02.27", "title": "През 2017 г. МВР е успяло да открие една от седем откраднати коли"}
{"url": "https://www.dnevnik.bg/sport/2018/02/27/3137172_samir_nasri_e_nakazan_za_polovin_godina_za_upotreba_na/", "text": "Бившият френски национал Самир Насри беше наказан за половин година заради нарушаване на антидопинговите правила. Футболистът беше  уличен в употреба на забранено вещество в края на 2016 г. , но УЕФА обяви санкцията му едва днес. От европейската централа не посочиха какъв препарат е бил използван от 30-годишния полузащитник. В решението пише само, че той е \"признат за виновен в използването на непозволен метод в съответствие със забранения списък на Световната антидопингова агенция (WADA). Насри играеше в \"Севиля\" под наем от \"Манчестър сити\", когато даде положителен допинг тест. Неговият адвокат твърдеше, че французинът се е подложил на медицинска процедура в клиника в Лос Анджелис, тъй като се е разболял и е повръщал, докато е бил на почивка в американския град. През февруари 2017 г. УЕФА е отказала да даде на футболиста разрешение за терапевтична употреба (TUI) със задна дата. Насри обжалва пред Спортния арбитражен съд в Лозана (КАС), който през декември отхвърли жалбата му и даде зелена светлина на европейската централа да започне дисциплинарна процедура. В момента полузащитникът е без клуб, след като в края на януари прекрати договора си с \"Анталияспор\" по взаимно съгласие. Той беше привлечен от турския отбор през лятото срещу 3.5 милиона евро, като изигра само осем мача.", "date": "2018.02.27", "title": "Самир Насри е наказан за половин година за употреба на допинг"}
{"url": "https://www.dnevnik.bg/sviat/2018/02/27/3137223_gugul_ne_e_dlujna_da_proveriava_predvaritelno/", "text": "Гугъл\" (Google) не е длъжна да гарантира предварително, че на сайтовете, които показва, не присъстват клевети. Това реши Върховният съд на Германия, цитиран от агенция \"Ройтерс\". Делото е повдигнато от двама души, които са искали търсачката да не показва сайтове, където те са били обект на вербални атаки от потребители. Според тях \"Гугъл\" трябва да прекрати показването на страниците в бъдещи търсесения, да им плати обезщетение и да ги снабди с информация за потребителите, които са ги обиждали, тъй като е отчасти отговорна за нарушението на правата им. Според съда обаче операторът би трябвало да предприема действия, само ако е уведомен за ясно различимо нарушение на права, а не да проверява предварително дали съдържанието, което показва, е допустимо. \"Въвеждането на общи задължения за инспектиране на съдържанието сериозно ще затрудни бизнес модела на търсачките, а той е одобрен от законодателите и желан от обществото\", гласи решението на съда. През май 2014 г.  Европейският съд обяви , че хората имат право да искат онлайн търсачките  да премахват линкове  към  остаряла или невярна  информация за тях. Решението бе взето по делото на испанския адвокат Марио Костеха Гонсалес, който искаше \" Гугъл\" да спре  да показва линк към статия от 1998 г. за негови неплатени (по онова време) дългове. Това бе едно от най-важните съдебни решения за т.нар. \" право да бъдеш забравен \". Оттогава насам  търсачката  е получила искания да премахне над 2.4 млн. линкове към сайтове и е приела около 43% от тях.", "date": "2018.02.27", "title": "\"Гугъл\" не е длъжна да проверява предварително сайтовете, които показва, реши германски съд"}
{"url": "https://www.dnevnik.bg/biznes/2018/02/27/3137227_lidove_novini_pokaza_shemata_za_finansirane_na/", "text": "Как е структурирано финансирането на сделката за активите на чешката ЧЕЗ в България показа електронното издание на чешкия вестник  \"Лидове новини\". Според публикацията \"Уникредит Булбанк\" участва със 180 млн. евро, Първа инвестиционна банка - с 80 млн. евро. Дружествата Score Trade Global и Victory Trust, които според публикацията са с неясна история на активите, ще осигурят 187 млн. евро. В осигуряването на един от заемите участвала и Euro Star OOD, се казва в публикацията.  В българския Търговски регистър съществува дружеството \"Еуро стар\" ООД със съдружници Паата Зурабиевич Гамгонеишвили и Давид Михайлович Коблианидзе с равни дялове от по 2500 лв. То е регистрирано през 2009 г. с адрес на бул.\"Рожен\" в кв. \"Надежда\" в София с разнообразна дейност. Двамата бяха сред акционерите в дружеството, което беше собственик на \"Парадайс център\", като Коблианидзе беше и управител. />Информацията от чешкото издание беше  косвено потвърдена от премиера Бойко Борисов , получил отговор на свое запитване за параметрите на сделката до чешкия премиер Андрей Бабиш, чието дружество е издател на \"Лидове новини\". Борисов каза: \"Като отворих изпратеното от чешкия премиер, какво да видя: руско-грузински офшорки, руски банки, български, и то такива, които по някаква причина са имали проблеми\". Той не назова банките заради строгостта на Закона за банките, но предаде документите в секретното деловодство на парламента и поиска банковият надзор да ги провери. Освен това от думите му се разбра, че банките са предоставили \"писмо за комфорт\" - в банковото дело това е неформално писмо, издадено от банка, в което се демонстрира желание да бъде подкрепен клиент за краткосрочен заем, ако такъв бъде поискан. От написаното в чешката медия излиза, че общият финансов ресурс, ангажиран за сделката, е 447 млн. евро, което приблизително съответства на неофициално обявената цена от 320 млн. евро и заема от 116 млн. евро, който \"ЧЕЗ Разпределение\" беше теглило от ЕБВР през 2016 г. ", "date": "2018.02.27", "title": "\"Лидове новини\" показа схемата за финансиране на сделката за ЧЕЗ"}
{"url": "https://www.dnevnik.bg/bulgaria/2018/02/27/3137218_citat_na_denia_ubiistvo_ne_moje_da_bude_skrito/", "text": "Това заяви на редовния месечен брифинг на МВР вътрешният министър Валентин Радев. Той обясни, че за миналата година МВР не е успяло да разкрие едно-единствено умишлено убийство - показното покушение на шефа в НАП на \"Фискален контрол\" Иво Стаменов, който бе прострелян посред бял ден на 18 декември 2017 г. на централната столична ул. \"Дунав\" и  след това почина на 12 януари  2018 г. \"Не бих казал, че няма напредък, просто към момента няма какво да споделим\", лаконично заяви главният секретар на МВР Младен Маринов след въпрос какво се случва с разследването на убийството, определено от финансовия министър Владислав Горанов като \"изстрел срещу държавата и държавността\". Стрелбата срещу Стаменов бе последвана и от убийството на бизнесмен Петър Христов, който бе застрелян сутринта на 8 януари пред офиса му. Засега от МВР не разполагат със заподозрени и за това покушение. Според статистиката убийствата през м.г. са се увеличили с 20% спрямо броя им през 2016 г. От общо 95 регистрирани са разкрити 94. Разкриваемостта отбелязва ръст от 14% спрямо 79 регистрирани и 67 разкрити покушения през 2016 г. Миналата година в София са станали 27 убийства, следват Плевен – с 11, Стара Загора – с 10 и Пловдив – с 9.МВР не е успяло да разкрие едно-единствено умишлено убийство през 2017 г. Става въпрос за показното покушение на шефа на спецзвеното в НАП \"Фискален контрол\" и бивш полицай Иво Стаменов, който бе прострелян посред бял ден на 18 декември м.г. на централната столична ул. \"Дунав\" и след това почина на 12 януари. Колко убийства за последните 7 години се водят разкрити от МВР вижте  графиката .", "date": "2018.02.27", "title": "Цитат на деня: Убийство не може да бъде скрито, защото има труп"}
{"url": "https://www.dnevnik.bg/sport/2018/02/27/3137183_grigor_dimitrov_se_srina_sreshtu_117-iia_v_sveta_i/", "text": "Поставеният под №1 Григор Димитров отпадна още в първия кръг на турнира от категория \"АТП 500\" в Дубай. Българският тенисист изигра най-слабия си мач от началото на сезона и допусна обрат срещу участващия с \"уайлд кард\" Малек Джазири. Тунизиецът, който заема 117-ото място в световната ранглиста, се наложи с 4:6, 7:5, 6:4 след 2.17 часа. Мачът започна добре за Димитров, който спечели рутинно първия сет, без да даде нито една възможност за пробив на съперника. Играта на световния №4 обаче се срина драстично, а количеството двойни и непредизвикани грешки се увеличаваше с всеки изминал гейм. Още от началото на мача Димитров имаше огромни проблеми с втория си сервис и ретурите. Особено отчетливи бяха трудности му, когато посрещаше от бекхенд. Джазири се възползва от това и концентрира там почти всичките си начални удари. Въпреки това българският тенисист спечели комфортно първата част благодарение на солиден първи сервис и мощните си форхенди. Постепенно обаче и двете му най-силни оръжия спряха да работят. Това максимално улесни Джазири, който до този момент отстъпваше игрово, но след това не пропусна шанса да запише най-голямата победа в кариерата си. Димитров завърши мача с 14 аса, но и цели 12 двойни грешки. Той допусна още 29 непредизвикани грешки от игра. Джазири направи 26 непредизвикани грешки, три от които двойни. 34-годишният тунизиец завърши с повече печеливши удари - 36 срещу 29, въпреки че след първия сет българинът водеше категорично по този показател - 14 срещу 8. Димитров можеше да си улесни мача в самото начало, но пропусна три поредни точки за пробив в първото подаване на Джазири. Българският тенисист поведе с 40:0, но серия от добри сервиси и лоши ретури доведоха до скоростен обрат в гейма и равенство 1:1. След това двамата печелеха подаванията си без особени проблеми. В деветия гейм Димитров поведе набързо с 40:0, но направи две поредни двойни грешки. Джазири се добра до равенство, но не успя да се добере до нещо повече. При 4:5 тунизиецът сервираше за оставане в сета и се пропука. Той изостана с 15:40 и още при първия сетбол допусна двойна грешка, която сложи край на първата част след 40 минути игра. В този първи сет двамата бяха почти безгрешни, когато вкарваха първите си сервиси. Димитров спечели 14 от 16-те точки, когато това се случи, като пласира солидните шест аса. Джазири беше 9 от 11. И двамата обаче имаха проблеми с вторите си сервиси. Тази тенденция се запази при Димитров и във втория сет. Джазири обаче успя да стабилизира сервиса си и започна да печели с лекота своите подавания. При българина грешките започнаха да се увеличават с всеки следващ гейм. При 3:3 Джазири стигна до първата си точка за пробив в мача, но Димитров се измъкна. При 4:4 тунизиецът се добра до две поредни възможности при 40:15. Българинът отново се спаси, но при следващото си подаване отново показа колебания. Джазири имаше четвърти шанс за пробив, пропусна и него, но получи пета възможност. Този път световният №4 сбърка лесно воле при мрежата и даде шанс на съперника да сервира за влизане в трети сет. Тунизиецът, който заема 117-ото място в ранглистата, отново показа колебания в ключов момент. Той изостана с 30:40 и даде на Димитров първа точка за пробив във втория сет. При последвалото разиграване българинът контраатакува от форхенд и изглеждаше, че е върнал пробива. Джазири обаче поиска \"ястребово око\". Обжалването му се оказа успешно, а две бързи грешки на Димитров сложиха точка на втория сет. Третата част започна с четири бързи гейма, в които сервиращите загубиха само по една точка. Димитров пръв се вкара в неприятности, но все пак след две равенства измъкна подаването си за 3:2, без да даде шанс за пробив на съперника. Въпреки че играта му изобщо не се получаваше, Димитров получи чудесен шанс да нанесе ключов удар в мача. Той поведе с 40:15 в шестия гейм, но пропусна и двете възможности. Последва кошмарна намеса на мрежата, която даде геймбол на Джазири за 3:3. Тунизиецът не се възползва от него, но получи втори и този път го оползотвори. Пропуснатите възможности тотално сринаха играта на Димитров. Той изигра кошмарен седми гейм, в който на практика сам се проби на нула. Джазири затвърди бързо пробива след нова порция грешки на Димитров и поведе с 5:3. Пропуските от ракетата на българина продължиха с пълна сила и в следващия гейм. Той два пъти даде мачболи на Джазири, но благодарение на няколко добри първи сервиса все пак успя да измъкне подаването си за 4:5. Надеждите за обрат останаха живи, след като водачът в основната схема стигна до шанс за връщане на пробива. Последва обаче поредната порция непредизвикани грешки, която позволи на Джазири да обърне сервис гейма си и да сложи точка на спора.", "date": "2018.02.27", "title": "Григор Димитров се срина срещу 117-ия в света и отпадна още на старта в Дубай"}
{"url": "https://www.dnevnik.bg/zdrave/2018/02/27/3137229_borisov_shte_reshi_i_dali_da_se_podpishe_dogovorut/", "text": "Здравната каса може и да не подпише рамковият договор с Българския лекарски съюз за цените на дейностите през тази година. Това се разбира от писмо на съюза, който напомня, че срокът за подписването на документа изтича в сряда, 28 февруари. Вместо да се насрочи час да подписването обаче, лекарският и зъболекарският съюз са получили показа на среща при премиера Бойко Борисов в сряда. На нея са поканени и представители на здравната каса и здравното ведомство. Договорените условия по рамковия договор предвиждат увеличение на цените в над 130 клинични пътеки в болничната помощ. Постигнатата договореност сега обаче е под въпрос след като се разгоря скандала между здравния министър и здравната каса по въпроса за дълговете на касата за лечение на българи в чужбина. В резултат финансовият министър призова да не се бърза с подписването на рамковия договор. След активни двумесечни преговори с касата и постигнати договорености, които биха могли да внесат стабилност в системата на здравеопазването и да гарантират продължаващите здравни грижи на българските граждани, Надзорният съвет на касата неглижира подписването на рамков договор, което по закон следва да се случи утре, 28 февруари, 2018 г., пише в писмото на лекарския съюз. Според него с безотговорното си поведение надзорът дава ход на едностранно административно налагане на регулации в системата на здравеопазване, което предполага незачитане потребностите на пациентите от подобряване качеството на здравните услуги у нас и поставяне заетите служители в сектора в неприемливи условия на труд. Апелира се трезво да се обсъди създалата се ситуация. Междувременно по-рано днес се разбра, че новият рамков договор с Българския зъболекарски съюз ще бъде подписан утре в Министерството на здравеопазването и ще влезе в сила от 1 април. Това съобщи д-р Николай Шарков, председател на Българския зъболекарски съюз, цитиран от държавното радио. Акцент сред новите договорени услуги са изработката на цели плакови протези, които от 1 септември ще се заплащат от здравната каса за хора на възраст между 65 и 69 години. На тази възраст са около 483 хиляди души, от които по проучвания около 50% имат частично (горно, долно) или тотално обеззъбяване. Пациентите ще доплащат за материалите и работата на зъботехника, цената ще е различна, но ще е около 5 пъти по-малка от заплащаната досега. Вбъдеще тази услуга по протезирането ще обхване и по-широка група хора. За възрастните над 18 г. касата ще продължи да покрива 1 преглед и 3 дейности, които могат да бъдат поставяне на пломба, вадене на зъб или комбинация от всичко това. Бременните могат да отидат и на втори преглед при зъболекар. За децата с психични проблеми зъболечението е напълно безплатно. Общият бюджет на здравната за дентални услуги е 157 млн. лева + 5% от цената на протезите. Като цяло договорът не предвижда промяна в доплащането за преглед при зъболекар.", "date": "2018.02.27", "title": "Борисов ще реши и дали да се подпише договорът между здравната каса и лекарите"}
{"url": "https://www.dnevnik.bg/evropa/2018/02/27/3137047_v_italiia_sporovete_za_vaksinite_se_prehvurliha_na/", "text": "В Италия борбата срещу дребната шарка (морбили) се прехвърли от лекарския кабинет на политическото полесражение. Страната е изправена пред една от  най-тежките епидемии от морбили  в последните години - тя отчита шесткратно увеличение на случаите, които представляват една четвърт от случаите в Европа. И въпреки това правителствената реакция - нов закон,  задължаващ родителите да ваксинират децата си  срещу морбили и още девет детски болести - се превърна в един от най-полемичните въпроси преди общите избори на 4 март. Здравните власти не могат да повярват, че на фона на напълно предотвратима епидемия от морбили благодарение на  предизборна кампания , през която видни политици поставяха под въпрос безопасността на ваксините и осъждаха задължителните имунизации. Това е само един пример за смута, който антисистемните политики създадоха около базисните факти за живота и смъртта в Италия, и за трайния ефект на отречена днес статия в сп. \"Лансет\", свързала аутизма с ваксината MMR (против морбили, заушка и рубеола) отреди 20 години. \"Политиците не бива да се месят в здравните въпроси, иначе ще започнем да обсъждаме и използването на антибиотици при инфекции\", казва д-р Роберто Йерачи, координатор на имунизациите в Първи район в Рим, между две проверки как върви ваксинирането на неговите съпротивляващи се, мънички пациенти. \"Нека да е ясно: Ваксините спасяват живот. Те подобряват качеството на живота, намаляват разходите за здравеопазване - както на отделните хора, така и колективно\", отбеляза той. Но италианската медицинска общност, изповядваща традиционна медицина, скочи срещу надигащия се прилив от популистки, антисистемни Мнозина разкритикуваха новия закон, внесен от Демократическата партия, изискващ родителите да имунизират децата си срещу 10 болести, за да могат да ги запишат в училище. Лозунгът \"Ваксина - да, задължителност - не\", се превърна в мантра на  Матео Салвини , водач на крайнодясната, евроскептична партия \"Лигата\", която участва заедно с партията \"Форца Италия\" на Силвио Берлускони в дясноцентристката коалиция, оглавяваща допитванията. Салвини обеща да премахне закона, ако дясноцентристите спечелят изборите другата седмица. Над 1000 души дойдоха в събота в Рим въпреки дъжда на митинг против ваксините, за да протестират срещу новия закон и да настояват за \"свобода на избора\" за децата си. Те носеха транспаранти с текст: \"Наука: Съмнявайте се в нея, за да я подобрите\" и \"Рисковете, свързани с ваксините, са нищожни - докато не се случи на вашето дете\". \"Искаме да сме свободни сами да решаваме какво да правим с децата си, родени здрави\", казва Милена Мучоли, майка на едногодишно момченце от крайбрежния град Римини. \"Не искаме в организма им да бъдат вкарвани лекарства или други неща, които могат да го увредят\", допълва тя. Законът влиза в сила следващия месец и неспазването му ще се наказва с глоба до 500 евро. Той беше одобрен въпреки възраженията на \"Лигата\" и на популисткото Движение \"Пет звезди\", чийто основател Бепе Грило вся съмнение във ваксините, мамографиите и задължаването на родителите да имунизират децата си - част от цялостното му недоверие към фармацевтичните компании и здравната индустрия. Движение \"Пет звезди\" твърди, че не е против ваксинирането, а Доскоро обаче официалната му програма \"Да на ваксинирането, не на ваксинирането. Нека сме наясно\" повдигна въпроса дали то е необходимо. Той обърна внимание върху възможните странични ефекти, отбеляза, че родителите са изгубили доверие в науката, лекарите, фармацевтичните компании и политиците, и призова да се намали броят на задължителните имунизации. Сара Куниал - кандидат от Движение \"Пет звезди\" в северната област Венето - преди време нарече ваксините \"геноцид\". В резултат на това министърът на здравеопазването Беатриче Лоренцин, архитект на закона и водач на малка партия в лявоцентристката коалиция, посвети по-голямата част от кампанията си в защитата им. \"Твърде много ваксини? И кой решава, Салвини ли?\", запита в Рим Лоренцин, разкритикува активистите в кампанията срещу имунизирането и отбеляза, че във Франция се искат 11 ваксинации. \"Да дадем възможност на майките и бащите да вършат работата си, на лекарите - да вършат своята, а и да говорят за неща, от които не разбират\", заяви тя. Преди новия закон италианските родители бяха длъжни да ваксинират децата си против четири заболявания: дифтерит, тетанус, полиомиелит и хепатит Б. Прилагането на това изискване обаче беше неравномерно, а скептицизмът към ваксините се засили отчасти поради съмненията, породени от статията в \"Лансет\" (днес отречена), която свързваше аутизма с ваксината срещу морбили, заушка и рубеола. Към 2015 г. равнището на ваксиниране при двегодишните деца спадна до 93.4%, доста под прага от 95 процента, определен от Световната здравна организация като долна граница за предотвратяване на епидемии. При някои конкретни ваксини като MMR равнището на имунизирането в Италия през 2015 г. намаля на 85.3%, създавайки предпоставки за епидемията с 5006 заболели и четири смъртни случая миналата година. \"Тези 85.3 процента просто не са достатъчни\", каза Роб Бътлър, ръководител на европейската програма към отдела за предотвратими с ваксини заболявания в СЗО. \"Това поставя Италия сред шепа страни в дъното на списъка от 53 държави в нашия район\", допълни той. По брой случаи на морбили Италия се нарежда само след Румъния, в която са регистрирани 5562, а двете страни заедно представляват половината случаи на морбили в Европа миналата година. Румъния обаче има значително ромско население, подложено на дискриминация и често лишено от достъп до здравни услуги, което не важи за Италия, където здравеопазването е общодостъпно и безплатно, казва Бътлър. Според него епидемията от морбили се е разпространила отчасти сред тийнейджърите и младежите. Именно това е възрастовата група, която вероятно е пропусната при ваксинациите срещу заболяването в резултат на породеното съмнение от статията в \"Лансет\" преди 20 години. Тези неваксинирани млади хора, казва Бътлър, впоследствие са предали болестта на по-уязвимите групи: неваксинирани новородени, хора със слаба имунна система, които не могат да се ваксинират, възрастни и болни хора. Д-р Джовани Реца, директор на научните изследвания във Висшия институт по здравеопазване към здравното министерство, казва, че някои характерни за италианците черти са ги направили податливи на силата на интернет да разпространява дезинформация. Италианците могат да бъдат себични, да поставят под въпрос авторитета и да се фиксират прекалено върху едното или двете деца, които имат, каза Реца. Много родители са забравили времената, когато хората са умирали от болести, днес - предотвратими, ако всички се ваксинират, допълни той. \"Ваксините са жертва на собствения си успех\", подчерта Реца./БТА/", "date": "2018.02.27", "title": "В Италия споровете за ваксините се прехвърлиха на политическата сцена"}
{"url": "https://www.dnevnik.bg/video/2018/02/27/3137210_borisov_gadovete_i_skandalut_s_chez_video/", "text": "След като в продължение на три дни твърдеше, че  държавата не може да се меси в сделката  за продажбата на българския бизнес на ЧЕЗ на слабоизвестната българска компания \"Инерком България\", днес премиерът Бойко Борисов реши да се намеси в случващото се. Каква е причината - вижте във видеото.", "date": "2018.02.27", "title": null}
{"url": "https://www.dnevnik.bg/tehnologii/2018/02/27/3137230_dogodina_moje_da_ima_mobilen_internet_na_lunata_za/", "text": "Компанията \"Водафон\" (Vodafone) обяви във вторник, че планира да изгради първата 4G мрежа за мобилни комуникации на Луната. За технологичен партньор е привлечена \"Нокиа\" (Nokia), а събитието ще съвпадне с 50-годишнината от стъпването на човек на лунната повърхност. Мрежата ще е предназначена за PTScientists - група от учени и инженери доброволци, базирана в Германия, която през юни 2009 г. се включи в конкурса на \"Гугъл\" за наградата Lunar X-Prize, чиято цел е мисия до Луната. Берлинската група работи с \"Ауди\" и германското поделение на \"Водафон\", за да реализира първото частно спускане на повърхността на земния спътник. В края на януари от \"Гугъл\" обявиха, че засега никой не е спечелил конкурса, няма да има старт до 31 март 2018 г., каквито бяха първоначалните планове, и се проучва как инициативата да продължи напред. Според съобщението на \"Водафон\" от вторник стартът за PTScientists е планиран за 2019 г. от космодрума в Кейп Канаверал на борда на ракета Falcon 9 на компанията SpaceX. От \"Водафон\" обясняват, че първата лунна 4G мрежа ще свързва базовата станция в спускаемия апарат с два всъдехода Audi quattro. Модулът за ултракомпактна мрежа ще е най-лекият, създаван някога - под 1 кг. С негова помощ всъдеходите ще предават данни и видео сигнал с висока резолюция, който от Берлин ще бъде излъчван по цялата планета. Планът на мисията е всъдеходите да се доближат до бъгито на НАСА от Аполо-17, с което астронавтите Юджийн Сърнан и Харисън Шмид изследваха Луната през декември 1972 г. Двете аудита са малки - с тегло едва около 30 кг и капацитет за 5 кг товар. Управлението им ще се извършва в реално време от Земята с джойстик на базата на ориентация от триизмерни данни, събирани от стереоскопичните камери.", "date": "2018.02.27", "title": "Догодина може да има мобилен интернет на Луната за работа с първото извънземно Audi"}
{"url": "https://www.dnevnik.bg/photos/2018/02/27/3137105_fotogaleriia_svetovnite_snimki_na_denia_-_27_fevruari/", "text": "Ветровит зимен ден край езерото Леман в Женева, Швейцария.", "date": "2018.02.27", "title": "Фотогалерия: Световните снимки на деня - 27 февруари 2018 г."}
{"url": "https://www.dnevnik.bg/politika/2018/02/27/3137253_pri_dogan_dps_obiavi_prinos_za_stabilnostta_no/", "text": "Парламентарната група и Централното изпълнително бюро на ДПС заседаваха в т.нар Сараи на почетния председател на партията Ахмед Доган. По предварителна информация срещата с Доган е била планирана още миналата седмица. След срещата от пресцентъра на ДПС разпратиха съобщение с казаното от лидера Мустафа Карадайъ пред чакащи отвън медии. Заседанието при Доган не е прецедент. На коледно събиране през декември м.г.  почетният председател обяви, че в момента не вижда партия от опозиционните сили, която да е готова да поеме управлението . \"За да проведем днешното заседание тук има няколко предпоставки. Първо имаше едни призиви за стабилност по време на европредседателството. В тази връзка ние тази стабилност я разбираме като стабилност на държавата и в този смисъл даваме своя принос за стабилността на държавата. От друга страна последните два месеца наблюдаваме, че властимащите непрекъснато генерират различни видове скандали и конфликти дори между институциите\", каза Карадайъ, се посочва в съобщението. Запитан относно предсрочни избори Мустафа Карадайъ каза, че такова нещо още от ДПС не са казали, се посочва в съобщението. \"Ние работим и даваме своя принос за стабилност на държавата. Някои хора се опитват да го разбират като стабилност на властта. Стабилността на властта е част от стабилността на държавата, но тези две неща не са еднозначно равни. От друга страна, обаче властимащите непрекъснато да генерират скандали, дори конфликти между институциите, това са тревожни неща, с оглед стабилността на страната. Тези скандали пораждат напрежение в обществото\", посочи още Мустафа Карадайъ. Със семинар ДПС се готви за управлението  \"Другата темата, която беше важна за нас е, че ни предстои един семинар на 5 март за отворено управление. Това е важна тема за нас и не само за нас. От тази гледна точка можете да го приемете дори като един вид подготовка за управление на страната от наша страна\", изтъкна председателят на ДПС. \"Отворено управление – нова възможност за либералните демокрации. Привличане на гражданите в процеса на вземане на решения\" е темата на семинар, който ДПС организира, за да даде началото на широка обществена дискусия за възможностите и предизвикателсвата, пред които са изправени демокрациите от новото време, съобщиха от партията миналата седмица. За участие във форума е поканен дългогодишният председател на АЛДЕ сър Греъм Уотсън. Поканени са още народни представители, представители на европейските институции, представители на академичната общност и местната власт. За ЧЕЗ да се произнесат съответните органи  Лидерът на ДПС коментира още, че очакват темата за оставката на енергийния министър Теменужка Петкова да дойде до Народното събрание, където ще изложат мотивите и аргументите си по нея. Карадайъ коментира сделката с ЧЕЗ като заяви: \"Според нас за сделката за ЧЕЗ предстоят съответните органи и институции на държавата в рамките на закона, правилата и процедурите, да се произнесат, и да се запознаем с техните констатации и решения, и от там нататък и ние ще се произнесем.\" \"Ако е закъсняла реакцията на институциите по тази сделка, според законите, тогава има наистина закъснение, но ако има оценка за закъсняла реакция, според нечии очаквания, това е друга тема\", каза още по темата Мустафа Карадайъ.", "date": "2018.02.27", "title": "При Доган ДПС обяви принос за стабилността, но критикува властта за скандалите"}
{"url": "https://www.dnevnik.bg/sviat/2018/02/27/3137238_germanskite_konservatori_se_gotviat_za_erata_sled/", "text": "Ангела Меркел попадна в ситуацията на стария Конрад Аденауер и късния  Хелмут Кол , най-дълго управлявалите канцлери от ХДС - съответно от 1949 до 1963 и от 1982 до 1998 година. Да, Меркел все още ръководи партията и все още не е застрашена. Защото в ХДС не обичат превратите. Но всички назовани от Меркел министри в новия кабинет (ако въобще се стигне до нова широка коалиция) са по-млади от нея, някои дори - доста по-млади. Това важи и за новия генерален секретар на партията Анегрет Крамп-Каренбауер. С други думи: ХДС гледа напред. И се развива. Други излизат напред Цели пет месеца след изборите за Бундестаг Меркел се опита да убеди съпартийците си да гласуват за новата широка коалиция. И успя - делегатите на партийния конгрес одобриха с голямо мнозинство коалиционното споразумение. Това може и да звучи като \"Да продължим в същия дух\". Но същинското послание на делегатите беше друго: \"Да не продължаваме в същия дух\". Този партиен конгрес не беше \"конгресът на Меркел\". Да, тя държа най-дългата реч, обясняваше и разясняваше с цел да убеди съпартийците си да дадат гласа си за коалиционното споразумение. Но  Анегрет Крамп-Каренбауер  беше тази, която държа пламенната реч. По време на словото си Меркел говори само за собствената партия. Не назова нито една друга политическа сила, освен \"Алтернатива за Германия\" - дяснопопулистката партия, която канцлерката не споменаваше почти никога по време на предизборната борба. ХДС с Меркел - ХДС след Меркел Най-сърдечните аплодисменти се чуха не след речта на Меркел, а при споменаването на отиващите си министри Херман Грьое и Томас де Мезиер и при първото назоваване на Анегрет Крамп-Каренбауер и на бившия финансов министър  Волфганг Шойбле . А четириминутните аплодисменти за Меркел се дължаха на простия факт, че някои от присъстващите продължаваха да ръкопляскат, макар че вече се бяха задълбочили в разговори със свои съпартийци. А някои от делегатите дори не помръднаха ръцете си след речта на Меркел. С други думи: този партиен конгрес на ХДС беше конгрес на прехода. Конгрес, който през повечето време изглеждаше като първия след ерата Меркел.", "date": "2018.02.27", "title": "Германските консерватори се готвят за ерата след Меркел"}
{"url": "https://www.dnevnik.bg/sport/2018/02/27/3137275_marica_vze_geim_sreshtu_dinamo_v_kazan_no_napusna/", "text": "Волейболистките на  \"Марица\"  напуснаха Шампионската лига с шест поредна загуба. Българският отбор спечели гейм, но загуби с 1:3 (23:25, 25:21, 15:25, 6:25) гостуването си на един от най-силните тимове в Европа - \"Динамо\". Воденият от Иван Петков състав се постара да остави добри впечатления в Казан. След първите два гейма изглеждаше, че ще постигне целта си, но след това руският отбор постигна разгромна победа. В четвъртата част съставът от Пловдив взе едва 6 точки. \"Динамо\" направи забележителните 12 аса и 17 блокади по пътя към успеха си. Българската националка в отбора Елица Василева стана втора по резултатност с 15 точки, а с 18 завърши Ирина Воронкова. \"Марица\" направи пробив, като влезе в групите на най-силния европейски турнир. В него обаче съставът взе само една точка. Полският \"Хемик\" успя да се класира втори и продължава в следващата фаза след драматичен обрат за 3:2 срещу \"Визура\".", "date": "2018.02.27", "title": "\"Марица\" взе гейм срещу \"Динамо\" в Казан, но напусна Шампионската лига с шеста загуба"}
{"url": "https://www.dnevnik.bg/sport/2018/02/27/3137282_espanyol_spria_pobednata_seriia_na_real_s_kusen_gol/", "text": "След  четири поредни победи  в Ла Лига шампионът \"Реал\" (Мадрид) направи грешна стъпка при гостуването на \"Еспаньол\" и загуби срещата на \"Ел Прат\" с 0:1. Каталунците записаха нов престижен резултат на собствения си стадион, след като в началото на месеца  направи 1:1 с градския съперник \"Барселона\"  отново в шампионатен сблъсък. В герой за тима на Кике Санчес Флорес се превърна Жерар Морено, който вкара единствения гол в третата минута на добавеното време. Визитата в Каталуня за мадридчани се оказа много тежка за състава на Зинедин Зидан и не му позволи да се доближи на четири точки зад втория в класирането \"Атлетико\" (Мадрид). \"Реал\" беше без голямата си звезда  Кристиано Роналдо , който получи почивка. Отсъствието на португалеца обаче се оказа ключово, защото не се намери кой да вкара гол. Освен Роналдо заради травми не играха Тони Кроос, Марсело и Лука Модрич, а Даниел Карвахал и Карим Бензема останаха на резервната скамейка. Французинът все пак се появи след почивката, но не промени играта с нищо. През първото полувреме \"Еспаньол\" стигна до попадение чрез Жерар Морено, но то беше отменено заради засада на нападателя. След това \"Реал\" имаше претенции за дузпа, когато Виктор Санчес спря с ръка изстрел на Гарет Бейл, но удар от 11-те не беше отсъден. През втората част нямаше толкова интересни моменти, но Диего Лопес впечатли с изявите си. Стражът на \"Еспаньол\" отчая бившия си тим с важни спасявания в ключовите моменти. При опитите на домакините от контраатаки пък мадридчани показаха слабости в защита. На моменти Серхио Рамос и останалите защитници на шампионите действаха разконцентрирано. В 88-ата минута отново Морено беше в центъра на събитията, но неговият удар мина на сантиметри от целта. Пет минути по-късно нападателят се поправи и с точен удар наказа високомерието на защитниците на \"Реал\". В подреждането \"Реал\" остава трети с 51 точки на 14 зад лидера \"Барселона\". Зад мадридчани е \"Валенсия\" с 49, но \"прилепите\" имат и мач по-малко като в сряда гостуват на \"Атлетик\" (Билбао).", "date": "2018.02.27", "title": "\"Еспаньол\" спря победната серия на \"Реал\" с късен гол"}
{"url": "https://www.dnevnik.bg/sport/2018/02/27/3137310_fetel_dade_nai-dobro_vreme_vuv_vtoriia_den_ot/", "text": "Четирикратният световен шампион във Формула 1 Себастиан Фетел даде най-добро време във втория ден от предсезонните тестове. Германският пилот на \"Ферари\" навъртя 98 обиколки (456 километра) на пистата \"Каталуня\" край Барселона, а най-доброто му постижение беше 1:19.673 минути. Фетел записа резултатът си с гумите софт и беше по-бърз от най-доброто време поставено на тестовете преди 12 месеца, когато Валтери Ботас записа 1:19.705 при доста по-добри условия. Както и в първия ден от тестовете в Барселона беше много по-студено от обичайното. Пилотите все пак се радваха на сухо време, а обедната почивка беше отменена, заради задаващият се циклон по-късно през деня. След края на изпитанията следобяд, над столицата на Каталуня заваля и сняг. Въпреки ниските температури от около 4-5 градуса, Фетел даде резултат с половин секунда по-добър от този на  Даниел Рикардо в първия ден . \"Днес беше важно не толкова времето ни, а фактът, че направихме почти 100 обиколки без да имаме някакъв проблем с болида. Над това сме се концентрирали в момента и аз съм доволен. Иначе всичко е наред с изключение на това, че е много студено\", каза Фетел, който караше за първи път  новия болид SF71H . Зад германския ас на \"Ферари\" остана Валтери Ботас, който записа 1:19.976 с гумите медиум. Финландецът завъртя 94 тура (438 обиколки), след като \"Мерцедес\" промени първоначалните си планове. Световните шампиони смятаха за втори пореден ден да дадат по една сесия на двамата си пилоти, но заради променливото време Ботас остана в кокпита през целия ден. \"Решението беше мое, защото не знаехме какво време да очакваме следобяд. Валтери каза, че се чувства добре и, че започва да усеща по-голяма увереност с всяка изминала обиколка. След като отпадна паузата по обяд сметнах, че е по-добре да имаме още един час за изпитания, вместо да го изгубим докато се сменяме\", каза световният шампион Люис Хамилтън. За негово съжаление прогнозата за времето за сряда не е оптимистична, след като се очакват валежи. Поради тази причина отборите искат тестовете да бъдат удължени с още един ден и да продължат до петък. След тежкия първия ден в \"Макларън\", в който Фернандо Алонсо имаше проблем с окачването и изгуби задната си дясна джанта, сега тимът имаше малко повече поводи за оптимизъм. Щофел Вандорн даде трети резултат – 1:20.325. Белгиецът използваше най-меките гуми хиперсофт, но неговите изпитания бяха ограничени до едва 37 обиколки. Болидът на Вандорн имаше проблем в ауспуха, което доведе до загуба на мощност и преждевременно прибиране в бокса. Зад пилота на \"Макларън\" се нареди Макс Верстапен, който направи 67 обиколки и с гумите медиум беше само на една хилядна зад Вандорн в най-добрия си опит. Останалите, които взеха участие във втория ден от тестовете бяха Карлос Сайнц с \"Рено\", Пиер Гасли с \"Торо росо\", Роберт Кубица и Сергей Сироткин от \"Уилямс\", Естебан Окон с \"Форс Индия\", Шарл Леклер със \"Заубер\" и Кевин Магнусен от екипа на \"Хаас\". Интересно оплакване пък имаше пилотът на \"Торо росо\" Пиер Гасли, който изрази недоволството си от системата за сигурност halo (ореол от англ.). Французинът обясни, че е скъсал своя гащеризон, в опита си да излезе от болида. Гасли е първият пилот, който има оплаквания от ореола, след като много от колегите му са положително настроени, след като сигурността е повишена.", "date": "2018.02.27", "title": "Фетел даде най-добро време във втория ден от тестовете във Формула 1"}
