{"url": "https://www.dnevnik.bg/sport/2019/11/14/3992397_federer_specheli_duela_s_djokovich_i_go_eliminira_ot/", "text": "Роджър Федерер се класира за полуфиналите на заключителния \"Мастърс\" турнир в Лондон, след като надви в директен дуел Новак Джокович с 6:4, 6:3. Вторият и третият в световната ранглиста изиграха вълнуващ двубой в зала \"О2 арена\" пред пълни трибуни. Маестрото взе първи успех над Джокера след четиригодишно прекъсване. Последната победа на швейцареца над Джокович отново беше в Лондон, пак в мач от групите. След това Джокович записа четири поредни успеха, включително и на финала на \"Уимбълдън\" през лятото, когато отрази два мачбола на Маестрото, за да вдигне трофея. \"Невероятна атмосфера и невероятен противник. Играх много добре от началото и знаех, че трябва да съм на много високо ниво, защото само така можеш да победиш Новак\", каза Федерер след срещата. Той успя да победи след само час и 14 минути на корта. Маестрото се класира за 16-ия си полуфинал в Лондон при своето 17-о участие. Победата му слага и край на надеждите на Джокович да завърши годината като №1 в света. Федерер реализира ключов пробив в третия гейм от първия сет, което му позволи да вземе и първата част. Вторият сет отново започна добре за Маестрото, който можеше да пробие още в началото.      Той го постигна в петия гейм, повеждайки с 3:2, след което проби още веднъж в деветия, с което спечели и мача. Федерер е вторият полуфиналист след Доминик Тийм, който записа две победи в първите си два мача от групата, а в третия загуби от Матео Беретини с 6:7 (3), 3:6. В петък са мачовете от другата група - Даниил Медведев срещу Александър Зверев и Рафаел Надал - Стефанос Циципас.", "date": "2019.11.14", "title": "Федерер спечели дуела с Джокович и го елиминира от финалния \"Мастърс\""}
{"url": "https://www.dnevnik.bg/sviat/2019/11/14/3992213_izslushvaniiata_za_impiichmunt_na_trump_rialiti_shou/", "text": "Конгресмените от Демократическата партия си опитаха вчера късмета в телевизионно риалити шоу, но без категоричен резултат. Те представяха аргументи, с които да убедят американската общественост, че бившата звезда в този жанр, президентът Доналд Тръмп, трябва да бъде  подложен на импийчмънт. За разлика от най-добрите телевизионни риалити формати - да не говорим за самото президентско управление на Тръмп - нямаше кой знае какви фойерверки или взривоопасни моменти. За демократите е необходимо тези изслушвания да отекнат сред широката общественост в САЩ, за да получат подкрепа за процес, която може да доведе до  импийчмънт  и отстраняване от властта на върховния главнокомандващ, който е от Републиканската партия. Вчера часове наред американските телевизии предаваха на живо показанията и задаването на въпроси, но всичко мина по-скоро спокойно и само в отделни моменти имаше повишаване на тона или някакви резки изказвания. Според президентския син  Ерик Тръмп  всичко е било доста скучно. \"Това е ужасно отегчително...\", написа той в \"Туитър\" вчера към обяд. Публикациите му в социалната мрежа след това бяха споделени от хиляди хора, но тази реакция беше подложена на критики от опонентите на баща му, включително от демократите, които ръководиха вчерашните изслушвания. \"И в отегчителното понякога може да се намери нещо значимо. Тук става дума за нещо, което е от изключителна важност\", заяви Дийн Филипс, конгресмен демократ от колебаещ се избирателен район в Минесота. \"Разбира се, не бих използвал за изслушванията думата \"вълнуващи\". Но всички ние трябва да ги следим внимателно\", добави той. Демократите се надяват, че изслушванията ще покажат - по подходящ за телевизията начин - порочните практики, с които според тях си служи Тръмп, и по-специално това, че е спрял финансовата помощ за Украйна, докато в същото време е упражнявал натиск върху президента й да разследва ролята на  Хънтър Байдън,  сина на бившия вицепрезидент на САЩ Джо Байдън, който е бил в управителния съвет на украинска енергийна компания. Джо Байдън е водещ кандидат за президентската номинация на Демократическата партия за изборите през 2020 г. Вчера конгресмени и юристи разпитваха Джордж Кент, заместник-държавния секретар за Европа и Евразия, и посланик Уилям Тейлър, шарже д'афер в американското посолство в Украйна. И двамата директно свързаха президента с кампания за оказване на натиск върху Украйна да проведе разследвания, които биха го облагодетелствали политически.      Републиканците като цяло се въздържаха да прекъсват заседанието, което конгресмен Адам Шиф - демократът, ръководещ изслушванията - призна, като благодари на присъстващите, че са показали сериозно и цивилизовано отношение. \"Не сме тук, за да забавляваме, тук сме, за да стигнем до истината, за да можем да потърсим отговорност на всички замесени, на всички, чак до президента, включително и на самия него\", каза конгресмен Вал Демингс, демократ от Флорида. Тейлър и Кент открито и ясно изразиха безпокойството си от действията на Тръмп по отношение на Украйна. Изслушванията продължават утре. Тръмп и хората от най-близкото му обкръжение е малко вероятно да дадат показания. Това може да лиши демократите от това, към което се стремят - от момент, който да прикове вниманието на американското общество, което вече е уморено от дългото разследване на специалния прокурор  Робърт Мюлър  за руска намеса в изборите през 2016 г. \"Надявам се, че ще се стигне до онзи завладяващ момент, който ще обърне американския народ още по-категорично срещу президента, не съм сигурен дали това ще се случи\", каза стратегът на демократите Джим Манли. Републиканците, изглежда, са имали нареждане от ръководството си да не предприемат рискове, каза той. \"Но тъй като изслушванията минаха добре за демократите, не очаквам и занапред да е така\", добави Манли. /БТА", "date": "2019.11.14", "title": "Изслушванията за импийчмънт на Тръмп: риалити шоу, но скучно"}
{"url": "https://www.dnevnik.bg/sviat/2019/11/14/3992190_v_iran_sporiat_za_mnogojenstvoto/", "text": "                         След края на Втората световна война на мъжете в Германия им било разрешено да имат до четири жени, заяви миналия месец ултраконсервативният ирански депутат Али Мотахари. Той уточни, че много германки останали без съпрузи - голяма част от тях загинали във войната. Истината е, че в Германия полигамията е забранена още от 1871 година. Както преди, така и след края на войната, а и днес тя е наказуемо деяние. В Иран обаче все още е в сила Законът за семейството от 1974 година (от времето на шаха), който разрешава на мъжете да имат втора жена - при определени условия. Всъщност на полигамията в Иран се гледа с лошо око, казва известната иранска адвокатка Фарида Гейрат. \"Али Мотахари знае това много добре. Доколкото ни е известно, самият той живее в полигамия\", подчерта тя в телефонно интервю за ДВ. \"Водачът на иранската революция аятолах Хомейни е живял в моногамия, неговият наследник аятолах Хаменей - също. Тази странна инициатива в полза на полигамията обаче няма никакъв шанс за успех\", допълва Гейрат. Полигамията - \"помощ\" за жените в трудно положение? Въпреки това в Иран тече гореща дискусия за полигамията. А Мотахари е един от малцината политици, които участват в нея. В навечерието на парламентарните избори през март догодина той, изглежда, е тръгнал по пътя на политическото си самоубийство. Защото една голяма част от иранското общество е възмутено. Капката, с която чашата на търпението преля, е един уъркшоп на Института за религиозни ценности в свещения град Кум, който учи жените и мъжете как да живеят в полигамия. Влиятелни ирански депутати като Али Мотахари и части от консервативните среди в обществото се застъпват за това (най-вече) заможните мъже да могат да имат повече от една съпруга. И те се опитват да го представят като \"помощ за жени в неравностойно положение\". И по-специално визират жените, които сами издържат семействата си - деца, родители, съпрузи. По официални данни през последните 10 години броят на тези иранки е нараснал със 70 процента. В момента около 3 милиона жени в Иран се смятат за \"глава на семейството\". В същото време разходите за издръжка на иранските семейства са се увеличили с 50 процента според официалната статистика. Само хранителните продукти са поскъпнали от март 2018 до март 2019 с над 70 процента. В същото време заплатите са се повишили най-много с 20 на сто, сочат още данните. \"Реклама за легална проституция\" \"Разбира се, че има отчаяни жени в Иран, които не виждат друг начин, освен да станат втора съпруга, казва Гейрат. Но това не може да е решението на съществуващите социални проблеми в страната\", допълва тя. Възмутени са не само защитниците на правата на жените - голяма част от консервативните кръгове в иранското общество определят инициативата от град Кум като \"реклама на легална проституция\". Впрочем в района на свещения град са много разпространени тъй наречените \"временни бракове\" - по стара шиитска традиция. При тях в брачния договор се вписва времето, за което бракът е валиден - от 30 минути до 99 години. С изтичането на срока жената губи и правата си като съпруга. \"Както във всяко друго общество, в което сексуалността е тема табу, така и в Иран много хора поддържат извънбрачни връзки, казва за ДВ социологът Амин Бозоргиян. Част от консервативните кръгове иска да наложи полигамията като начин на живот в обществото. Но самото общество я отхвърля, тъй като през последните 100 години то възприе моногамията като светска ценност\", допълва той. Хаменей не обича многоженците През последните 110 години ислямската република е преживяла три революции. Но още не е решена битката за ценностите - дали да се наложат религиозните традиционни ценности или светските ценности на съвременния свят. Везните се накланят ту в едната, ту в другата посока. Така например е имало периоди, в които традиционното покриване на жените с хиджаб е било забранявано. Днес обаче то е задължително. Впрочем сред духовниците също има противници на полигамията - самият аятолах Хаменей е сред тях. Той не толерира многоженството, а който от екипа му си вземе втора жена, незабавно бива уволняван.", "date": "2019.11.14", "title": "В Иран спорят за многоженството"}
{"url": "https://www.dnevnik.bg/bulgaria/2019/11/14/3992274_sindikatite_iskat_sreshta_s_premiera_zaradi/", "text": "Синдикатите КНСБ и \"Подкрепа\" смятат предложението на управляващите първият ден от болничните да не се плаща за неприемливо, предаде БТА. Лидерите на двата синдиката Пламен Димитров и Димитър Манолов заявиха, че няма да приемат такова решение, че вече са в конфликт с управляващите и искат спешна среща с премиера и финансовия министър, на която очакват по най-бързия начин днешното предложение да се ревизира. Съвместното изявление на двамата синдикални лидери идва часове след като на з аседание на съвета на управляващата коалиция  е взето решение да се промени законодателството така, че първият ден от болничния лист да бъде неплатен. Според досегашните разпоредби първите три дни от обезщетението за болест се плащат от работодатели в размер 70% от осигурителния доход. Работодателите от години недоволстват от ширещата се според тях практика мними болни да удължават почивните си дни около празниците с помощта на лекарите. Промяната обаче не беше включена в правителствения пакет законови промени, съпътстващ приемането на бюджета на Държавното обществено осигуряване за догодина, които по процедура се обсъждат в рамките на Националния съвет за тристранно сътрудничество, преди да бъдат внесени в парламента. Синдикатите заявиха, че това предложение не е консултирано и съгласувано с никой от тях. По думите на Пламен Димитров е станало ясно, че предложението е дошло от финансовия министър. Лидерът на парламентарната група на ГЕРБ Даниела Дариткова, която е лекар по професия, увери пред БНР, че  ще бъдат чути мненията на всички, ангажирани в тристранния съвет. По думите й управляващите са готови да чуят всички аргументирани мнения и да търсят балансирани решения, но са нужни и мерки срещу драстичното увеличение на болничните листове. Статистиката на Националния осигурителен институт  сочи, че от 2014 до края на 2018 г. броят на издадените болнични листове нараства средно с 20% като тези със срок до три дни - с над 47%. Още по темата вижте във видеото \"Държавата срещу болничните\":", "date": "2019.11.14", "title": "Синдикатите искат среща с премиера заради орязването на болничните"}
{"url": "https://www.dnevnik.bg/bulgaria/2019/11/14/3992254_banov_vidia_uronvane_na_prestija_mu_v_propuska_da_se/", "text": "Забавянето на документите за обжалване по делото за Ларгото е с цел уронване на престижа ми. Това обяви на брифинг министърът на културата Боил Банов, цитиран от агенция \"Фокус\" след като по-рано днес БСП поиска оставката му. Причината за това е, че ведомството  е пропуснало   да обжалва некачествения ремонт на Ларгото, поради което изпълнителят не може да бъде санкциониран. Банов днес обясни, че на 12 февруари е загубено делото за Ларгото на втора инстанция, а срокът за обжалването на това решение е бил до 12 март, но той допреди няколко дни не знаел, че ведомството му очаква насрочено дело във Върховния касационен съд за трета инстанция. \"Дотогава на мен не ми беше съобщено, че има някакво друго развитие по делото. Оказа се, че служителят, който води процесуалните следствия по делото, внася жалбата на 13 февруари и съдът връща отговор, че е изпуснат срокът\", обяснява Банов. Той разви тезата, че случилото се по казуса с ремонта на Ларгото е умишлен акт, който се явява продължение на атака срещу него, за какво смята сигналите на настоящия евродепутат Елена Йончева, от която се разбра за делото в началото на годината. Тогавашният  депутат от БСП и журналист Елена Йончева пусна записи  как според нея през 2016 г. като зам.-министър на културата Боил Банов ощетява държавата с поне 700 хил. лв., като опрощава неустойка на фирмата - строител на Ларгото, и дава указания как да се фалшифицират документи, за да се прикрие забавяне от 33 дни. Тогавашният титуляр на ведомството Вежди Рашидов обяви, че заради  забавяне по времето на кабинета на Пламен Орешарски е искал работата да се довърши \"тихо и спокойно\" , за да няма загуба на средства от еврофондовете (бел. авт. - част от проекта се финансира с 12.3 млн. лв. по оперативна програма \"Регионално развитие\"). После е заведено дело за неустойки. Самият Банов твърдеше, че записите са манипулирани и се прави опит той да бъде вкаран в капан. \"Искам пълно разнищване на случая. Считам, че тези действия не са случайни. Те са с цел уронване на престижа на Министерството на културата и на моето име. Ще сезирам прокуратурата за двама души, от които искам да заявят мотивите си за това изтърване на срока\", обяви днес Банов. По-рано оставка подаде директорът на правната дирекция в министерството. \"Как е възможно тези дела да не минават през министрите? В продължение на около 6 месеца никой от Министерството на културата не е информиран за хода на делото\", заяви той. Обяви, че е назначил дисциплинарен съвет, който да разгледа действията на съответните служители, замесени в \"тази манипулация\". \"Намесването на името ми в някакви хипотези е неприемливо и не отговаря на истината\", подчерта той.", "date": "2019.11.14", "title": "Банов видя уронване на престижа му в пропуска да се обжалва ремонтът на Ларгото"}
{"url": "https://www.dnevnik.bg/evropa/2019/11/14/3991962_triiset_godini_po-kusno_siankata_na_komunizma/", "text": "Три десетилетия след масовите демонстрации, сложили край на комунизма, чехи и словаци излизат отново на улиците, за да протестират срещу корупцията и политиците, започнали кариерата си при тоталитарния режим. Нежната революция от 1989 г. - безпрецедентните улични събирания и общата стачка - сложи кръст на системата, наложена в Чехословакия от Съветския съюз. Но комунистите така и не напуснаха съвсем политическата сцена. Днес те се съюзяват с популисти, за да се доближат до властта в двете страни, наследили Чехословакия - Словакия и Чехия. \"Наследството на комунизма е живо в Словакия и до днес; корупцията е голям проблем\", посочва пред АФП словашкият актьор Милан Княжко, един от най-популярните водачи на Нежната революция. \"Лъжи, корупция, лицемерие, сплашване, тормоз - тези комунистически методи все още се използват тук\", твърди той. \"Все още не сме свикнали със свободата, реда, демокрацията, човешките права\", констатира в изявление за АФП Камил Мирослав Черни, членувал някога в чешко опозиционно сдружение, а днес пенсионер. Убийства и рушвети Премиерът на Чехия Андрей Бабиш - бивш комунист, станал милиардер, е заподозрян в сътрудничество с някогашната тайна полиция през 80-те, но решително отрича. Неговото правителство на малцинството оцелява в парламента единствено с неофициалната подкрепа на комунистическата партия и нейните 15 от общо 200 депутати. Бабиш е обвиняван и в конфликт на интереси, свързан с групировката му \"Агроферт\" - конгломерат, действащ в много сектори: от селското стопанство до медиите, та дори и в химическата промишленост. Тези подозрения мотивираха през юни участниците в  най-мащабната демонстрация  от 1989 г. насам, настояли за оставката на премиера. Движението, организирало проявата - \"Милион моменти за демокрация\", е насрочило нов митинг на 16 ноември във връзка с годишнината от Нежната революция. \"Ще поставим ултиматум на Андрей Бабиш: или решава проблема с конфликта на интереси (...), или подава оставка от министърпредседателския пост\", заяви тази седмица водачът на движението Микулаш Минарж. Лидерът на управляващата в Словакия популистка партия \"Смер - Социална демокрация\" Роберт Фицо, чиито политически корени също стигат до комунистическата партия, по общо мнение е най-влиятелният човек в страната. В началото на миналата година той  бе принуден да се оттегли от поста  премиер след  поръчковото убийство на разследващия журналист  Ян Куцяк, разкрил връзки между италианската мафия и служители на словашкото правителство. След смъртта на Куцяк и на годеницата му в Братислава се състояха протестни демонстрации, в които участваха десетки хиляди. Редица висши служители се наложи да подадат оставка , след като стана ясно, че контактуват с предприемача Мариан Кочнер, обвинен, че е поръчал убийството на журналиста. Кой подкопава демокрацията Преди 30 години, на 17 ноември 1989 г., комунистическата полиция брутално разпръсна мирно студентско шествие в центъра на Прага, с което започна демократизацията, получила името Нежна революция.  Два дни по-късно словаците излязоха на улицата, а после десетки хиляди демонстрираха дни наред в Прага и Братислава.  Комунистите постепенно отстъпиха и драматургът дисидент Вацлав Хавел бе избран за президент на Чехословакия, за да поведе страната към първите демократични избори през 1990 г. Появиха се нови политици и партии. На избирателите обаче им втръсна от тях, най-вече заради корупцията, и те потърсиха хора, дошли от комунистическата система. \"Видимо се е увеличила толерантността към лица, сътрудничели на предишния режим - нещо неприемливо преди във висшите политически сфери\", констатира Томаш Лебеда, чешки политолог от университета \"Палацки\" в източния град Оломоуц. /БТА", "date": "2019.11.14", "title": "Трийсет години по-късно сянката на комунизма преследва чехи и словаци"}
{"url": "https://www.dnevnik.bg/analizi/2019/11/14/3992128_znam_mnogo_i_pomnia_mnogo_tova_ne_e_zaplaha/", "text": "Заседанието на Висшия съдебен съвет (ВСС) по прегласуване на кандидатурата на Иван Гешев за главен прокурор днес стана арена на остри нападки срещу критиците на кандидата. Тонът за това беше даден от самия него на предишното заседание, когато беше изслушан. Днес в ролята да определя какво може да се говори и какво не влезе представителят на изпълнителната власт – министърът на правосъдието Данаил Кирилов. Ключовите дебати за избора показаха колко антагонистични са отношенията в съвета и дори прякото излъчване и огромния интерес към събитието не възпря някои от участниците да покажат неуважение, поведение на ръба на доброто възпитание, обръщане на \"ти\" и незачитане на другите власти и гражданското общество. \"Дневник\" публикува избрани цитати, без претенции за изчерпателност, които създават впечатление от първа ръка за тона и възгледите в представителния орган на съдебната власт. Разправията започна от изказване на Олга Керелска от съдийската квота. Тя изрази силно притеснение от изказването на главния прокурор на предишното заседание, че при избирането на \"тримата големи\" решението се взема \"в две други сгради\", извън ВСС. Припомни съща, че членът на съвета Боян Магдалинчев се позовал на изказването на бившия конституционен съдия Румен Ненков: \"Аз нямам съмнение, че политическата власт има участие в избора на тримата големи.\" Керелска настоя, че процедурата трябва да започне отново  и да е сигурно, че не е допусната намеса в избора. В този дух се включи и колегата й Атанаска Дишева, също от съдийската квота. Ето част от това, което последва:  – Данаил Кирилов към Дишева.  – Кирилов, който гледа изборът да се приключи по-бързо. – министърът прави забележка на Керелска. Данаил Кирилов:  Дишева:  Кирилов:  \"Ето, г-жа Дишева ще протестира, естествено по протестни указания.\" – Кирилов към Дишева. – Кирилов към Дишева, когато тя се опита да отправи въпрос към Цацаров за избора на висшите съдебни ръководители \"в две други сгради\". Главният прокурор Сотир Цацаров също взе думата и обясни, че всичко, което е казал при първото гласуване на 24 октомври, за \"други две сгради\", в които се решава изборът на \"тримата големи\", е било свързано с процедурата само и единствено за избор на председателя на ВКС Лозан Панов.   измъкна се Цацаров.  – Цацаров минава на \"ти\" към Лозан Панов, който заявява, че е готов да обсъжда двете сгради и избора си. )  – Лозан Панов упорства да се говори за сградите. – Цацаров за гражданските организации, които определиха кандидата за главен прокурор за негоден за длъжността. – Цацаров към критиците на Гешев.      – Кирилов към член на ВСС от прокурорската колегия, който декларира, че никой политик не му е влиял на избора. – министърът към Дишева, която не се отказва да спори по процедура и по същество. – включване на Боян Магдалинчев по повод аргументите, че не е имало истински избор. Кулминацията на заседанието беше изявлението на Атанаска Дишева: \" – Кирилов в отговор на оплакването на Дишева. – приключи случая бъдещият главен прокурор.", "date": "2019.11.14", "title": "\"Знам много и помня много. Това не е заплаха\""}
{"url": "https://www.dnevnik.bg/sport/2019/11/14/3992292_visshata_liga_predpriema_promeni_pri_izpolzvaneto_na/", "text": "Висшата лига прие въвеждането на промени, които да доведат до подобрение при използването на системата за видеоповторения (VAR). Те са насочени основно към информацията, достигаща до зрителите. От декември при видеопрегледи ще се посочват детайли. Надписът \"Преглед за дузпа\", например, ще бъде съпътстван и от информация за какво точно нарушение на правилата се проверява. Клубовете от Висшата лига и представители на съдиите обсъдиха използването на системата. Шефът на реферите Майк Райли прие становището, че са необходими подобрения. Големите цели са подобряване на последователността на решенията, ускоряване на процеса и увеличаване на общуването с привържениците. Отчетено е, че след въвеждането на VAR, броят на правилните съдийски решения се увеличава. Миналата година точните решения на ключовите ситуации в мачовете са били 82%, а този сезон вече са 91%.", "date": "2019.11.14", "title": "Висшата лига предприема промени при използването на видеоповторенията"}
{"url": "https://www.dnevnik.bg/bulgaria/2019/11/14/3992291_disheva_zaplahata_na_geshev_e_prepratka_kum_metodi/", "text": "Атанаска Дишева, която гласува \"против\" единствения кандидат за главен прокурор Иван Гешев днес, а и първия път на 24 октомври, обясни пред журналисти ситуацията, при която преди гласуването е била  заплашена от Гешев в коридора  на Висшия съдебен съвет (ВСС). Тя обясни, че в почивката е излязла в коридора и била последвана от главния прокурор Сотир Цацаров. \"Г-н Цацаров тръгна с мен като настояваше да ми каже, че се бъркам в представите или вижданията си за това колко е чист и бял г-н Панов или нещо такова. Нито съм заявявала подобно нещо пред него, нито в публичен разговор, но той държеше да ми го каже. Това беше в интервала от време докато се опитах да се кача в кабинета си\", разказа Дишева, която е член на съдийската колегия на ВСС. \"Гешев излезе от кабинета, в който вероятно е гледал дебата, а г-н Цацаров говори с мен в коридора. Това беше контекстът. Гешев застана с две ръце над Цацаров и Чолаков (показва поза, подобна на прегръщане през раменете – бел. ред.), а аз бях на около метър срещу тях. Цацаров и Чолаков не казаха нищо по повод репликата му\", обясни Дишева. \"В момента съм член на ВСС и има почти още 3 години до края на мандата. Преди това бях съдия във Върховния административен съд и имам право да се върна там след края на мандата. Никога не съм заявявала, че желая да напусна работата си като съдия, нито да напусна ВСС и днес без никакъв повод или конкретна причина г-н Гешев заяви, че от мен ще стане прекрасен общински съветник\", добави още тя. Тя каза, че е имало възможност Гешев да каже, че от нея би станал прекрасен народен представител, министър или да посочи друга политическа фигура. \"Препращането към общински съветник според мен беше препращане към кариерата на един бивш вече съдия, който не мълчеше\", каза Дишева. Тя уточни, че става дума за  Методи Лалов, който подаде оставка  като съдия в Софийския районен съд, а  сега е общински съветник , избран от листата на \"Демократична България\". Дишева припомни и че срещу него имаше няколко дисциплинарни дела и че е изразявал публично позициите си. \"Избори за общински съветници имаше съвсем наскоро и скоро не се предвижда да има такива та да ме праща г-н Гешев да ставам общински съветник\", допълни Дишева. Тя коментира и  думите на Иван Гешев , който на пресконференцията след гласуването заяви, че председателят на ВКС Лозан Панов и съдиите Атанаска Дишева и Олга Керелска са говорили по време на заседанието политически с почти всякаква липса на правни доводи. \"Това за политическото говорене г-н Гешев го повтаря от миналия път. Още тогава аз го попитах какво той влага в понятието \"политическо говорене\". Не ми отговори и каза: \"Не съм на изпит\". Самият той непрекъснато използваше понятията \"политическо говорене\", \"политически въпроси\". Аз и днес мисля, че достатъчно се аргументирах защо не смятам говоренето си за политическо\", обясни позицията си Дишева. Тя каза, че когато се говори в негова подкрепа, това не е политическо говорене, а обратното – когато се говори против позициите на Гешев, той го тълкува като политическо говорене. Помолена да обясни и упреците към нея за това, че съпругът й е бил член на политическа партия \"Да, България\", тя обясни, че това е започнало още през април 2017 г. буквално на третия или четвъртия ден след като е подала заявление за кандидатстване в процедурата по избор на членове на ВСС. \"Към онзи момент съпругът ми беше член на \"Да, България\" и преустанови членството си в средата на май месец по съображения, свързани с това да спрат упреците, свързани с моята работа. Днес министърът на правосъдието попита дали съпругът ми е успял в изборите за общински съветник от листата на \"Да, България\". Той не се е кандидатирал и не е член на тази политическа партия вече две години. Ваденето на една и съща тема е форма на заплаха и аз така го възприемам\", подчерта Дишева. Помолена да определи с две думи днешния избор на Гешев тя каза: \"Предрешен. И една е достатъчна\".  - четете  тук .  -  тук  -  тук  - четете  тук  - четете  тук", "date": "2019.11.14", "title": "Дишева: Заплахата на Гешев е препратка към Методи Лалов, който също не мълча"}
{"url": "https://www.dnevnik.bg/bulgaria/2019/11/14/3992260_obshtestvenata_reakciia_po_sluchaia_s_bnr_se_dulji_na/", "text": "Имало ли е външен натиск върху ръководството на Българското национално радио? Този въпрос повдигна народният представител от листата на БСП Иван Ченчев по време на третото заседание на Временната анкетна комисия за БНР днес, на което се състояха изслушванията на Съвета на електронни медии и Комисията за регулиране на съобщенията по случая с  безпрецедентното спиране на ефирното излъчване на програма \"Хоризонт\" на БНР на 13 септември 2019 г.  и  опита за сваляне от ефир на дългогодишния водещ в обществената медиа Силвия Великова . \"Не ми се вярва човек, който има опит, да спре сигнала просто така\", заяви Ченчев, визирайки възможността за съществуване на натиск. \"Свидетелствата за натиск са две. Едното лице е казало на другото лице, че е имало натиск. А другото лице, което е казало това, отрича да го е казало\", изказа се депутатът от ДПС Йордан Цонев. Той коментира, че ако някой може да установи дали е имало такъв натиск, това е прокуратурата, която СЕМ вече е сезирала. Цонев обаче не се съгласи с това, че обществената реакция при опита за сваляне от ефир на Великова е следствие от спирането на сигнала на БНР. \"Много добре знаем кога има обществен натиск. Имало е и други случаи. Доста по-фрапантни\", изтъкна той. \"Натискът се осъществява само когато са засегнати интересите на един и същи кръг - това е \"кръгът Капитал\", свързаните с тях неправителствени организации. Други ги наричат \"кръгът Сорос\"\", допълни той. \"Аз например през цялото време слушах медиите на въпросния кръг, който общо-взето обобщаваше ситуацията с едно определение за въпросното предаване и въпросния журналист - \"една от малкото останали свободни територии на свободата на словото\". Това беше общият поток, с който ни заливаха. Откъде-накъде това ще бъде една от малкото останали свободни територии\", продължи Цонев. По негови думи използването на термина \"свобода на словото\" е спекулативно. Председателят на временната комисия и депутат от ГЕРБ Тома Биков отговори на Цонев като подчерта, че ще бъдат извършени три мониторинга за свободата на словото в БНР - вътрешен, външен и изготвен от СЕМ. Той е на мнение, че в случая с БНР трудно може да се говори за ограничаване на свободата на словото. \"Не съм оптимист, че ще намерим точната дефиниция на това какво означава свободата на словото. Не само в България, а в целия свят, където има свободни медии, тече една транформация, в която всяка медия представя своята гледна точка, а не всички гледни точки. Вече свободата на словото се изразява в това да има много медии и всяка от тях да представя своята гледна точка. Това, което е нашият ангажимент е да осигурим всички гледни точки поне в обществените медии\", обърна се Биков към Цонев. По време на заседанието членът на СЕМ Розита Еленова и председателят на КРС Иван Димитров изложиха хронологията на събитията по случая. Те са установили административни нарушения, лошо ръководство и противоречие в обясненията на бившия директор на БНР  Светослав Костов, който беше освободен от поста на 17 октомври .  Биков повдигна въпроса и за това дали има пропуски в Закона за радиото и телевизията, които биха могли да бъдат попълнени, за да не се създават казуси като този със спирането на сигнала на програма \"Хоризонт\". Еленова отговори, че подобна ситуация не е описана в закона и това е пропуск, който може да се попълни. Тя подчерта, че в година, в която бяха сменени генералните директори на БНТ и БНР, друг проблем, който открива, е, че новите директори продължават да работят с предходните управителни съвети.", "date": "2019.11.14", "title": "Йордан Цонев атакува \"Кръга \"Капитал\" за скандала в БНР"}
{"url": "https://www.dnevnik.bg/bulgaria/2019/11/14/3992342_karakachanov_predloji_voenen_da_oglaviava_resornoto/", "text": "Военният министър Красимир Каракачанов обяви, че е предложил полковник Велко Атанасов за директор на военното разузнаване. Пред Комисията по отбрана министърът уточни, че предпочита \"човек с военно училище и военна кариера\" начело на службата, съобщи БНР. Атанасов и в момента заема поста като изпълняващ длъжността. Последните законови промени дават възможност и цивилен да оглавява службата, поради което и президентът му наложи вето, което в крайна сметка бе преодоляно в Народното събрание. \"Той може да изпълнява длъжността и с полковническо звание докато навърши годините за предложение за производство за висше офицерско звание – генерал. А съмненията бяха още лятото, имаше писания тук-там, че промените в закона се правят едва ли не, за да се вкара цивилен началник на службата, нещо, което никога не е стояло като намерение. Просто се наложи, вследствие на рапорта за напускане, който пусна тогавашният началник в служба \"Военна информация\", да се действа\", обясни Каракачанов.  Той увери, че предложението ще бъде съгласувано с президента Румен Радев, който трябва да назначи с указ новия шеф. Вече бившият директор на военното разузнаване генерал Пламен Ангелов беше обвинен, че е издал, заедно с предшественика си генерал Светослав Даскалов, над 500 достъпа до класифицирана информация на НАТО и ЕС в нарушение на закона.", "date": "2019.11.14", "title": "Каракачанов предложи военен да оглавява ресорното разузнаване"}
{"url": "https://www.dnevnik.bg/sport/2019/11/14/3992344_zaguba_ot_paragvai_ostavi_futbolnite_nacionali_bez/", "text": "Слаба игра, плахи действия и почти нищо показано в атака белязаха загубата на футболните национали от Парагвай с 0:1. В дебюта на Георги Дерменджиев като национален селекционер, тимът отстъпи в приятелски мач, който беше и първи двубой след скандалите от европейската квалификация с Англия, довела до буря в българския футбол и  оставката на президента Борислав Михайлов . Единственото попадение в двубоя отбеляза Мигел Алмирон в 60-ата минута. За 90 минути България не стигна до нито едно голово положение, а в същото време допусна поне дузина ситуации пред своята врата. Срещата се игра пред около 150 зрители на Националния стадион \"Васил Левски\". Само след три дни България излиза в европейска квалификация срещу Чехия. Мачът ще сложи край на квалификациите за Евро 2020, а в него България е с наказание от празни трибуни заради расистките обиди от срещата с Англия на 14 октомври. Поражението отбеляза и 12-и пореден двубой на националите без победа. За последно те спечелиха на 13 октомври 2018 г. срещу Кипър на \"Васил Левски\" в мач от Лигата на нациите. В последните 12 мача България има седем загуби и пет равенства 8:24. В историята си националният отбор има само една по-дълга серия без победа - между 1924 и 1930 г. България не успява да спечели 14 поредни срещи. Новият селекционер Георги Дерменджиев заложи на един дебютант сред титулярите си, като това беше вратарят на \"Славия\" Георги Георгиев. Той получи шанс да играе, след като титулярът Пламен Илиев е с лека контузия, а Николай Михайлов няма мачове през сезона. В останалите титуляри на Дерменджиев имаше футболисти, които по-рядко получаваха шансове при предишния селекционер Красимир Балъков. В първите пет минути българският тим опита да пресира съперника си, но това траеше много кратко. След първоначалната идея, Парагвай се настани трайно в половината на България. Доброто движение без топка на южноамериканците постоянно създаваше проблеми за домакините.      Шансовете на България се свеждаха до опити за контраатака, но липсваха ударите към парагвайската врата. В 23-ата минута Вандерсон успя да се откъсне по левия фланг, но подаването му не намери Ивелин Попов. До края на първото полувреме действията се водеха изцяло пред вратата на България. Само добрите изяви на Георги Георгиев предотвратиха гол в мрежата му. Стражът се намеси по чудесен начин в 34-ата минута, когато Анхел Ромеро остана сам срещу него.      Още няколко през първата част пъти централните бранители Божидар Чорбаджийски и Георги Терзиев не действаха на висота. Често те се разминаваха с топката или не показваха синхрон. През първата част Парагвай създаде 12 положения за гол, от които четири удара попаднаха в рамките на вратата. За 45 минути България се отчете само с един удар, който не беше толкова сериозна заплаха. На почивката Дерменджиев направи две смени, пускайки на терена Кирил Десподов и Божидар Краев вместо Марселиньо и Тодор Неделев, но това не промени особено играта. Парагвай продължи да бъде по-активния отбор и тимът с ясна идея в предни позиции. Това даде резултат в 60-ата минута, когато Мигел Алмирон се разписа. Футболистът на \"Нюкасъл\" получи пространство на около 22 метра от вратата, където топката му беше подадена, Алмирон си я нагласи на левия крак и с мощен удар не остави шансове на Георгиев - 0:1.      Въпреки промените в играта на България не се видя нищо в предни позиции. Един от редките шансове дойде след центриране на Ивелин Попов, когато топката описа странна траектория и се насочи към вратата. В последните 15 минути Дерменджиев предприе още промени, но и те не доведоха до затруднения за парагвайците.", "date": "2019.11.14", "title": "Загуба от Парагвай остави футболните национали без победа в 12-и пореден мач"}
{"url": "https://www.dnevnik.bg/bulgaria/2019/11/14/3992246_kratki_novini/", "text": ". Държавните мини получиха машини за 26 млн. евро Въвеждането в експлоатация на два нови многокофови багера KWK 2000 и KWK 400 L в \"Мини Марица-изток\" ЕАД на стойност 25.8 млн. евро се финансира по линия на Международния фонд \"Козлодуй\" и със собствени средства на дружеството. Багерите ще бъдат въведени в експлоатация на територията на рудник \"Трояново – север\". На церемония по приемането им енергийният министър Теменужка Петкова припомни, че и през следващите години България ще продължи да разчита на производството на електроенергия от въглища, защото \"то е пряко свързано с енергийната и националната сигурност на страната и с конкурентоспособността на икономиката.\"      Задържана е група за трафик на жени Специализираната прокуратура привлече към наказателна отговорност трима души за участие в организирана престъпна група за трафик на жени с цел сексуална експлоатация в страната и чужбина, съобщиха от Апелативна специализирана прокуратура. Обвинените са задържани на 13 ноември 2019 г. при съвместни действия по разследването на Специализираната прокуратура и ГДБОП във Враца и региона. Събраните доказателства сочат, че групата е действала от март 2012 г. Набирала е жени от региона и е осигурявала помещенията, в които да проституират. Част от жените са били предлагани и транспортирани и зад граница. Тримата са задържани за 72 часа. Осигурени са пари за инвестиции в 6 ВиК Договор за подпомагане регионалното инвестиционно планиране в отрасъл ВиК на стойност 22.8 млн. лева по Оперативна програма \"Околна среда 2014 - 2020 г.\" (ОПОС) сключиха Министерството на околната среда и водите и Министерството на регионалното развитие и благоустройството. Дейностите по проекта предвиждат изготвянето на регионални прединвестиционни проучвания за водоснабдяване и канализация за обособените територии, обслужвани от ВиК дружествата в София, Велико Търново, Габрово, Плевен, Търговище и Хасково. ", "date": "2019.11.14", "title": "Кратки новини: Задържана е група за трафик на жени"}
{"url": "https://www.dnevnik.bg/sport/2019/11/14/3992355_snimka_na_denia_samootlucheniiat_iordan_lechkov/", "text": "Ръководителите на Българския футболен съюз (БФС) изгледаха разделени приятелския мач на националния отбор срещу Парагвай,  , след като вицепрезидентът Йордан Лечков беше далеч от временния президент Михаил Касабов, спортния министър Красен Кралев и Атанас Фурнаджиев. Преди дни Лечков подаде   на Касабов като президент.", "date": "2019.11.14", "title": "Снимка на деня: (Само)отлъченият Йордан Лечков"}
{"url": "https://www.dnevnik.bg/sviat/2019/11/14/3992340_papata_poiska_tehnologichnite_giganti_da_sprat_dostupa/", "text": "Папа Франциск призова \"Фейсбук\", \"Епъл\", \"Майкрософт\", \"Гугъл\" и други технологични компании спешно да вземат мерки за премахване на детската порнография от интернет и да спрат достъпа на децата до порно онлайн, предаде Асошиейтед прес, цитирана от БТА. На конференция на религиозни лидери и представители на сектора на високите технологии във Ватикана Франциск заяви, че вече не е допустимо просто да се следва закона с надзор на съдържанието онлайн, защото технологията се развива по-бързо от регулаторните мерки. Папата заяви, че технологичните и софтуерните компании трябва да поемат морална отговорност да защитят малолетните от пагубното въздействие на порнографията върху тяхното емоционално и сексуално развитие. \"Необходимо е да се гарантира, че инвеститорите и мениджърите ще бъдат държани отговорни, за да не се жертва доброто на малолетните и обществото в името на печалбата\", каза той. Франциск спомена технологичните средства за задължителна проверка на възрастта и изкуствения интелект като начини за премахване на престъпната порнография от интернет, които технологичните компании и производителите на софтуер могат да използват в защита на децата. В речта си папата отбеляза, че технологията има очевидни ползи за децата, но също така съдържа рискове и отрицателни въздействия, които често пъти не са очевидни, докато не е станало твърде късно да им се намери решение.", "date": "2019.11.14", "title": "Папата поиска технологичните гиганти да спрат достъпа на деца до порно в интернет"}
{"url": "https://www.dnevnik.bg/bulgaria/2019/11/14/3991525_na_fona_na_protesti_sudebniiat_suvet_preglasuva/", "text": "Пленумът на Висшия съдебен съвет (ВСС) днес ще гласува повторно за единствения номиниран за главен прокурор Иван Гешев, след като в края на миналата седмица държавният глава Румен  Радев отказа да подпише указ  за назначаването му и върна процедурата в съдебния съвет. Ако бъде избран, Гешев трябва да заеме поста след изтичането на мандата на Сотир Цацаров на 10 януари 2020 г. Днешното заседание, също като  това на 24 октомври , ще мине на фона на протести и контрапротести, които са предварително обявени и съгласувани с общината, а още вчера столичната полиция обяви какви ще бъдат  ограниченията в движението , как е организиран градският транспорт и какви ще са мерките за сигурност. Началото на заседанието е обявено за 10 ч. в сградата на ВСС на ул. \"Екзарх Йосиф\", а час по-рано в района започват и протестите. Дневният ред е обявен от министъра на правосъдието Данаил Кирилов, който ще председателства заседанието на пленума и съдържа две точки: 1. Указ № 253/07.11.2019 г. на Президента на Република България. 2. Повторно гласуване за кандидата за главен прокурор на Република България. На 24 октомври Иван Гешев бе избран  с 20 гласа \"за\" и 4 \"против\". Не го подкрепиха председателят на Върховния касационен съд (ВКС) Лозан Панов и съдиите Олга Керелска, Атанаска Дишева и Красимир Шекерджиев, а от заседанието отсъстваше Цветинка Пашкунова. На днешното заседание най-вероятно няма да присъстват Красимир Шекерджиев и Стефан Гроздев, които са в отпуск. Така се очаква членовете на ВСС, които ще гласуват повторно, да бъдат 23-ма, а според прогнозите на магистрати Цветинка Пашкунова вероятно ще е против. За да има избор, Гешев трябва да бъде подкрепен от поне 17 души. Ако не се съберат достатъчно гласове, процедурата трябва да започне отначало с номиниране на кандидатите. Ако Гешев бъде преизбран, ВСС ще изпрати повторно предложение до държавния глава да издаде указ, с който да го назначи. Радев няма право на повторен отказ. Точно две седмици след избора на единствения номиниран за главен прокурор,  президентът реши да върне процедурата  във ВСС. Конституцията не го задължава, но въпреки това Радев  обясни подробно мотивите си  да върне процедурата. \"И преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един-единствен кандидат не само че я лиши от състезателност, но и отнема от престижа и легитимността на бъдещия главен прокурор, така необходими за неговата нелека и отговорна мисия. Още повече белег на демократичната държава е наличието на алтернативи при заемането на обществени длъжности\", каза държавният глава. На практика държавният глава атакува цялата процедура и като липса на конкуренция, и като оценяване на кандидата (\"в разрез със закона превес над мнението на обществените организации взе масираната служебна институционална подкрепа\") и от думите му се разбра, че изборът предизвиква повече съмнения, отколкото доверие, и те трябва да бъдат разсеяни. В първата точка на дневния ред днес не е обявено обсъждане на указа и мотивите към него, но дебат вероятно ще има. ВСС вече даде заявка, че няма намерение да започва процедурата от самото начало, а  само от фазата на прегласуването . При този сценарий няма да бъдат оправдани очакванията на държавния глава за състезание с повече кандидати. Така бе преизбран и председателят на Върховния административен съд (ВАС) Георги Чолаков миналата година след като Радев върна процедурата, а след повторното предложение подписа указа. Според юристи има възможност при повторен избор на Гешев, Румен  Радев да поиска тълкуване от Конституционния съд . То може да е за процедурата и разяснение откъде е трябвало да започне тя (дали от самото начало с номинациите или от фазата на гласуването), след като той е върнал избора с мотиви, или да попита може ли ВСС да му предлага същия кандидат, след като той го е върнал мотивирано. Според някои наблюдатели президентът не е използвал възможността да пита КС, преди да върне указа, тъкмо за да запази тази възможност за следващ етап.      Самият Румен Радев  отказва да коментира този вариант  с призива да \"не спекулираме\" и с обяснението, че не иска да влияе с обсъждане на прогнозни действия. Ако президентът Румен Радев при избор на Гешев реши  да сезира Конституционния съд , поема риска да бъде медийно атакуван или дори подложен на импийчмънт, смята адвокат Велислав Величков от инициативата \"Правосъдие за всеки\". Малко вероятна, но принципно възможна хипотеза е Иван Гешев да се оттегли от състезанието. При всички положения процедурата приключва след подписването на указ от президента за назначаване на избрания от ВСС кандидат за главен прокурор и обнародването му в \"Държавен вестник\". И днешното заседание на пленума се очаква да мине на фона на  засилено полицейско присъствие и протести , но този път местата са разменени. На 24 октомври пред сградата на ВСС бяха  подкрепящите Гешев , които останаха там през целия ден в очакване на резултата.      Протестиращите срещу номинирания за главен прокурор бяха изтласкани в пресечките, а след това се преместиха на  Орлов мост, който остана блокиран  до сутринта на 25 октомври. От гражданско сдружение БОЕЦ заявиха преди дни, че са заявили в общината всички възможни дати до края на годината за протести пред ВСС и призовават всички недоволни от номинирания и избора да бъдат там в 9 ч. сутринта. Сайтът \"Пик\", който организира протест в подкрепа на избора на Гешев за главен прокурор, този път няма да бъде пред сградата, а встрани от ВСС.   -  тук  -  тук  - четете  тук  - четете  тук  - четете  тук  -  тук  -  тук  -  тук  -  тук", "date": "2019.11.14", "title": "На фона на протести съдебният съвет прегласува номинацията на Гешев"}
{"url": "https://www.dnevnik.bg/analizi/2019/11/14/3991562_nostalgiiata_che_edin_den_rejimut_shte_padne_i_vsichko/", "text": "                         Онзи ден купихме тостер. Ей така, минавайки покрай някакъв магазин. И се сетих за първия семеен тостер, когато бях дете - за купените на черно долари от нашите, за страха от незаконното проникване в Кореком (и измолване на шоколадово яйце), за удивлението от чудната машинка, която сама изстрелва филийките, наместо да загарят на котлона, възхищението от лъскавия емайл... Както всеки спомен и този е двусмислен. От една страна, има го стъписването пред онова бедно и диво общество, когато тоалетната хартия бяха нарязаните партийни вестници и много семейни вечери минаваха на свещи заради романтиката на спиращия ток. От друга, той дава идея за емоциите, които съпътстваха модернизацията на тогавашното българско общество, далечни и неразбираеми за съвременния човек - сдобиването с телевизор, нанасянето в панелен блок с парно, появата на първите автомобили в махалата Този текст не е поредната идеологическа проповед. Комунизмът си отиде завинаги и да се громи днес няма особен смисъл, а обвинението, че един или друг сегашен политик е комунист, е просто обида без особена инвенция. Не знам дали и едно време имаше много идеалисти, които вярваха в светлото бъдеще, но сега по-скоро гледат да изнесат пари в офшорни сметки. Москва разбра, че не ѝ е в интерес да поддържа източноевропейския лагер, тъй както 20-30 години по-рано западните империи бяха разбрали, че колониите не са на сметка. И закри проекта. Та да оставим публичните ритуали за потягане на редиците на една или друга партия – спомените за комунизма сякаш имат свойството да се разбягват в най-различни посоки. Една причина вероятно е откритието на Фройд, че новите преживявания видоизменят спомените ни, че паметта се променя под влияние на настоящето. Ако е така, какво изживяхме оттогава? Първо, много българи видяха други страни. Няма да забравя един приятел – тогава пламенен комунист, после либерален капиталист, сега май леко националист – за първи път отиде в Западна Европа точно по промените. \"Ами то било много хубаво\" каза той искрено удивен. След 60-те ножицата между социалистическите страни и останалата част на Европа започна да се разтяга – просто социализмът, с неговата затворена, бюрократична икономика ставаше все по-неадекватен в новия свят. Витрините със стоки бяха най-непосредственият дразнител. \"Влизаш в първата гръцка бензиностанция, а тя – Кореком!\", казваха. По-сериозният проблем беше, че след масовата миграция от селото към града, която завърши към 70-те, позициите вече бяха заети и в малка страна като България, изолирана от света с телени мрежи, вече нямаше много перспективи за индивидуално развитие. А и комунистическата номенклатура беше започнала да става наследствена и беше окупирала всичко. През сравнението с \"нормалния\" Запад започваше да изглежда ненормално да живееш бедно, несвободно, скучно. Ако бяхме пътували повече в Индия, може би щяхме да си спомняме нещата по-иначе. Само че междувременно преживяхме и друго – мъчителния преход на 90-те. Защо той беше така тежък у нас? Ами защото едните нямаха желание да отстъпят властта, другите нямаха достатъчно обществена поддръжка, за да я вземат. Защото падането на режима, както и неговото установяване, тук се случи по съветска команда и нямаше нито организирани политически групи, нито подготвено обществено мнение за промяната. В хода на идеологическото боричкане, в което трябваше да се оформят новите управленски елити, рухна икономиката и настана безработица; цяло поколение деца беше оставено на бабите от родители гурбетчии и всяка година гърмяха по стотина бомби за уреждане на бизнес отношения. Погледнато през това преживяване комунистическото минало започва да изглежда съвсем иначе – дечица играят на светли улици без надзор, работници се пекат на плажа пред почивни станции, работници шляпат карти след смяната, защото се работи само на едно място. Представете си го геометрически: през ужаса на 90-те, 80-те изглеждат идилия, а терорът на 50-те се губи някъде далеч в миналото. Как беше възможно толкова много хора да харесват онзи диктаторски режим, а сега същото мнозинство да го обругава? Паметта услужливо ни помага да се нагаждаме към новите политически обстоятелства. Откъм неговата историческа гибел режимът почва да изглежда нелеп, обречен – напред излиза геройският политически виц, който сме разказали в кухнята, а някъде потъва изказването ни на профсъюзно събрание. Спомняме си за дядото, минал през Белене, забравяме за активния борец – точно обратното на това, което сме правили преди 89-та. Има и друго. Обществото, в което живеем, е станало удивително либерално и мирно, не знам дали изобщо някога е било такова. Погледнато с днешни очи, онова време е нетърпимо. Тогава учителката можеше да накара децата на колене в ъгъла с вдигнати ръце върху орехови черупки, защото говорят в час. В казармения арест пребиваха роми, турци или просто хора с очила. За това какво е ставало в лагерите, пострадалите избягваха да говорят, да не бъдели пречка спомените им за бъдещето на децата. Но погледнато с тогавашни очи, това ниво на насилие вероятно е изглеждало нормално, например сравнено с преживяното от дядовците в балканските войни, от прадядовците в османско време. Човек, който днес се чувства декласиран и който не може да приеме социалните разслоения, свързани с уродливия балкански капитализъм, си спомня социализма през еднаквите пасти, които ядяхме, еднаквите пломби, които ни слагаха зъболекарите. Човек, живял с мъката на родителите си, на които са забранили да следват като врагове на народа, социализмът е време на безпросветно, феодално неравенство. И двата спомена са верни, не фактологически, а човешки – защото са пречупени през усещането за несправедливост и унизено достойнство. Добавете към тази историческа и субективна променливост на спомена неговата функция да захранва разговори. Старият човек, който вече няма с какво друго да събуди емоции у младите, произвежда разкази за чудното време, когато е преодолял невероятни изпитания и оцелял напук на всичко. Любими са разказите за казармата или бригадите, където властта дисциплинира телата, където е тежко, героично, абсурдно. Но значи ли удивлението, което пораждат случките у слушателя, че някой днес е готов да върне подобни преживявания? Май не. Често тези разкази съдържат истинска носталгия – по салама, нарязан върху вестник в службата, по Москвича, под който лежиш с гаечния ключ, по училищната забава, където съучениците са изпели три песни на английски. Носталгия значи именно болка по нещо, което никога няма да се върне. Тази болка е истинска, дори когато подменя фактите. В най-чистия си вид – това е носталгията, която имахме, че един ден режимът ще падне и изведнъж всичко магически ще се оправи. И той падна, пък нещата май твърде бавно се оправят.", "date": "2019.11.14", "title": "Носталгията, че един ден режимът ще падне и всичко магически ще се оправи"}
{"url": "https://www.dnevnik.bg/evropa/2019/11/14/3991317_gniav_v_berlin_zaradi_elektricheskite_trotinetki/", "text": "                         В Германия най-лесно можеш да си навлечеш гнева на колегите, ако споменеш, че си дошъл на работа с тротинетка. \"Ненавиждам ги\", казват в един глас трима едновременно. А по медиите не минава и ден без заглавия, свързани с модерните возила: \"В Потсдам минувачи се сбиха заради тротинетки\", \"В Берлин жена падна от тротинетка и се нарани тежко\", \"В Ерфурт полицаи бяха ранени при сблъсък с минувачи, защитили пияна водачка на тротинетка\", \"В Бон лекарите се борят за живота на водач на тротинетка, който с висока скорост се блъснал в такси\". Всички се оплакват Електрическите тротинетки се появиха по улиците на германските градове през юни тази година. Очакваше се, че те ще се наложат като екологична алтернатива на автомобилите, но ето че се превърнаха във всеобщ дразнител. Вече всички се оплакват от тях - и пешеходците, и велосипедистите, и шофьорите. Защо? Всички знаем колко важни са правилата и редът за германците. А електрическите тротинетки погазват и едното, и другото. Техните водачи без никакви угризения на съвестта се движат по тротоарите (което  правилата  забраняват), а на финала на пътуването си оставят возилата където им падне, създавайки хаос по тротоарите. Така симпатичните играчки за възрастни предизвикват все повече гняв. \"В тях няма нищо симпатично\", категоричен е Роланд Щимпел от Германския съюз на пешеходците. \"Стоят насред пътя, хората се спъват в тях. Разхвърляни са навсякъде - пред входовете на къщите и на метрото, струпани са направо на камари. И всичко това не е собственост на конкретни хора, а имущество на компании, които печелят от това, че не плащат за използването на обществените места като паркинги\", казва Щимпел. Това лято в Берлин се състоя първият протест против тротинетките. А оттогава досега по думите на Щимпел възмущението на обществеността само се е увеличило. Причината - по берлинските тротоари остава все по-малко място за пешеходците. Щимпел е на мнение, че Бремен е единственият германски град, постъпил правилно с тротинетките. Тамошната управа е въвела такива правила за лицензирането, че бизнесът с тротинетките е загубил всякакъв смисъл. \"Ние, пешеходците, не сме против електрическите тротинетки като заместители на големите миризливи машини по улиците. Но сме против това да ни крадат пространството\", обяснява Щимпел. 15 хиляди тротинетки само в Берлин Общият брой на тротинетките в германската столица е към 15 хиляди, а един от лидерите на пазара в тази сфера е берлинската фирма \"Tier\". Според нейния говорител Бодо фон Браунмюл проблемът не е в тротинетките, а в тесните велоалеи. В Копенхаген например, където има добре развита инфраструктура, гражданите нямат никакъв конфликт с тротинетките. За разлика от Берлин, където полицията е затрупана с жалби, свързани с новото превозно средство. За да успокоят поне донякъде страстите, полицаите раздават брошури на пет езика, които съдържат указания за ползването на тротинетки. \"Мога да разбера възмущението на обществеността. Тротинетките ги има едва от няколко месеца, докато с велосипедите отдавна сме свикнали. И макар инцидентите с велосипеди да са много повече от тези с тротинетки, общественото внимание е приковано именно към това ново превозно средство\", посочва Райнер Печ от берлинската полиция. Според него след година-две хората ще свикнат с тротинетките. И тогава страстите ще се успокоят.", "date": "2019.11.14", "title": "Гняв в Берлин заради електрическите тротинетки"}
{"url": "https://www.dnevnik.bg/photos/2019/11/14/3989896_fotogaleriia_aimara_-_narodut_ot_andite_koito/", "text": "Избягалият в Мексико доскорошен президент на Болия Ево Моралес дойде на власт през 2006 г. с обещание да победи маргинализирани коренни групи.", "date": "2019.11.14", "title": "Фотогалерия: Аймара - народът от Андите, който \"президентът Ево\" раздели дълбоко"}
{"url": "https://www.dnevnik.bg/sport/2019/11/14/3991586_futbolnite_nacionali_izlizat_za_purvi_mach_sled_buriata/", "text": "Българският национален отбор по футбол излиза в първия си мач след сътресенията, последвали тежката загуба с 0:6 от Англия преди месец и коствали мястото на президента на БФС Борислав Михайлов. Съставът приема Парагвай в приятелска среща на Националния стадион \"Васил Левски\" тази вечер от 19.00 часа. Двубоят ще е дебютен за новия селекционер Георги Дерменджиев, който дойде на поста след  оставката на Красимир Балъков . Една от целите на треньора е да се прекъсне серията от 11 мача без победа. Според него това е важно за увереността на футболистите. Той призова и за подкрепа към играчите с думите, че \"не е добре, когато губиш, но не е добре и когато те хокат постоянно\". \"Честата смяна на треньори не се отразява добре на играчите. Всеки треньор иска да наложи собствен стил. Аз обичам да се играе комбинативен футбол, но ще се съобразя с възможностите на играчите. Който е в добра форма, той ще бъде в националния отбор\", каза Дерменджиев. Селекционерът предприе промени, като  викна в състава голмайстора на \"Локомотив\" (Пловдив) Димитър Илиев . Билетите за мача с Парагвай са 15 лева за сектор В и 25 лева за сектор А. В неделя България приема Чехия в последния си двубой от квалификациите за Евро 2020.", "date": "2019.11.14", "title": "Футболните национали излизат за първи мач след бурята"}
{"url": "https://www.dnevnik.bg/evropa/2019/11/14/3991118_sled_falstarta_fon_der_laien_s_posleden_shans_da/", "text": "Председателят на бъдещата Европейска комисия Урсула фон дер Лайен има последен шанс да встъпи в длъжност с не чак толкова голямо закъснение. Причината - днес са изслушванията в Европейския парламент на тримата нови кандидати за еврокомисари - на Румъния, Унгария и Франция. Фон дер Лайен  трябваше да е встъпила в длъжност  още в началото на ноември, но серия от провали на нейни кандидати доведе до забавяне. Ситуацията се усложни още повече от вътрешно-политическите проблеми на Румъния, където предишното правителство на социалдемократите  падна при вот на недоверие  и беше сменено от ново,  водено от доскорошната центристка опозиция . Одобрението на европарламента е задължително, за да може новата ЕК да встъпи в длъжност. Как се стигна дотук? Румъния - кандидат от петия опит Първият кандидат на Румъния беше Рована Плумб - евродепутат, за която беше определено портфолио \"Транспорт\" в бъдещата Европейска комисия. Тя не стигна до етапа на изслушванията пред ресорната комисия в Европейския парламент. Причината - правната комисия в ЕП  обяви, че има проблем  с декларацията ѝ за имуществено състояние и конфликт на интереси. Последваха още две неуспешни номинации. Бившият евродепутат  Дан Ника  и държавният секретар по европейските въпроси Габриела Чиот не бяха приети от от Фон дер Лайен. Ситуацията се заплете заради свалянето на правителството в Букурещ през октомври. То беше предложило бившия евродепутат Виктор Негреску за еврокомисар, но без одобрението на президента Клаус Йоханис. Еврокомисията не прие и тази номинация. Така се стигна до издигането на  двама кандидати  - евродепутатите Адина-Йоана Вълян и Зигфрид Мурешан. Първоначално се появи информация, че  Мурешан ще е петото предложение  на Румъния за член на комисията на Урсула фон дер Лайен. Социалдемократите в Европейския парламент обаче предупредиха, че предпочитат жена за кандидат.      По време на процеса по утвърждаването й Фон дер Лайен обеща баланс между половете в новата еврокомисия. Постигането му обаче стана по-трудно, след като европарламентът отхвърли трима кандидати, сред които две жени. Франция - огромно портфолио и съмнителни кандидати Вторият и настоящ кандидат за еврокомисар на френския президент Еманюел Макрон е бившият главен изпълнителен директор на технологичната компанията \"Атос\"  Тиери Бретон . Номинацията му дойде след отхвърлянето на предишния кандидат Силви Гулар, която стигна до етапа на изслушванията в европарламента, но бе блокирана там  по етични причини . Това всъщност беше  второто изслушване  на Гулар, която така и не успя успя да отговори убедително на въпросите, свързани с използването на асистент от Европейския парламент за вътрешнополитически дейности, доходоносната ѝ работа за американски тинк-танк и размера на предвиденото за нея портфолио. Макрон реагира, като обяви, че  \"политическа игра\" е довела  до отхвърлянето на кандидата на Париж. Появиха се твърдения, че слабостите на Гулар са били изкарани наяве, защото евродепутатите вече  бяха отхвърлили кандидатите  на дясноцентристите (от Унгария) и на социалистите (от Румъния) и двете най-големи групи в европарламента търсеха слабите места в нейната либерална група. Някои в парламента намекнаха, че става въпрос за \"отмъщение заради Вебер\", защото Макрон попречи на надеждите на Манфред Вебер, лидер на Европейската народна партия в ЕП, да оглави еврокомисията. Не липсват въпроси и около сегашния кандидат Тиери Бретон, за когото е запазено мащабното френско портфолио, включващо вътрешен пазар, отбрана, Космос и дигитални въпроси. Той  продаде всичките си дялове  в дружества и напусна управлението на всички организации, с които досега е бил свързан, за да няма никакви опасения сред евродепутатите, които предстои да го изслушват.      Въпреки това социалистите и демократите в Европейския парламент изразиха мнение, че  Бретон дава повод за съмнения . Според тях е било необходимо Бретон да отговори къде са парите, получени от продажбата на дялове, както и по какъв начин смята да избегне конфликт на интереси занапред. Социалистите обвиниха своите колеги от Европейската народна партия и от групата \"Обнови Европа\" за това, че Бретон е допуснат напред в процедурата, без да е изчистил докрай всички съмнения. Групата на Зелените изрази съжаление, че Бретон не е внесъл предварително повече яснота по въпросите, поставени от социалистите. Унгария и \"бруталната несправедливост\" Първият кандидат за еврокомисар на Унгария Ласло Трочани с ресор разширяване на ЕС и отношение със съседните държави не беше допуснат до изслушвания и подобно на Плумб беше спрян от правната комисия на ЕП. Трочани веднага определи случилото се като \"брутална несправедливост\" и \"очевидно и умишлено нарушение на законовите правила и на процедурата\" и недвусмислено обвини Европейския парламент, че действа като в тоталитарните времена преди 1989 г. Трочани е бивш министър на правосъдието и приближен на премиера Виктор Орбан, който от дълго време е в конфликт с Европейската комисия заради обвиненията ѝ за потъпкване на демократичните принципи в страната. Новият кандидат на Унгария е Оливер Вархели, дипломатическият ѝ представител в ЕС. Вархели е добре познат в Брюксел и работи във външното министерство на Унгария от средата на 90-те години. Той ръководи мисията в ЕС първо докато страната бе кандидат, а след това и като член на съюза.      По образование е юрист и е работил в министерството на правосъдието в Унгария, както и в Генералния директорат за вътрешен пазар и услуги на Европейската комисия и в частност по въпросите на правата за собственост в индустриални сектор. Смятан е за много лоялен на Виктор Орбан и настойчив защитник на позициите на правителството му при заседанията на ниво посланици. Какво следва? Всяко изслушване днес ще продължи три часа по схемата, прилагана досега: след 15-минутно встъпително изказване на всеки от кандидатите ще се пристъпи към въпросите на евродепутатите към кандидата. Въпросите са 25 (всеки в рамките на 1 минута), като могат да бъдат задавани и уточняващи въпроси. Веднага след изслушването председателят на съответната комисия и координаторите на политическите групи в комисията ще направят оценка на представянето на кандидата, след което на 14 ноември вечерта съветът на председателите на комисии ще направи обща оценка на изслушванията и ще предаде своите заключения на Председателския съвет на ЕП.  На своето заседание на 21 ноември Председателският съвет ще направи окончателна оценка и ще вземе решение дали да обяви процедурата на изслушванията за приключена. Новата комисия трябва да бъде одобрена от Европейския парламент с обикновено мнозинство от гласувалите евродепутати по време на пленарно заседание. Гласуването трябва да се проведе на 27 ноември. Британският въпрос Риск от допълнително забавяне на встъпването в длъжност на новата ЕК създава и въпросът около британския кандидат за еврокомисар. Британският посланик в ЕС Тим Бароу съобщи в писмо до Европейската комисия, че Лондон няма да номинира кандидат за еврокомисар преди изборите на 12 декември. Лидерите на ЕС многократно настояха Великобритания да избере кандидат и това беше едно от условията, за да се съгласят с отсрочка на Брекзит  до 31 януари 2020 г.  Но според официалните насоки за избори на канцеларията на премиера на Обединеното кралство правителството не може да предлага кандидати за високопоставени международни позиции, включително и за европейски институции, в период на избори. Британското решение да не бъде предложен кандидат преди изборите, въпреки многократни молби от страна на Брюксел, поставя пред Европейската комисия сложен правен проблем и създава риск за ново закъснение (повече четете  тук ).", "date": "2019.11.14", "title": "След фалстарта: Последен шанс за Фон дер Лайен да встъпи в длъжност почти навреме"}
{"url": "https://www.dnevnik.bg/sviat/2019/11/14/3991377_apokalipsis_na_nasekomite_zaplashva_jivota_na_zemiata/", "text": "Близо 400 хил. вида насекоми са застрашени от изчезване заради силната употреба на пестициди. Ако не спре, \"незабелязаният апокалипсис на насекомите\" ще има дълбоки последици за хората и целия живот на Земята. Това се казва в  доклад , изготвен за екологичната организация \"Уайлдлайф тръстс\". Базираната във Великобритания организация има 800 хил. членове и 35 хил. доброволци и обединява 46 фонда за опазване на дивата природа из Великобритания. От 1970 г. насам половината от всички насекоми може да са изчезнали заради унищожението на природата и употребата на пестициди, пише \"Гардиън\", като цитира автора на доклада. При това известните видове насекоми са около милион (и действителният брой видове може да е в пъти по-голям), а от тях 40% са застрашени от изчезване. Докладът, изготвен от Дейв Гулсън, един от водещите еколози във Великобритания, се съсредоточава върху Обединеното кралство. Изводите обаче засягат един от основните компоненти, изграждащи живота на Земята. \"Ако не спрем намаляването на насекомите, ще има дълбоки последици за целия живот на Земята (и) за благото на човека\",  казва  за \"Гардиън\" Гулсън, изследовател от Съсекския университет. Според него популациите на насекоми все още не са изследвани достатъчно добре, но четвърт век или повече би бил твърде много време. \"Притеснява ме, когато чувам, че ни трябват повече дългосрочни изследвания, за да сме сигурни. Би било чудесно, но не можем да чакаме още 25 години, преди да направим нещо, защото ще е твърде късно.\" В страни като Германия и Пуерто Рико вече е съобщавано за срив в популациите на насекомите, за него предупреди и  първото по рода си глобално изследване в началото на тази година . Проблемът е, че с изчезването им намаляват и видовете, които се изхранват с тях, и това размества цели екосистеми и променя биоразнообразието на земята, създавайки проблеми и с опрашването на растенията. Според екоактивисти ограничаването на употребата на пестициди и създаване на по-добри условия за насекоми в градските паркове и градини може да помогне да се реши проблемът.", "date": "2019.11.14", "title": "\"Апокалипсис на насекомите\" е риск за живота на Земята"}
{"url": "https://www.dnevnik.bg/citat_na_deniia/2019/11/14/3991588_citat_na_denia_imam_chuvstvoto_che_na_60_shte_sum/", "text": "                         Това заяви с усмивка 38-годишният професионален боксьор  Кубрат Пулев при завръщането си в България . В неделя  той победи Райдел Букър  и продължава да гледа към мач за световната титла.  каза Пулев.", "date": "2019.11.14", "title": "Цитат на деня: Имам чувството, че на 60 ще съм най-добър"}
{"url": "https://www.dnevnik.bg/sport/2019/11/14/3991589_ot_bulgariia_do_braziliia_faktite_predi_mach_1000_za/", "text": "Месец след  гръмката победа с 6:0 срещу България в София  националният отбор по футбол на Англия се готви за историческа вечер. Англичаните ще изиграят своя юбилеен мач №1000. Той идва 147 години след първия двубой срещу Шотландия. Оттогава насам англичаните имат 568 победи, като веднъж са ставали световни шампиони. Данните сочат, че любимият съперник на отбора е България, тъй като това е противникът, срещу който английските футболисти са играли най-много пъти, без да загубят. Сър Стенли Матюс е най-възрастният футболист, играл за Англия - на 42 години и 103 дни, а Тио Уолкът е най-младият - 17 години и 75 дни. Какви са другите интересни факти?", "date": "2019.11.14", "title": "Защо България е любимият съперник: фактите преди мач №1000 на Англия (графика)"}
{"url": "https://www.dnevnik.bg/razvlechenie/2019/11/14/3991590_braiun_adams_izliza_na_scenata_v_plovdiv_tazi_vecher/", "text": "Концертът на канадския изпълнител Брайън Адамс, част от турнето му Shine A Light, ще освети тази вечер зала \"Колодрума\" в Пловдив. След обиколката на някои от най-големите сцени в САЩ, Южна Америка, Австралия и Нова Зеландия музикантът се завръща в България две години след  първата си среща с публиката тук    с екип от 50 души и 15 тира техника.  Турнето е посветено на неговия последно издаден албум със същото заглавие, а концертът му ще продължи над два часа. В тях Адамс ще изпълни както много от новите, така и голяма част от по-старите си и популярни песни.  Входовете за събитието ще бъдат отворени в 18:30 ч.. Концертът няма да има подгряващ изпълнител, а Адамс ще излезе на сцената заедно със своите музиканти в 20 ч.. В мрежата на \"Ивентим\", както и на касите на Многофункционална спортна зала \"Колодрума\" в Пловдив все още се предлагат ограничен брой билети, допълват организаторите от \"София мюзик ентърпрайсис\". ", "date": "2019.11.14", "title": "Брайън Адамс излиза на сцената в Пловдив тази вечер"}
{"url": "https://www.dnevnik.bg/analizi/2019/11/14/3965804_neravnosmetka_na_edna_lichna_politicheska_praktika/", "text": "                         Комунистите явно бързаха да започнат Кръглата маса; ние осъзнахме това, въпреки че те го криеха (благодарение най-вече на Петър Дертлиев, който ги познаваше добре и, за разлика от нас, с лекота разгадаваше такъв тип ходчета). Възползвахме се от тази им зависимост от нас, за да поставим ред предварителни условия: да се предават разискванията пряко по БНР и БНТ; да дадат една сграда на СДС; да ни дадат вестникарска хартия и достъп до печатница да си направим вестник. От друга страна, ние не можехме да сме сигурни, че комунистите наистина ще се решат да направят такова нещо – те, чиито портрети висяха във всеки завод, учреждение, училище - да предадат абсолютната си власт така, мирно, публично, на някакви практически неизвестни на България хора. Очевидно в тази част от мисленето си сме се движели със скоростта на живковистите в БКП – превратаджиите бяха изпреварили и тях, и нас в осъзнаването на новите реалности. Дори поеха риска да започнат Кръглата маса преди (евентуално) да са утвърдили победата си над живковистите на предстоящия конгрес на БКП. Ние не можехме да бъдем сигурни, че превратаджиите ще удържат диктатурата достатъчно дълго, че да смогнат да я заменят с демокрация. Затова в края на краищата се съгласихме на компромис: за нас лош, за превратаджиите – добър, за живковистите, както се оказа – пагубен. Съгласихме се обсъждането на нашите предварителните условия да стане публично, вече в определената за Кръглата маса зала в НДК (Първите три срещи бяха на 16, 17 и 19 януари 1990). Така превратаджиите се показаха на България като хората, които контролират партията – защото нали срещу нас, обединената опозиция, публично седеше Българската комунистическа партия, представена от превратаджията Луканов - не \"някакви си\" хора, несигурно бутнали Живков! Освен това – мисля си сега – сигурно са предвидили, че поради нашата публична неопитност с поведението си ще доминират дебата (както и стана). Иначе, по същество те отстъпиха по всички пунктове – очевидно \"на предварително подготвени позиции\". Съгласиха са на публичност – но не на пряко предаване, а двустранна комисия да решава всеки ден какво да бъде излъчено вечерта. (Тук опасенията ни излязоха напразни – имаше практически пълна видео и аудио информация за всичко що-годе значимо.) Обещаха ни дом. (Това не изпълниха, почнаха да ни мотаят, поради което след третата среща ние станахме и си тръгнахме; те осъзнаха, че губят имидж заради някаква си сграда, която не даваха по всевластническа инерция; дадоха я - и до ден-днешен в тази сграда живее нещо под името СДС (е, както Прасчо от Мечо Пух живее под името Сондърс). На 23 януари тръгна същинската работа; на 30 те прекъснаха да си направят конгрес; направиха го, антиживковистите победиха и на 3 февруари аз отидох само да кажа, че напускам. Затова и разказът ми на очевидец ще бъде до тази дата. И, както и досега, ще говоря само за политически най-важните според мен моменти. Колкостранна да бъде уж \"Кръглата\" маса, стана предмет на един от първите спорове: комунистите се направиха на луди и обявиха, че масата трябвало да бъде тристранна: на БКП, на БЗНС и на опозицията. Та да са две към едно. Ние казахме, че \"не е честно\", и те отстъпиха: БЗНС седна от тяхната страна и Кръглата маса стана двустранна. Разбрахме се, че освен равен брой преговарящи делегати двете страни имат право да си поканят и равен брой \"експерти\" (помня, че Красимир Кънев беше там като експерт). Между другото, по някои ключови спорове впоследствие земеделците – представени от милата и неефективна Светла Даскалова и Виктор Вълков, с излъчване на ефективен хитрец – нееднократно не подкрепяха комунистите, а един-два пъти направо подкрепиха нас против тях! За наше изумление велико (още имаше да ги учим тия науки). Подозирам, че редом с неколцината антиживковисти нарочно бяха избрали Живко Живков да седи непомръдващ като паметник и с неверие да се звери в нас (ама точно това е думата, за което правеше човекът - и през цялото време прави́ само това). Иначе ние-ясно: пуловерчета, бради, неуверено говорене (с редки изключения.) За говоренето ни – срам и позор, нали бяхме уж учени хора срещу партийните простаци, а то; за външния вид – и тогава и сега мисля, че той беше правилен: трябваше хората да видят, че сме други! (Спомнях си – спомням си и сега една снимка от Пражката пролет: от едната страна на важноизглеждаща маса насядали Дубчек и неговите хора, с гладените костюми и гледаните лица, а насреща им – някакви брадати-очилати студентчета; и си говорят. Беше снимана една промяна. Та и у нас така!) Ахмед Доган не поиска създаваното от него мюсюлманско движение да влезе в СДС. СДС от своя страна не покани Ахмед Доган в делегацията си като представител на мюсюлманското малцинство... Експерт откъм БКП беше и директорът на социологическия институт Кръстьо Петков, когото скоро направиха шеф на \"комунистическите\" профсъюзи (КНСБ). Да кажа изрично: аз бях там като член на \"Координационния\" съвет на СДС в качеството си на говорител на \"Екогласност\". И – ще го разкажа като характерен куриоз – гледам, на първата сесия, пред вратата се върти Ивайло Знеполски. Знаех го покрай Дома на киното – минаваше за човек от по-просветените киноведи, пък ми импонраше и като фигура: интелектуалец отвсякъде! Питам го – ами, искал, ако може, да влезе! И аз реших да се направя на връзкар – казах на Желю да го пуснем като наш експерт, Желю се съгласи и Знеполски се оказа присъстващ. Първо, като писач на наши становища – пълно фиаско. Възложиха ни с Берон да напишем какво искаме по етническите отношения. Отивам у тях, милата му жена мило ме посреща, сядаме, аз почвам да пиша, той помага – и след три часа аз станах и си тръгнах без нищо написано. Помощта на Берон беше, че така или иначе не се съгласяваше с нищо, което предлагах в полза за нашите турци и помаци. Първоначално мислех, че е просто от неопитност – аз вече бях писал доста текстове на тая тема, на него му беше първица. После започнах да подозирам, че несъгласията му са политически – и накрая си отидох с увереността, че си е криптонационалист. (Криптото беше тогава, после национализмът се показа.) Така и отидохме двамата на \"масата\" сутринта без домашно. Второ, измислих си да не се тикам на първа линия (там и без това беше станало тясно от лакти), а да седна точно зад Желю и \"да му пазя гърба\" – почти буквално. Постоянно някой идваше и го дърпаше за рамото за нещо си. Желю е бавен и без публичен опит, както съм отбелязвал неведнъж, Луканов – обратното. И в началото Луканов доминираше напълно над своя колега съ-председател на Кръглата маса: стана вече дума, че не по същество, но като поведение и телевизионно внушение – безусловно. И човек може да си представи какво ставаше, когато отгоре на всичко Желю трябваше да понася и анархичната активност на своите! А Желю - внимателен, като го дръпнат за рамото – обръща се, изслушва, размисля, отговаря – а през това време над масата си господства БКП. Та се разбрах с него и той обяви на всички: вече никакво говорене с него по време на сесия; всичко, каквото искат да му кажат – на едно листче и листчето го предават на Деян, той ще му го даде. Не злоупотребих с така получената властчица: само подреждах листчетата по важност (според мен, според авторите им тяхното беше свръхважно) – и му ги давах, когато можеше да им отдели внимание, без да страда съпредседателстването му. Подир ден-два и той се оборави, и листчетата помогнаха, така че вече партнираше наравно на Луканов, а срещу Пирински понякога и печелеше. (Пирински беше също много добър водещ, но по-безцветен от Луканов, по- не хващаше окото и ухото.) Трето, станах водещият представител на СДС в т. нар. контактна група с БКП (мисля дори, че аз предложих да създадем такава група, но не съм сигурен). Идеята беше - всичко, за което през деня се е видяло, че не се разбираме на Кръглата маса – да го обсъждаме подир и да търсим някакъв консенсус. Мисля, че тази форма свърши добра работа. Подробности не помня. Когато напуснах \"масата\", представих на тази комисия Димитър Луджев като мой заместник. Запознах се с него баш на Кръглата маса, беше ми харесал; той пък силно се учуди, че освобождавам – за него - това място. И четвърто: от разни заседания (на Екогласност, после на СДС) притичвах до Социологическия институт на \"Московска\", където Кръстьо Петков беше пуснал Цветозар Томов и Йорданка Качакова в една стаичка в мазето с един компютър, за да направим първото свободно проучване на политическите нагласи у нас. Въпросите измисляхме заедно с него, с Данчето - и с който се завъртеше там!; извадката направи Цветозар, не помня кой даде пари за отпечатване на въпросника и плащане на анкетьорите – (може би пак Кръстьо Петков - пари от Института), нито пък как сме намерили анкетьори; накрая Данчето, подпомогната и от Цецо, качи данните на допотопния \"Правец\" с една допотопна програма. (Току се чуваше: \"Изчезна ми файла! Пак ми изчезна файла!\" – а пък един достопочтен сътрудник на Института по навик, като излизаше вечер последен, въпреки всички предупреждения, на два пъти дръпна шалтера на сградата, унищожавайки часове работа. Разсеяности.) Разбирахме главните теоретични рискове на такова проучване. По същество: българи никога не бяха питани за политическите им възгледи. Шегувахме се, че у нас политиката е по-интимно нещо и от секса - но отпосле стана социологически ясно, че не било шега, ами баш така! Дали щяха да преодолеят страха – и липсата на привичка – и да отговарят що-годе искрено? По техниката на изследването: никой не знаеше какъв брой респонденти правят една представителна извадка за България. Тук Цецо Томов прояви направо гениална интуиция – оказа се, че сме улучили почти идеално! (Целта ни беше 1600 интервюта, направихме към 1300, после при логическия контрол отхвърлихме още стотина; 1200 се оказа чудесен представителен брой. Днес този брой е около хиляда – но и българите намаляха.) Резултатите бяха – малко е да кажа интересни. Помня един рейтингов списък - бяхме дали за подреждане БКП, БЗНС, официалните Профсъюзи, няколко партии от СДС и една измислена партия – за контрол. Далече-далече пред всички беше Екогласност! Следваха партиите от СДС, БКП, измислената партия – и официалните Профсъюзи последни, след измислената партия дори. Когато получихме резултатите, Кръглата маса вече вървеше, и в една почивка аз с много кандърми едва успях да събера десетина души от нашите, за да им прочета най-интересното. Изслушаха ме горе-долу, посърнаха, като обясних, че това не значи автоматично, че при едни избори след месеци картината ще бъде същата – и това беше целият ефект. На политиците ни им трябваше около година (далеч след първите избори), за да научат що е личен рейтинг (но друго – нищо) и ревниво да се интересуват от тези подредби в проучванията; май повечето и до днес, ако е за политсоциология, са си останали на тоя етап на разбиране. Опитът от това изследване ни позволи да предвидим победата на (вече) БСП на първите свободни избори. (Което не ми попречи след тая победа да направя първата депресия в живота си: една седмица просто не можах да изляза от къщи и дори помислих за \"морална емиграция\". Но това е друга история.)", "date": "2019.11.14", "title": "Неравносметка на една лична политическа практика"}
{"url": "https://www.dnevnik.bg/hrana_i_napitki/2019/11/14/3991010_koi_e_stoian_kirin/", "text": "                         Стоян е носител на редица награди от многобройните си участия в международни кулинарни състезания. В периода 2008 – 2012 г. е част от националния кулинарен отбор на България. Журирал е на национални и международни кулинарни форуми и фестивали. Участвал е и в телевизионни състезания. Стоян е бил и главен готвач на \"Гранд хотел Варна\", където е ръководил екип от 260 души. Споделя, че е щастлив от възможността да създава авторска кухня, като се съобразява, разбира се, с изискванията на клиентите. Любовта му към кухнята пламва още когато е малко момче и наблюдава майка си и баба си да готвят. Като тийнейджър той вече е решил с какво иска да се занимава. Завършва с отличие кулинарен профил на гимназията в родния си град Брезово и от петнадесетгодишен започва да работи в кухните на различни ресторанти, включително в Германия, Италия и други европейски държави. Споделя, че никой не го е притискал да избере тази професия, а сам е направил избора си и е щастлив от това. Все още неустоимо го привлича магията на кулинарията – възможността да избереш продуктите, да ги подготвиш и превърнеш в нещо, което впечатлява не само с вкус, но и с визия. Стоян е от хората, които не се оплакват от липсата на перспектива за развитие в родината. Той е твърдо убеден, че с упорит труд и малко късмет можеш да постигнеш всичко, което искаш. Ключът за успеха според него се крие в това да обичаш професията си, да работиш с желание и да се трудиш упорито, \"защото нищо не се дава даром\". За Стоян Кирин вдъхновението е навсякъде. \"Вдъхновявам се от сезоните\" – споделя той и допълва, че обича разнообразието на продуктите през различните периоди на годината. Ухание, аромат, форма, цвят – всичко може да погъделичка желанието му да сътвори нещо ново. Той е от готвачите, които нямат любима кухня или рецепта, а обичат да експериментират. Споделя, че не е консервативен и винаги се старае да опита нещо ново. Случва се в началото на подготовката на едно блюдо да си представя едно, а когато го завърши да се е получило нещо друго. Това той приписва на магията на кулинарията. Случва му се да скицира на хартия това, което иска да сготви, за да го визуализира по-добре. За него външният вид на храната има точно толкова значение, колкото и вкусовите ѝ качества. Що се отнася до придирчивите посетители, Стоян споделя: \"Капризният клиент е човек, който знае какво иска\", и допълва, че това поставя предизвикателство пред готвача да осъществи гастрономическите му желания. За Стоян храната е нещо много по-важно от просто средство за утоляване на глада, а здравословното хранене трябва да следва нуждите и желанията на човека умерено. Затова вече 5 години е последовател на кампанията \"Love food, hate waste\" срещу масовото разхищение на храна в големи количества.", "date": "2019.11.14", "title": "Кой е Стоян Кирин"}
{"url": "https://www.dnevnik.bg/evropa/2019/11/14/3991618_veneciia_e_na_kolene_zaradi_vtoroto_po_mashtabi_v/", "text": "Най-голямото наводнение във Венеция за последния половин век породи призиви за по-добра защита на историческия град от приливите, а местните власти изчисляват щети за стотици милиони евро, предаде \"Асошиейтед прес\", цитирана от БТА. Във вторник водата надхвърли с 1.87 м морското равнище, само със 7 сантиметра под рекордното регистрирано наводнение през 1966 г. Вчера последва нова висока приливна вълна. \"Венеция е на колене\", написа в \"Туитър\" кметът Луиджи Бруняро. По думите му базиликата \"Сан Марко\" е понесла сериозни щети, както и целият град и островите му. Засега има данни за двама загинали. 70-годишен обитател на бариерния за лагуната остров Палестрина, починал от токов удар при опит да изпомпва вода от дома си. Тялото на друг мъж е било открито в дома му, съобщи \"Гардиън\". Криптата под базиликата е за втори път в историята пълна с вода, проникнала през прозорците и всички други прегради. Пострадала е също художествената галерия \"Ка Пезаро\", където късо съединение е предизвикало пожар, както и оперният театър \"Ла Фениче\", но там своевременно е било изключено електрозахранването.  Властите са премахнали платформите на площад \"Сан Марко\", за да не бъдат отнесени от течението. За да се гази безопасно водата, са необходими ботуши до над коленете. Вода е преляла над дървените бентове, поставени пред входовете на магазини и хотели, а туристите от приземните етажи са били преместени на горните. Повредени са пет ферибота, използвани като \"водни автобуси\" - ключови за транспорта в града с мрежа от канали.  Причина за наводнението във Венеция са проливните дъждове, съвпаднали по време с пълнолуние, което изпраща високи приливни вълни, тласкани допълнително от южни ветрове, посочва АП. Очаква се италианското правителство да обяви днес извънредно положение заради природно бедствие. Целта е да бъдат мобилизирани бързо средства за предотвратяване на изчезването в по-дългосрочен план на един от най-красивите градове в света. Видео от наводнения площад \"Сан Марко\" вижте  тук .", "date": "2019.11.14", "title": "Венеция е \"на колене\" заради второто по мащаби в историята наводнение"}
{"url": "https://www.dnevnik.bg/hrana_i_napitki/2019/11/14/3991308_cedeno_bivolsko_mliako_sus_sezonni_bilki_i_dva_sosa/", "text": "                           Изцедете биволското мляко в тензух за 24 часа. Овкусете го със сол, бял пипер, канелен босилек и мащерка. Оформете на малки топчета. Панирайте с яйце, брашно и хлебни трохи и пържете в масло и олио допреди да се разпука. За соса изпечете добре чушките и след 10 минути задушаване в стреч фолио почистете от люспите и семките. Запържете лука и чесъна. Прибавете чушките, доматеното пюре и бялото вино. Пасирайте всичко и добавете жълтъка на едно рохко яйце. Овкусете със зехтин. За да приготвите йогурт соса, овкусете киселото мляко и готварската сметана със сол, бял пипер и самардала. Разбъркайте до температура 60˚C, добавете дивия лук. Аранжирайте с микрорастения. 150 г биволско кисело мляко 50 г хлебни трохи 40 мл олио 20 г брашно 1 яйце 1 г канелен босилек 1 г мащерка 1 г бял пипер 1 г сол 200 г пресни месести чушки 30 г доматено пюре 20 мл бяло вино 10 мл зехтин екстра върджин 1 жълтък от рохко яйце 10 г лук 5 г чесън 1 г бял пипер 1 г сол 50 г краве кисело мляко 30 мл готварска сметана 1 г див лук 1 г самардала 1 г бял пипер 1 г сол микро листа за декорация", "date": "2019.11.14", "title": "Цедено биволско мляко със сезонни билки и два соса"}
{"url": "https://www.dnevnik.bg/evropa/2019/11/14/3991621_velikobritaniia_niama_da_nominira_kandidat_za/", "text": "Великобритания няма да номинира кандидат за еврокомисар преди изборите на 12 декември. Това е заявил британският посланик в ЕС Тим Бароу в писмо до Европейската комисия, съобщиха служители в Брюксел и Лондон, цитирани от \"Политико\". Според юридическо становище отсъствието на британски комисар обаче няма да попречи на новия екип на ЕК да започне работа. Лидерите на ЕС многократно настояха Великобритания да избере кандидат и това беше едно от условията, за да се съгласят с отсрочка на Брекзит  до 31 януари 2020 г.  Но според официалните насоки за избори на канцеларията на премиера на Обединеното кралство правителството не може да предлага кандидати за високопоставени международни позиции, включително и за европейски институции, в период на избори. Британското решение да не бъде предложен кандидат преди изборите въпреки многократни молби от страна на Брюксел поставя пред Европейската комисия сложен правен проблем и създава риск за ново закъснение на встъпването ѝ в длъжност. Бъдещият председател Урсула фон дер Лайен и нейният колеж на комисарите трябваше да започнат работа на 1 ноември, но  датата беше отложена , след като Европейският парламент отхвърли трима кандидати за комисари (повече четете  тук ). Екипът на Фон дер Лайен сега се надява новата комисия да може да започне работа на 1 декември, ако днешните изслушвания на тримата номинирани от Унгария, Франция и Румъния бъдат успешни. Отказът на Великобритания да посочи кандидат обаче може да значи ново забавяне или да наложи предприемането на стъпки, които да предотвратят оспорване на легитимността на ЕК. Юристите в евроинституциите анализираха потенциалните последици от липсата на британски кандидат, а някои от правните служби на ЕС стигнаха до различни заключения. Високопоставен дипломат от ЕС коментира във вторник: \"Засега няма сигнали, че британците ще назначат нов комисар по време на настоящата предизборна кампания. Въпреки това очакваме назначаването на комисията да не бъде забавено в резултат на това.\" В сряда говорителят на ЕК Мина Андреева отказа да отговори на многократни въпроси дали комисията може да встъпи в длъжност без британски член. \"Ние не отговаряме на хипотетични въпроси – това е хипотетичен въпрос\", каза Андреева. \"Взехме под внимание и официалната позиция на говорителя на британския премиер, който каза, че те ще спазят правните си задължения\", посочи Андреева, имайки предвид коментар на говорителя на Борис Джонсън от понеделник. \"Ако няма отговор на  писмото на бъдещия председател , може да говорим отново\", допълни тя. Великобритания е задължена да номинира кандидат за еврокомисар, докато е членка на блока, но в миналото е имало няколко случая, когато ЕС е функционирал с по-малко представители. \"Ройтерс\" отбелязва, че пречката, създадена от отказа на Лондон да посочи еврокомисар, може да се преодолее с решение на останалите 27 държави членки да не се прилагат сегашните правила, но дори и тогава остават рисковете от съдебно оспорване.", "date": "2019.11.14", "title": "Великобритания няма да номинира кандидат за еврокомисар преди изборите"}
{"url": "https://www.dnevnik.bg/sport/2019/11/14/3991623_jrebiiat_v_atp_kup_osiguri_machove_na_grigor_dimitrov/", "text": "Великобритания, Белгия и Молдова са съперниците на България в  АТП къп . Това отреди жребият за новия тенис турнир, който ще се проведе в началото на 2020 г. Българските тенисисти попаднаха в група С, след като Швейцария се отказа от участие. \"АТП къп\" ще открие сезона догодина, като надпреварата ще се проведе от 3 до 12 януари в три австралийски града - Бризбейн, Пърт и Сидни. Наградният фонд в турнира е 15 милиона долара. В турнира ще се раздават точки за световната ранглиста, като даден играч може да спечели максимум 750 точки. Всеки отбор има право да запише за участие до петима състезатели. 24-те отбора ще бъдат разделени в шест групи по четири, като победителите и двата най-добри втори тима ще се класират за финалите. Всеки сблъсък ще се състои от два мача на сингъл и един на двойки. България попадна в надпреварата след  решението на Григор Димитров да бъде играещ капитан . Освен него на сингъл ще участва и Димитър Кузманов. Окончателният списък ще стане ясен по-късно. Групата на България ще играе в Сидни, а първият мач ще е срещу Великобритания на 3 януари. Водач на британците е Анди Мъри, който ще се изправи срещу Димитров, а Даниел Еванс срещу Кузманов. Белгийският тим е воден от Давид Гофен, а Молдова от Раду Албот. Бившият №1 Мъри се завръща след продължителено лечение на контузия. Британецът се подложи на смяна на тазобедрена става и дори спечели титла през 2019 г., триумфирайки в Антверпен. В кариерата си Димитров има три победи и осем загуби от Мъри. Двамата не са се срещали от 2016 г. Балансът на българския тенисист срещу Давид Гофен е отличен, като има осем победи и само едно поражение.", "date": "2019.11.14", "title": "Жребият в \"АТП къп\" осигури мачове на Григор Димитров с Анди Мъри и Гофен"}
{"url": "https://www.dnevnik.bg/bulgaria/2019/11/14/3991655_na_jivo_zapochna_protestut_sreshtu_izbora_na_ivan/", "text": "                         Главният прокурор Сотир Цацаров заяви, че този указ на президента не съдържа каквито и да е юридически мотиви, както и предния указ – за избирането на Георги Чолаков за председател на Върховния административен съд (ВАС). \"В юридическия смисъл мотиви няма, но президентът направи обръщение към медиите. Никой не омаловажава, никой не неглижира казаното от Румен Радев. Всеки от нас, когато дава своя вот, при всички случаи трябва да претегли \"за\" и \"против\" и трябва да се съобрази с думите на държавния глава\", каза Цацаров. \"Нека не спекулираме, че в указа има мотиви. В указа няма мотиви. Най-малкото заради своята откритост позицията на президента трябва да бъде преценена и да бъде уважавана\", посочи Цацаров.  Министър Данаил Кирилов прочете текста на конституцията, в който се регламентира процедурата за избора на \"тримата големи\".       Цветинка Пашкунова, която на 24 октомври при първото гласуване отсъстваше, каза, че ВСС трябва да вземе решение как да продължи. \"Ние трябва да вземем решение как да продължим по-нататък. Дали да направим повторно предложение за същия кандидат, или да отворим повторна процедура\", каза Пашкунова. \"Макар формално да е спазена процедурата поради издигането на една-единствена кандидатура, тази процедура препятства условията на състезателност, създаде съмнение в нейната легитимност и остави съмнения за предопределеност. Това предпоставя необходимост от повторно откриване на нова процедура\", смята Пашкунова. \"Няма никаква пречка да участва и сегашния кандидат Иван Гешев. Главният прокурор е стожер на законността. Не само трябва да отговаря на изискванията на Закона за съдебната власт за професионална компетентност, опит, административни умения и висок етичен стандарт, но той следва да се ползва и с широко обществено доверие\", заяви Пашкунова. \"Ако процедурата по неговия избор не удовлетворява очакванията за прозрачност на професионалната общност. Ние дължим на обществото нова процедура за главен прокурор. Такова е и посланието на президента при издаването на указа и такава е изразената воля в мотивите, с които би следвало да се съобразим. Противното означава, че се омаловажава ролята на президента и лишава от смисъл правомощията му\", подчерта още тя.  Вероника Имова, която на 24 октомври гласува \"за\" Гешев, днес посочи, че държавният глава е длъжен да назначи Гешев, ако той бъде избран повторно и предложен за нов главен прокурор. Имова каза, че за нея е спорен въпросът от кой момент трябва да започне процедурата. \"Трябва да решим и дали да обсъждаме съображенията на президента, който не е длъжен да мотивира указа\", каза Имова. По думите й трябва да се зачита законът и определените правомощия на всеки, на когото конституцията възлага роля в тази процедура.       Министър Данаил Кирилов каза, че снощи в 20:05 ч. е получен сигнал за бомба в сградата на Висшия съдебен съвет. Тази сутрин също на телефон 112 е постъпил сигнал за взривно устройство, поставено в сградата на ВСС. На 24 октомври също бе получен сигнал за бомба, но той бе фалшив и не прекъсна заседанието на пленума. Председателят на Върховния касационен съд (ВКС) Лозан Панов предложи съдебният съвет да започне нова процедура. Той обясни, че сред мотивите на държавния глава е това, че не е имало състезателност. Министърът на правосъдието Данаил Кирилов откри заседанието на Висшия съдебен съвет и докладва първа точка - указа на президента Румен Радев, с който предложението на ВСС да назначи Иван Гешев за главен прокурор бе отхвърлено, а процедурата - върната в съдебния съвет.  Около сградата на ВСС на столичната ул. \"Екзарх Йосиф\" се провеждат двата протеста \"за\" и \"против\" избора на Гешев, като има буферна зона от около 50 метра между двете групи хора. \"В правото на полицията е да решава как да охранява протеста\", каза полицай, попитан защо служителите на реда водят кучета.       Започна протестът срещу избора на Иван Гешев. Протестиращите искат започване на нова процедура за избор на главен прокурор, както и реформи в прокуратурата и ВСС. Според протестиращите кандидатурата на Гешев е безалтернативна, а изборът не е бил достатъчно прозрачен. ", "date": "2019.11.14", "title": "Как съдебният съвет гласува повторно избора на Гешев (хронология)"}
{"url": "https://www.dnevnik.bg/sviat/2019/11/14/3991645_izrael_i_isliamski_djihad_prekratiavat_ogunia_sled_2/", "text": "Споразумение за прекратяване на огъня в ивицата Газа влезе в сила в 5.30 ч. (и българско време) тази сутрин, предаде \"Франс прес\", като се позова на високопоставени представители на Египет и на радикалната палестинска групировка, известна като \"Палестински ислямски джихад\". Споразумението е било постигнато с посредничеството на Египет и е било одобрено от палестинските групировки, включително от \"Ислямски джихад\". То предвижда групировките да гарантират възстановяването на спокойствието в ивицата Газа и да поддържат мира по време на демонстрации. Израел от своя страна се задължава да прекрати военните действия и да спазва прекратяването на огъня по време на палестинските демонстрации. По-рано тази нощ шестима палестински цивилни, всички те от едно семейство, бяха убити при израелски въздушен удар в ивицата Газа срещу \"елементи от Ислямски джихад\". Преди това от анклава бяха изстреляни ракети по Израел. С това общият брой на убитите в ивицата Газа при изблика на насилие през последните 48 часа достигна 32. Поне една трета от жертвите са цивилни. Насилието избухна, след като един от командирите на военното крило на \"Ислямски джихад\", Баха Абу ал Ата, бе убит при израелски въздушен удар във вторник сутринта.", "date": "2019.11.14", "title": "Израел и \"Ислямски джихад\" прекратяват огъня след 2 дни напрежение"}
{"url": "https://www.dnevnik.bg/evropa/2019/11/14/3991643_tusk_kum_britanskite_izbirateli_ne_se_otkazvaite_ot/", "text": "Отиващият си председател на Европейския съвет Доналд Туск призова британските избиратели да не се отказват от опитите да спрат Брекзит, предаде Би Би Си. На фона на кампанията във Великобритания  преди изборите на 12 декември  той предупреди, че излизането от ЕС ще превърне страната във \"второразреден играч\". По думите му Брекзит вероятно ще бележи \"истинският край на Британската империя\". След петгодишен мандат Туск ще напусне поста председател на Европейския съвет в началото на декември. В реч за откриването на учебната година в Колежа на Европа в Брюж той каза: \"Брекзит може да се състои в началото на следващата година. Направих всичко по силите си, за да избегна конфронтационния сценарий без сделка и да удължа времето за размишление и за евентуална промяна на британското мнение.\" \"Британските избори ще се състоят след месец. Могат ли нещата да се обърнат? Единствените думи, които ми хрумват днес, са прости – не се отказвайте. В този мач ние добавихме време, вече сме в добавеното време, може би дори ще се стигне до дузпи\", каза още Туск. Туск многократно е казвал, че би искал Великобритания да остане в ЕС, но коментарите му – по средата на предизборната кампания – вероятно ще предизвикат полемика. Той призна това в речта си и добави, че думите му са нещо, което не би посмял да изрече преди няколко месеца, защото е можело да бъде уволнен заради прекалената си откровеност. Туск добави, че \"копнежът по империята\" може да се долови в гласовете на поддръжниците на Брекзит, които искат да направят Великобритания \"отново глобална\" чрез излизането от ЕС\". \"Но реалността е точно противоположната. Само като част от обединена Европа Великобритания може да играе глобална роля\", подчерта Туск, който на 1 декември ще бъде заменен на поста от бившия белгийски премиер Шарл Мишел. Миналия месец лидерите на ЕС се съгласиха с \"гъвкава\" отсрочка на Брекзит  до 31 януари 2020 г.", "date": "2019.11.14", "title": "Туск към британските избиратели: Не се отказвайте от опитите да спрете Брекзит"}
{"url": "https://www.dnevnik.bg/sviat/2019/11/14/3991650_feisbuk_e_premahnala_54_mlrd_falshivi_profila_tazi/", "text": "Фейсбук\" съобщи днес, че е премахнал 5.4 млрд. фалшиви потребителски профила от началото на годината, предаде \"Франс прес\". Броят на изтритите профили за същия период на миналата година е бил 2.1 млрд. В доклада си за прозрачността, който публикува два пъти годишно, \"Фейсбук\" обясни, че е засилил способността си да установява и блокира профили, които не са истински или вършат нередности. След поредица скандали с управлението на лични данни американският гигант в сферата на социалните мрежи полага все повече усилия да възстанови доверието към себе си, особено с наближаването на президентските избори в САЩ догодина, отбелязва \"Франс прес\".", "date": "2019.11.14", "title": "\"Фейсбук\" е премахнал 5.4 млрд. фалшиви профила тази година"}
{"url": "https://www.dnevnik.bg/evropa/2019/11/14/3991654_rusiia_ne_e_nash_strategicheski_partnyor_a_nash/", "text": "Стратегическата цел на руския президент Владимир Путин \"не е само да си върне контрола върху териториите на бившия Съветски съюз, но и системно да отслабва ЕС, провокирайки вътрешни разделения\". Това заяви председателят на Европейския съвет Доналд Туск в реч за откриването на учебната година в Колежа на Европа в Брюж, предаде \"Гардиън\". Той защити твърдия си подход към Путин по време на мандата си в Брюксел, който ще приключи на 1 декември. \"Трябваше публично да напомням на другите почти всяка седмица, че Русия не е наш стратегически партньор, а наш стратегически проблем\", добави Туск. Някога  член на антикомунистическия синдикат \"Солидарност\" , той беше за кратко вкаран в затвора от комунистическото правителство в Полша през 80-те години на миналия век. Русия нахлу в Украйна приблизително по времето, когато Туск встъпи в длъжност в Брюксел. Председателят на Европейската комисия Жан-Клод Юнкер беше сред тези, които заемаха по-мека позиция за отношенията с Кремъл, коментира \"Гардиън\". Европа няма да бъде суверенна без приобщаването на Балканите и без независима Украйна, добави Туск, цитиран от БТА. Той отбеляза, че неведнъж в изтичащия си мандат се е налагало да убеждава държавите от ЕС да запазят единство при продължаването на санкциите срещу Москва, както и при преговорите с Лондон и за оставането на Гърция в еврозоната. По думите му при разговорите около въвеждането на задължителни квоти за разпределянето на мигрантите в ЕС се е стигнало до силни спорове. Беше по-лесно да се въведат квоти, отколкото да се защитят границите. Разбра се, че защитата на бежанците не трябва да бъде в противоречие със задължението към собствената ни гранична сигурност, посочи той. Преди да защити границите си, Европа трябва да опази същността си - ценностите си за единство, съпричастност и законност, заяви още Туск. В кабинета ми е окачен плакат с надпис \"Единството, глупако!\" и ще го оставя там за всеки случай, каза той.", "date": "2019.11.14", "title": "Цитат на деня: Русия не е наш стратегически партньор, а наш стратегически проблем"}
{"url": "https://www.dnevnik.bg/sviat/2019/11/14/3991652_protestirashtite_v_irak_stavat_vse_po-nastoiatelni/", "text": "Демонстрациите в столицата Багдад и в южната част на Ирак днес все повече набират сила, като народното протестно движение срещу иракските власти става все по-настоятелно. Освен това властите са подложени на натиск от ООН възможно най-скоро да предложат реформи, предаде \"Франс прес\". По официални данни от 1 октомври насам са убити над 300 души, почти всичките - демонстранти. Това наред със засилващите се репресии и широката кампания на арести и сплашване за известно време отслаби протеста, но днес багдадският площад \"Тахрир\" - епицентър на демонстрациите - отново се изпълни с хора, главно след призива за обща стачка на учителите. В южния град Басра близо хиляда студенти възстановиха лагера си пред сградата на регионалния съвет, след като преди повече от седмица силите на реда подпалиха палатките им. В Насирия и Диуания - в земеделския Юг на страната - училищата остават затворени, а избухналото преди няколко седмици гражданско неподчинение продължава. За намиране на решение ООН сега разчита на парламента. Ръководителката на мисията на ООН в Ирак Жанин Хенис-Пласхарт се срещна днес с председателя на Съвета на представителите Мохамед ал Халбузи и с водачите на различните политически блокове. Тя обсъди с тях план на ООН за излизане от кризата, който вече получи подкрепата на великия аятолах на Ирак Али Систани. Планът предвижда ревизиране на избирателния закон и промени в конституцията. При все че правителството вече внесе в парламента проект за избирателен закон, той все още не е включен в дневния ред на събранието. Депутатите гласуваха повече закони, регулиращи икономиката, и решиха да повикат до две седмици министрите на земеделието и промишлеността, които може да се окажат първите жертви на промените в правителството, огласени от премиера Адел Абдел Махди. Шиитският водач Моктада Садр - първият, който настоя правителството да се оттегли, призова днес парламента да гласува радикални реформи, а иракчаните - да поддържат натиска. Президентът на Иракски Кюрдистан Нечирван Барзани се срещна днес с премиера Махди, с иракския президент Бархам Салех и с председателя на парламента Халбузи. Смята се, че кюрдите, които заемат 20 процента от местата в парламента, са доволни от политическите и икономическите придобивки, които получиха за тази една година, откакто е на власт Махди. Те са против конституционна реформа, тъй като се опасяват, че тя може да промени автономния им статут. /БТА", "date": "2019.11.14", "title": "Протестиращите в Ирак стават все по-настоятелни"}
{"url": "https://www.dnevnik.bg/detski_dnevnik/2019/11/14/3991606_pet_problema_na_tiineidjurite_dnes/", "text": "                         Верни ли са тези твърдения, какво знаете и какво не за тийнейджърите и как да реагирате спрямо тях - вижте във видеото.  То е част от второто издание на специалния проект  \"Тийнейджърът вкъщи\"  в партньорство с  дермокозметична марка BIODERMA . ", "date": "2019.11.14", "title": "Пет проблема на тийнейджърите днес"}
{"url": "https://www.dnevnik.bg/bulgaria/2019/11/14/3991703_kmetut_na_plovdiv_shte_naznachi_glaven_arhitekt_bez/", "text": "Новият главен архитект на Пловдив Димитър Ахрянов ще бъде назначен на поста от 18 ноември без конкурс. Той ще бъде преместен временно от община Карлово, където работи в момента, в община Пловдив. Срокът за временното му преместване е 4 години, колкото е и един кметски мандат, съобщи  \"Медиапул\"  като се позова на информация от общината. За това, че новият кмет Здравко Димитров планира да назначи главен архитект без конкурс съобщи преди ден пловдивският сайт  \"Под тепето\".  Пред изданието общинският съветник от \"Демократична България адвокат Веселина Александрова коментира, че \"Законът за устройство на територията постановява, че главният архитект се назначава след проведен конкурс, като в комисията участват представители на Камара на архитектите и на Съюз на архитектите в България. Това изискване на специалния закон в настоящия случай изглежда пренебрегнато\". От отговорите на местната власт пред \"Медипул\" се разбира, че в случая ще се използва текст от Закона за държавния служител, който дава възможност чиновник, работещ в една администрация, да бъде временно преместен в друга администрация без конкурс. Ахрянов сега е главен архитект на Карлово и за преместването кметовете на двата града трябва да подпишат споразумение. Досегашният главен архитект Юлияна Петрова също е назначена без конкурс като \"временно изпълняващ длъжността от началото на 2017 г. \"Под тепето\" информира, че Ахрянов е близък до пловдивския митрополит Николай, член е на епархийския съвет и е проектант в редица проекти на Пловдивската митрополия. Според изданието той се е явявал на предишен конкурс за позицията, но не го е спечелил, защото не отговарял на условията. С неговия подпис са били съборени и Тютюневите складове на ул. \"Одрин 8\".", "date": "2019.11.14", "title": "Кметът на Пловдив ще назначи главен архитект без конкурс"}
{"url": "https://www.dnevnik.bg/sviat/2019/11/14/3991691_trump_pred_erdogan_sasht_ostanaha_v_siriia_samo_zaradi/", "text": "Американският президент Доналд Тръмп обяви, че Съединените щати държат войници в Сирия \"само заради петрола\", и влезе в противоречие със съветниците си, които говореха за подкрепа за кюрдските сили. Тръмп коментира пред журналисти по време на  срещата си с турския колега Реджеп Тайип Ердоган , че САЩ трябва да владеят петрола в региона. \"Пазим петрола. Държим петрола. Петролът е в безопасност. Оставихме войници (в Североизточна Сирия - бел. ред.) само заради петрола\", каза той, предаде \"Гардиън\". Тръмп притесни експерти и представители на американската администрация с коментарите си миналия месец, когато САЩ неочаквано промениха решението за пълно изтегляне от Североизточна Сирия и оставиха стотици войници около петролните находища. След твърденията му, че САЩ трябва да могат да \"вземат малко\" ( а това би било нарушение на международното право ), министърът на отбраната Марк Еспър побърза да увери, че целта е да се затвърди победата над \"Ислямска държава\", като ѝ се отреже достъпът до този ресурс, а се гарантира за кюрдските бойци. Анкара междувременно отправи нападки към Вашингтон заради отказа от изтегляне. На пресконференцията, която последва, президентът се обяви за \"голям фен\" на Ердоган. Той похвали \"чудесните\" му отношения с кюрдите и не критикува турската операция \"Извор на мира\" в Сирия, започнала с изтеглянето на американски сили. Президентът обърка журналистите и с коментара, че разбира проблемите на Анкара в Североизточна Сирия, \"включително това, че много хора от Турция са убити\" там - твърдение, за което няма официални данни. До милион сирийци Не толкова топъл бе тонът на Ердоган. Той нарече Тръмп \"скъп приятел\", но го упрекна, че е поканил кюрдския командир, известен като Мазлум Кобане и смятан от Турция за терорист, в Белия дом. Ердоган освен това увери, че е върнал на Тръмп писмото, в което американският държавен глава го призоваваше да \"не бъде глупак\" заради операцията (по-рано турски представители твърдяха, че писмото е било хвърлено в кошчето). Ердоган допусна, че в срок от шест месеца до две години Турция може да върне около 1 милион сирийци, които сега се намират на нейна територия, в зона в Северна Сирия, предаде АП. Нуждата от създаване на \"безопасна зона\" бе един от двата аргумента за третата турска операция в региона.  Турция също така е \"дълбоко наранена\" от приетата от Камарата на представителите в САЩ резолюция,  признаваща арменския геноцид . Тя \"хвърля сянка върху отношенията\" между двете страни, даде да се разбере Ердоган, цитиран от АП и ДПА. Критици на турския президент - сред които конгресмени - изтъкнаха, че Тръмп не е трябвало да му предоставя подобна платформа, с която той може пред целия свят да оправдае интервенцията си. Руските ракети Друга обсъждана тема според Тръмп е била покупката на руските комплекси С-400, заради която Вашингтон заплашва Анкара със санкции. \"Обсъдихме този въпрос. Договорихме се, че за нея ще се говори на ниво (външни министри)\", цитира го телевизия Ен Би Си. На пресконференцията Ердоган каза, че само диалогът може да помогне за справяне със ситуацията. Решението на Турция да купи руските С-400 е толкова сериозна заплаха за сигурността на НАТО, че САЩ преустановиха нейното участие в многонационално програма за изтребителите Ф-35. Анкара е критикувана още в американския Конгрес заради офанзивата си в Северна Сирия, както и заради репресиите срещу политически опозиционери, журналисти и други, отбелязва \"Асошиейтед прес\". ", "date": "2019.11.14", "title": "Тръмп пред Ердоган: САЩ останаха в Сирия \"само заради петрола\""}
{"url": "https://www.dnevnik.bg/razvlechenie/2019/11/14/3991708_pokajete_kolko_vi_e_grija_-_john_lewis_pusnaha/", "text": "След като миналата година заложи успешно на Елтън Джон, тази година британската търговска верига John Lewis разчита едно миловидно и въодушевяващо се драконче да разпали продажбите им тази Коледа в тяхната първа обща празнична реклама с близката верига Waitrose. Пускането на рекламата, която обикновено всяка година им струва около 7 млн. паунда, през годините се превърна в цяло отделно медийно събитие, което събира милиони гледания в социалните мрежи. Веригата Waitrose също е правила бляскави празнични реклами в миналото, но никога не е привличала същото количество внимание. В новата реклама, която както винаги притежава потенциала да предизвика някоя и друга сълза да се залюлее в окото на зрителя, участва 10-годишна актриса на име Руби, която си партнира с компютърно генериран анимационен дракон. Малкото драконче в дружелюбно и се радва на всички обичайни празнични занимания като правенето на снежен човек, пързалянето на кънки на лед и запалването на светлините на коледната елха, но въодушевлението му винаги го разпалва толкова силно, че буквално подпалва нещата около себе си. Рекламата е заснета в приказно селце в Унгария. Историята има щастлив край, когато драконът Едгар използва своя огнен дъх, за да запази коледния пудинг на обичайното празнично събиране в селото. Както и в предишни години, като фон звучи кавър на известна поп класика. Този път е баладата на щатската софт рок група REO Speedwagon от 80-те Can’t Fight This Feeling, но изпята в нова версия от фронтмена на групата Bastille Дан Смит. Рекламния клип може да гледате  тук .", "date": "2019.11.14", "title": "\"Покажете колко ви е грижа\" - John Lewis пусна коледната си реклама"}
{"url": "https://www.dnevnik.bg/biznes/2019/11/14/3991759_ikonomicheskiiat_rastej_e_37_godishno_prez_tretoto/", "text": "През третото тримесечие на 2019 г. брутният вътрешен продукт (БВП) нараства с 3.7% спрямо съответното тримесечие на предходната година и с 0.7% спрямо второто тримесечие на 2019 г. според експресната оценка на Националния статистически институт. Оценката се основава на предварителни, налични към момента данни за отделните икономически сектори и експертни оценки и модели за показатели, за които все още няма пряка информация. По-точна оценка ще бъде публикувана на 5 декември. БВП в номинално изражение достига 31.485 млрд. лв. за периода, а реализираната добавена стойност е 27.133 млрд. лв. По елементи на крайното използване най-голям дял в БВП заема крайното потребление (68.4%), което в стойностно изражение възлиза на 21.524 млрд. лева. Инвестициите са 18.3%, а стойността им е 5.773 млрд. лв. Външнотърговското салдо е положително. В сравнение с април - юни увеличението на износа на стоки и услуги е с 3.4%, на крайното потребление - с 0.9%, и на инвестициите - с 0.8%. В сравнение с юли - септември 2018 г. най-голямо е увеличението на крайното потребление - с 4.9%. Инвестициите нарастват с 2.2%, износът - с 0.4%, а вносът намалява с 1.7%.", "date": "2019.11.14", "title": "Икономическият растеж е 3.7% годишно през третото тримесечие"}
{"url": "https://www.dnevnik.bg/politika/2019/11/14/3991695_bsp_iska_ostavkata_na_banov_propusnal_da_objalva/", "text": "БСП призова днес премиерът Бойко Борисов да поиска оставката на министъра на културата Боил Банов, тъй като ръководеното от него  ведомство е пропуснало последния срок за обжалване на трета инстанция на съдебното решение , че няма основание за искана неустойка от фирмата - изпълнител на реконструкцията на Ларгото, заради забавяне на дейностите. Става въпрос за решение на Софийския апелативен съд, което потвърждава изцяло това на Софийския градски съд, т.е. се отхвърля искане на  министерството за неустойки  от ДЗЗД \"Антична Сердика\" в размер на 754 хил. лева за изпълнението на част от едноименния проект. От определение на Върховния касационен съд се разбира, че министерството е пропуснало срока за обжалване на последна инстанция, макар през пролетта ГЕРБ да даде такава заявка. Това значи, че ведомството не само няма да получи неустойка, но и ще трябва да плати над 73 хил. лв. разноски. За делото се разбра в началото на т.г., след като тогавашният  депутат от БСП и журналист Елена Йончева пусна записи  как според нея през 2016 г. като зам.-министър на културата Боил Банов ощетява държавата с поне 700 хил. лв., като опрощава неустойка на фирмата - строител на Ларгото, и дава указания как да се фалшифицират документи, за да се прикрие забавяне от 33 дни. Тогавашният титуляр на ведомството Вежди Рашидов обяви, че заради  забавяне по времето на кабинета на Пламен Орешарски е искал работата да се довърши \"тихо и спокойно\" , за да няма загуба на средства от еврофондовете (бел. авт. - част от проекта се финансира с 12.3 млн. лв. по оперативна програма \"Регионално развитие\"). После е заведено дело за неустойки. Самият Банов твърдеше, че записите са манипулирани и се прави опит той да бъде вкаран в капан. \"Министерството на културата е изтървало сроковете за обжалване, заради което българският данъкоплатец безвъзвратно губи над 700 хил. лв. Според мен това доказва, че всичко, което извадихме като информация тогава, е абсолютно вярно. Отговорността за това скандално бездействие ще понесе някаква юристка на незначителен пост - това е замазване на следите. При такава афера отговорността трябва да се понесе единствено и само с оставката на Боил Банов. Призовавам премиерът Бойко Борисов да поиска неговата оставка моментално, след като виждаме, че Банов няма мъжеството и морал сам да се оттегли от поста си\", обяви говорителят на парламентарната група на \"БСП за България\" Александър Симов днес. Той призова прокуратурата отново да се заеме със случая, след като вече отказа да образува досъдебно производство срещу Банов. Снощи от Министерството на културата съобщиха, че процесуалното представителство на ведомството не се прави от Боил Банов, а от юристите. Оставка е подала техният директор в министерството Татяна Цветанова.", "date": "2019.11.14", "title": "БСП иска оставката на Банов, пропуснал да обжалва отказа за неустойки за Ларгото"}
{"url": "https://www.dnevnik.bg/video/2019/11/14/3991767_novata_koledna_reklama_na_john_lewis/", "text": "Всяка година появата на празничната коледна реклама на британската търговска верига John Lewis е цяло отделно медийно събитие, което събира милиони гледания в социалните мрежи и е ясен признак, че Коледата наближава. Повече информация за нея може да откриете  тук .", "date": "2019.11.14", "title": "Новата коледна реклама на John Lewis"}
{"url": "https://www.dnevnik.bg/biznes/2019/11/14/3991787_industrialnite_kompanii_svivat_investiciite/", "text": "Шефовете на промишлени компании очакват през тази година инвестициите им да са с 10.5% по-ниски, отколкото през миналата, показва инвестиционната бизнес анкета на Националния статистически институт, проведена през октомври. Прогнозите за 2020 г. са за намаление на обема на инвестициите в промишлеността с 9.1% спрямо 2019 г., като около 34% от предприятията не планират разходи за придобиване на дълготрайни активи през следващата година.      През 2020 г. с най-голям дял се очаква да бъдат инвестициите за увеличаване на производствения капацитет - 39.3%. На второ място, с 29.8% дял са предвидените инвестиции за заместване на износеното оборудване, следвани от тези за механизация или автоматизация на съществуващи производствени процеси и за въвеждане на нови производствени технологии - със 17.8%, и за опазване на околната среда, мерки за сигурност и други - с 13.1%. Най-голям стимул за промишлените компании да инвестират е търсенето на продукцията им и очакваните печалби. По-назад остават техническите и други фактори.", "date": "2019.11.14", "title": "Индустриалните компании свиват инвестициите"}
{"url": "https://www.dnevnik.bg/photos/2019/11/14/3991729_fotogaleriia_otnovo_policiia_protest_i_kontraprotest/", "text": "Протест, контрапротест, блокади на улици от полиция и жандармерия, спрени трамваи. Такава е ситуацията днес в района на Централни хали в София, където е сградата на Висшия съдебен съвет (ВСС). Причината е заседание, на което съветът трябва да реши дали да предложи отново Иван Гешев за главен прокурор, след като президентът   или да започне нова процедура. Ситуацията е сходна с 24 октомври, когато  .", "date": "2019.11.14", "title": "Фотогалерия: Отново полиция, протест и контрапротест заради Гешев"}
{"url": "https://www.dnevnik.bg/sviat/2019/11/14/3991728_rusiia_suzdava_nova_baza_v_siriia_v_kjurdski_grad/", "text": "Руски хеликоптери се отправят към новата база на страната в Сирия, след като Министерството на отбраната в Москва потвърди създаването ѝ в северната част на страната. Базата ще е в Камишли. Това е кюрдски град, където само допреди месец имаше американски войници, преди Вашингтон да обяви изтеглянето заради началото на третата турска операция в Сирия. Според руски репортери в базата вече има и противовъздушна ракетно-оръдейна система \"Панцир\", която да защитава летището на Камишли. Арабски издания коментират, че този ход е съгласуван между Москва и Дамаск. Руската агенция \"Новости\" пък цитира началника на бъдещата комендатура Тимур Ходжаев, според когото задачата ще е да се управлява работата на вертолетите, участващи в руско-турските патрули по границата с Турция. По думите на Ходжаев сега ще е възможно патрулите да обхващат по-голяма територия. Патрулите започнаха след среща в Сочи между държавните глави на Турция и Русия Реджеп Тайип Ердоган и Владимир Путин и маркират началото на създаването на т.нар. безопасна зона за връщане на сирийци в родината им. От края на октомври досега са осъществени няколко в различни точки на отстояние до 10 км южно от сирийско-турската граница. Трета руска база в Сирия Русия управлява военновъздушната база \"Хмеймим\" (от която сега прехвърля хеликоптери) и пристанище в Тартус в западната част на страната. Руската \"Стройтрансгаз\", която трябваше да изгради \"Южен поток\" в България, ползва пристанището за период от 49 години и ще инвестира стотици милиони долари в него съгласно споразумение от тази пролет. Този ход затвърждава присъствието на Русия в Сирия, след като тя влезе преди повече от четири години във войната на страната на президента Башар ал Асад. Преди официалното оповестяване на решението в. \"Независимая газета\" писа: \"Ако Москва установи присъствие там, няма да позволи нито на американците, нито на турците да влизат.\" Американските военнослужещи, базирани в Камишли, помагаха на доминираните от кюрдски бойци Сирийски демократични сили (SDF) в борбата срещу \"Ислямска държава\". Балансът на силите в Северна Сирия, където коалицията контролираше по-голямата част от територията, обаче се промени с изтеглянето на САЩ заради турската операция \"Извор на мира\". Последва споразумение между кюрдските бойци и режима на Асад. Ново руско командване в Сирия Междувременно командващият Въздушнодесантните войски на Русия Андрей Сердюков, заемал поста от април, бе заменен снощи, съобщи в. \"Ведомости\". На негово място отива заместник-началникът на генералния щаб на армията генерал-лейтенант Александър Чайко. Източник на изданието твърди, че кадровата промяна е решена още през септември заради наближаващия край на времето, за което Сердюков е бил командирован. Основната задача на Сердюков бе да ускори работата по съвместните турско-руски патрули в т.нар. деескалационна зона в Идлиб, последната голяма провинция, по-голямата част от чиято територия е под контрола на бунтовници. Събеседник на изданието обаче признава, че досега не е постигнат успех в \"демилитаризирането\" на района и обстрелът от бойци в Идлиб не е прекратен. Според него обаче вината не е на Сердюков, а на турските власти, които не са изпълнили задължението си да разделят присъстващите в Идлиб опозиционни бойци (част от тях подкрепяни от Анкара) от радикалните ислямисти. Срокът на командироване от половин година е обичаен, продължава събеседникът. Той все пак отчита, че турско-руското сътрудничество в Идлиб за момента не дава нужните резултати.", "date": "2019.11.14", "title": "Русия създава нова база в Сирия в кюрдски град, изоставен от САЩ"}
{"url": "https://www.dnevnik.bg/bulgaria/2019/11/14/3991791_blizo_11_e_bezraboticata_pri_neobrazovanite/", "text": "Коефициентът на безработица сред хората с основно или по-ниско образование е 10.8%, докато при висшистите тя е едва 1.8% , а при среднистите - 2.9%. Това показват данните на Националния статистически институт от наблюдението на работната сила през третото тримесечие. Средният процент на безработицата за страната е 3.7%, с 1.3 процентни пункта по-нисък, отколкото година по-рано. Наблюдението на работната сила е извадково и се провежда непрекъснато в домакинствата, докато Агенцията по заетостта следи безработицата по данните от регистрациите в бюрата по труда всеки месец. Според статистическите данни между юли и септември безработни са 125.4 хил. души, като две трети от тях са в тази ситуация повече от една година, а 17.8% търсят първа работа. Икономически неактивните лица на възраст 15 - 64 навършени години са 1.153 млн. души или 25.8% от населението в същата възрастова група. Една трета от тях не търсят работа, защото учат. Обезкуражените - които не търсят работа, защото не смята, че ще намерят, са 61.4 хил., или 5.3% от икономически неактивните лица. Заетите във възрастовия диапазон 15 - 64 навършени години са 3.194 млн. души. Броят на наетите с временна работа нараства с 14.5% в сравнение с третото тримесечие на 2018 г. и достига 159.7 хил., или 5.4% от всички наети.", "date": "2019.11.14", "title": "Близо 11% е безработицата при необразованите"}
{"url": "https://www.dnevnik.bg/sport/2019/11/14/3991796_cska_levski_i_drugite_golemi_trugvat_v_ataka_za/", "text": "ЦСКА, \"Левски\" и голяма част от другите водещи клубове в българския волейбол започват атака за сваляне на властта в българската федерация, научи \"Дневник\" от свои източници. Основната им цел е да се свика извънредно изборно общо събрание. В петък на пресконференция инициативен комитет, съставен от представители на клубовете, ще представи исканията си за промени в българския волейбол. Уставът на федерацията (БФВ) гласи, че за свикване на извънредно общо събрание са необходими подписите на една трета от клубовете, което е около 40 клуба. По информация на \"Дневник\" инициативният комитет разчита на подкрепата и на голям брой от по-малките клубове от страната. Действието идва в разгара на  напрежението в ръководството на федерацията  между дългогодишния президент Данчо Лазаров и вицепрезидента Любомир Ганев. Преди дни  бившият волейболист заподозря , че на свикано общо събрание на 20 декември в Казанлък ще бъде направен опит да бъде изваден от управителния съвет на БФВ. Очаква се да се разбере дали клубовете ще подкрепят Ганев или друг възможен кандидат, ако се стигне до извънредно общо събрание. Според устава за председател на федерацията може да се кандидатират само членове на управителния съвет.  ", "date": "2019.11.14", "title": "ЦСКА, \"Левски\" и другите големи тръгват в атака за сваляне на властта във волейбола"}
{"url": "https://www.dnevnik.bg/sviat/2019/11/14/3991810_hurvatiia_shte_glasuva_za_prezident_na_22_dekemvri/", "text": "Датата на президентските избори в Хърватия е 22 декември, съобщи премиерът Андрей Пленкович. Надпреварата е основно между сегашния държавен глава Колинда Грабар-Китарович - кандидат на управляващия дясноцентристки Хърватски демократичен съюз (HDZ), и бившия премиер от социалдемократите Зоран Миланович. Президентът има правомощия във външната политика и отбраната, но не и право на вето. Вотът се счита за тест за нагласите на избирателите преди парламентарния вот, който трябва да се състои в края на 2020 г. Скорошно проучване на общественото мнение, цитирано от \"Ройтерс\", дава на Грабар-Китарович 29% подкрепа на първия тур, а Миланович има 24 на сто. След него биха били изпълнителят Мирослав Скоро (считан за кандидат на националистите) и бившият съдия Мислав Колакушич. Всеки друг желаещ да се кандидатира би имал 12 дни, за да събере 10 хил. подписа в своя подкрепа и да ги внесе. Балотажът би бил на 5 януари догодина. Грабар-Китарович е критикувана в Хърватия за понякога острата си дясна реторика, която в части от силно разделеното хърватско общество провокира възмущение и обвинения във възход на национализма.", "date": "2019.11.14", "title": "Хърватия ще гласува за президент на 22 декември"}
{"url": "https://www.dnevnik.bg/biznes/2019/11/14/3991831_predstoi_poreden_opit_letishteto_v_plovdiv_da_bude/", "text": "До края на годината предстои да бъде обявена отново концесията на летище \"Пловдив\", съобщи на туроператорски форум в Пловдив министърът на туризма Николина Ангелкова, цитирана от БНР. Има сериозен интерес към нея от инвеститори, каза Ангелкова, но не навлезе в подробности, тъй като въпросът бил в компетенциите на транспортното министерство. Преди година правителството  прекрати процедурата за концесия на летището в Пловдив  по предложение на транспортния министър Росен Желязков. До решението на кабинета се стигна, след като консорциумът между \"Хайнан\" и \"Пловдив еърпорт инвест\" обяви, че няма да има възможност да сключи концесионния договор, въпреки че спечели процедурата. Вторият претендент за летището беше \"Консорциум Летище Пловдив\", съставен от \"Тракия икономическа зона\" и автотранспортната ПИМК, които спечелиха концесията на интермодалния терминал край града. Те обаче се  отказаха да обжалват прекратяването на процедурата. Наскоро премиерът Борисов заяви виждането си за летището в града като  бъдещ  хъб за износ на стоки,  който ще се използва от всички страни на Балканския полуостров. Предпоставка е изграждането на пътя Пловдив - Асеновград и на околовръстното на Пловдив. Днес Ангелкова отбеляза, че смяната на стопанина ще привлече повече полети както към област Пловдив и туристи в курорта Пампорово. Според Ванко Иванов от управителния съвет на Съвета по туризъм летището може да се превърне в база на нискотарифните авиопревозвачи.", "date": "2019.11.14", "title": "Предстои пореден опит летището в Пловдив да бъде дадено на концесия"}
{"url": "https://www.dnevnik.bg/evropa/2019/11/14/3991823_bulgariia_e_peta_v_es_po_pari_izprateni_ot_emigranti/", "text": "Над 1 млрд. евро са влезли в България през 2018 година: толкова са парите, изпратени от българи, работещи в чужбина. Те са най-големият чуждестранен инвеститор в страната, пише \" Дойче веле \". Близо 1.176 млрд. евро са средствата, които българите в чужбина са изпратили към родината си през 2018 година. Това показват данните на Евростат, публикувани на 12 ноември. Така емигрантите остават най-големият чуждестранен инвеститор в България, а за първи път преводите, направени от тях, надхвърлят един милиард евро. Това на включва сумите, които се донасят в брой от прибиращите се в България. Около 833 милиона от парите, изпратени към България, са с произход от държава - членка на ЕС, а останалите 343 милиона - от държави извън съюза. Сред тях са Съединените щати, Канада и Турция, в които има големи български общности. Данните показват още, че от България към ЕС са направени трансфери за 7 млн. евро, а към страни извън блока българите са пратили 14 млн. евро, т.е. общо 21 млн. евро. Най-много пари в Европейския съюз се \"изнасят\" от Франция - над 11 млрд. евро, но близо 9 млрд. от тях са към страни, които не са част от ЕС. Над 2.5 млрд. евро превеждат живеещите във Франция към държави в ЕС, а 2.47 млрд. евро към държавите членки са с произход от Германия. Българите в чужбина продължават да изпращат много пари, но не колкото португалците България всъщност не е най-големият получател на частни парични преводи. Най-често те се изпращат от работещите в чужбина българи на техни близки и роднини. Само шест държави от ЕС изпреварват България по получени лични парични преводи през 2018 г. – Потругалия с 3.6 млрд. евро (за нея специално се отбелязва, че става дума за парични преводи само от работници), Румъния и Полша с по 2.9 млрд. евро, Великобритания с 2.2 млрд. евро, Италия с 1.9 млрд. евро и Хърватия с 1.7 млрд. евро. България е страната, от която е излязла най-малката сума под формата на лични трансфери. На второ място е Словения с три пъти повече – 61 млн. евро, отбелязва EurActiv България. По данни на Евростат към 2018 година над една пета (21.6%) от населението на Румъния в трудоспособна възраст, т.е. между 20 и 64 години, живее извън страната. Те са следвани от хърватите (15.4%), литовците (14.5%), португалците (13.6%) и българите (13.3%). Португалия и Ирландия са единствените държави в Западна Европа, които попадат в топ 10 по този показател, но сред 10-те само в Ирландия се отчита намаляване на процента емигранти през последното десетилетие. През първите четири месеца на тази година 27 хил. ирландци са се завърнали обратно. По данни на Централния статистически офис на Ирландия през 2018 година безработицата в островната държава е паднала под 5% за първи път от финансовата криза насам. Минималната заплата пък е нараснала от 1461 евро през 2015 година до 1656 евро през 2019-а. Заплатите - основен стимул за емиграция в Европа Последиците от финансовата криза са основният двигател на емиграцията от Португалия в последното десетилетие. В периода 2011 - 2015 година 600 хил. португалци са напуснали страната. Според данните на Евростат португалската диаспора е изпратила най-много пари към родината си - доказателство, че страната е изгубила много висококвалифицирани кадри, способни да получават високи заплати. Затова и едно от основните обещания на Социалистическата партия на Антониу Коща, която пое властта в Португалия през 2015 година, беше да върне възможно най-много от емигриралите. В основата на тази политика е \"Програмата за завръщане\" (Programa Regressar). От нея могат да се възползват всички португалци, напуснали страната преди декември 2015 година, които подпишат постоянен трудов договор на територията на Португалия. Те получават първоначален финансов стимул от 2614 евро, 50% намаление на данъка върху общия доход в първите пет години и покриване на разходите по преместването - до 3886 евро. Въпреки че в последните години БВП на Португалия бележи растеж,  заплатите  продължават да са в пъти по-ниски от останалите държави в Западна Европа. Това демотивира голяма част от емигриралите да обмислят връщане обратно, тъй като тези финансови бонуси не могат да компенсират сериозната разлика в доходите. През юли достъпът до Programa Regressar беше улеснен, но едва 71 души са се възползвали от нея в следващите два месеца. От 2015 година насам още 260 хил. португалци са избрали да емигрират.", "date": "2019.11.14", "title": "Българите са получили от работещи в чужбина емигранти рекордните над милиард евро"}
{"url": "https://www.dnevnik.bg/citat_na_deniia/2019/11/14/3991847_citat_na_denia_shunkata_v_bjudjet_2020_e_za/", "text": "                         Това каза днес в сутрешния блок на БНТ Мая Манолова. Тя визираше вчерашното определението на председателя на бюджетната комисия в парламента  Менда Стоянова от ГЕРБ , че бюджетът за 2020 г. бил \"пица с шунка и пармезан\" за разлика от постната пица по времето на Симеон Дянков. Манолова призова депутатите между двете четения на Закона за държавния бюджет да внесат допълнения, така че да се осигурят машини за машинно гласуване, независимо дали ще се купуват, или ще са под наем. Тя заяви също, че шамарът, който хората са ударили на управляващите на изборите в София, още звънти. \"Новият стар кмет е избран с под половината от гласувалите и едва с 20% от имащите право на глас. Видяха се репресията, натискът, безобразията, кражбите, манипулациите и заплахите, които ГЕРБ използваха на тези избори\", каза загубилият балотажа кандидат. Според Манолова поведението на Борисов издава страх - страх, че хората са се обединили в София срещу едноличната му власт. Няма да прави партия, а гражданска платформа Попитана за нейна партия, Мая Манолова отговори: \"Няма да правя партиен проект.\" Тя обяви, че до седмица ще обяви новата си инициатива, която нарече \"гражданска платформа\". Манолова я определи като \"място за общи каузи, на което хората няма да се делят на десни и леви\".", "date": "2019.11.14", "title": "Цитат на деня: Шунката в бюджет 2020 е за приятелските кръгове, не за гражданите"}
{"url": "https://www.dnevnik.bg/razvlechenie/2019/11/14/3991789_kinomaniia_shte_pokaje_dokumentalni_filmi_za_andrei/", "text": "Документални филми за двама от най-големите режисьори в историята на киното предлага тазгодишното издание на \"Киномания\". Фестивалът ще бъде открит днес (14 ноември) от 19.00 ч. в зала 1 на Националния дворец на културата с лентата \"Засукан свят\" на Мариус Куркински и ще продължи до 28 ноември. Зрителите ще имат възможността да вникнат по-дълбоко в световете на Андрей Тарковски и Федерико Фелини. Прожекциите са част от рубриката \"Киното и неговата история\", съобщи пресцентъра на НДК. \"Андрей Тарковски. Киното като молитва\" хвърля поглед към творческите търсения на режисьора, житейската основа, върху която той стъпва, за да създаде филмите си, и това как си е представял общуването със зрителите. Автор на документалната лента е синът на руснака - Андрей А. Тарковски. \"Поставих си за цел да отведа зрителите обратно до изворите на режисьорската мисъл и да споделя емоцията от срещата с великия творец, великата личност и водач в живота, какъвто беше моят баща\", казва за работата си той.  Режисьор на филми като \"Огледало\", \"Сталкер\" и \"Соларис\", Андрей Тарковски е недолюбван от властта в Съветския съюз, но в Западна Европа той печели множество награди и е номиниран три пъти за \"Златна палма\". По-голямо признание в родната си страна той получава едва малко преди смъртта си. Във \"Фелини без край\" (2019 г.) Еудженио Капучо изследва огромния архив на италианската обществена телевизия RAI. Капучио работи с Фелини като асистент-режисьор по време на снимките на \"Джинджър и Фред\" (1986 г.) и след това продължава сътрудничеството си с него в други проекти. За отправна точка във \"Фелини без край\" му служат именно биографичният опит и допирът му до \"маестрото\". На 17 ноември предстои вечер на Теодор Ушев - \"Нарисувай ми дъга\", в рамките на която ще бъде показана анимацията \"Физика на тъгата\" по едноименния роман на Георги Господинов, която получи  специална награда на престижния Международен филмов фестивал в Торонто  за \"впечатляващо творчество в областта на киното и детайлна изработка\". Премиерни прожекции ще имат българските \"Котка в стената\" на Весела Казакова и \"7 – Омнибус от 7 късометражни филма\", който представя работата на водещи млади режисьори като Ралица Петрова, Любомир Младенов и Павел Г. Веснаков. Програмата на \"Киномания\" може да бъде намерена  тук . ", "date": "2019.11.14", "title": "\"Киномания\" ще покаже документални филми за Андрей Тарковски и Федерико Фелини"}
{"url": "https://www.dnevnik.bg/evropa/2019/11/14/3991907_makdonalds_namaliava_upotrebata_na_plastmasa_na/", "text": "Кофичка със сладолед без пластмасов капак: американският гигант за бързо хранене \"Макдоналдс\" (McDonalds) възнамерява да намали употребата на пластмаса на европейския си пазар, където законодателството става все по-стриктно, предаде \"Франс прес\". \"Макдоналдс\" обяви въвеждането на нови опаковки във всичките си заведения в Европа до края на 2020 година за \"МакФлъри\" (McFlurry) - сладолед, чиято кофичка за еднократна употреба в момента е покрита с дебел пластмасов капак. Целта е да се спестят над 1200 тона пластмаса годишно на Стария континент. Тази мярка е част от програмата за максимално намаляване на употребата на пластмаса и подобряване на използването на рециклируеми опаковки в Европа. ЕС приема все по-стриктно законодателство за използването на пластмаса за еднократна употреба. Брюксел ще забрани от 2021 година списък от около 10 продукта, сред които и сламките. \"Целта ни е всички опаковки да произлизат от възобновяеми източници от 2025 година, както и да се рециклират отпадъците във всеки от нашите 37 хил. ресторанта по света в същия срок.\" Това каза пред \"Франс прес\" в Брюксел Кейт Кени, вицепрезидент на подразделението за устойчиво развитие в \"Макдоналдс\". Според компанията пластмасата се използва в 12 процента от опаковките в Европа. На осемте си основни пазара над 60 процента от заведенията за бързо хранене имат структури за селективно сортиране на отпадъци, от които 90 процента във Великобритания и 89 процента в Германия. Американският гигант в бързото хранене има и други инициативи: началото на програма във Великобритания за рециклиране на играчките, които се предоставят в детското меню, както и пилотна програма в Германия в сътрудничество най-вече със \"Старбъкс\" (Starbucks) за насърчаване използването на чаша за многократна употреба, която клиентът може да си отнесе вкъщи. Големите мултинационални компании, често критикувани от неправителствени организации за това, че дейността им замърсява околната среда, се опитват да отговорят на нарастващия натиск от потребителите в подкрепа на по-отговорна политика, отбелязва \"Франс прес\". /БТА", "date": "2019.11.14", "title": "\"Макдоналдс\" намалява употребата на пластмаса на европейския си пазар"}
{"url": "https://www.dnevnik.bg/video/deniat_s_veselin_dremdjiev/2019/11/14/3991942_djudi_halvadjiian_gospodari_na_efira_ne_se_izluchvat/", "text": "\"Причината \"Господари на ефира\" да не бъде излъчван от големите телевизии е политическа, а не финансова, каза в предаването \"Денят с Веселин Дремджиев\" по TV+ и TV1 продуцентът на предаването Джуди Халваджиян. Той допълва, че процесът да се заглушават медиите е започнал преди 7-8 години, като миналата година и \"Господари на ефира\" са станали жертва на това. \"Политическата ситуация в страната не позволява съществуването на свободни предавания\", обобщи Джуди Халваджиян. Той не скри, че е имало разговори със Слави Трифонов \"Господари на ефира\" да отидат в неговата телевизия, но засега няма решение.", "date": "2019.11.14", "title": "Джуди Халваджиян: \"Господари на ефира\" не се излъчват от големите телевизии по политическа причина"}
{"url": "https://www.dnevnik.bg/bulgaria/2019/11/14/3991945_specprokuraturata_otkaza_da_razsledva_prokurora_geshev/", "text": "В деня на втория избор на Иван Гешев за главен прокурор прокуратурата съобщи, че отказва да образува разследване срещу него по  сигнал , подаден по време на първия му избор на 24 октомври. Днес Висшият съдебен съвет дебатира по кандидатурата след като президентът Румен Радев върна избора поради съмнения в прозрачността на процедурата, която подкопава увереността в качествата на кандидата.  На 24 октомври докато вървеше първият избор на Гешев \"Боец\" внесе сигнал за извършени от зам.-главния прокурор Иван Гешев престъпления срещу правосъдието. Наблюдаващият прокурор, името на когото не се споменава в прессъобщението, е постановил отказ за образуване на досъдебно производство поради липса на каквито и да било доказателства за извършено от него престъпление. Сигналът на \"Боец\" беше основан на публикация на сайта \"Бивол\" и е свързан с делото \"Недосигаемите\". Съмненията са в характера на споразуменията на прокурора с подсъдимите от организираната престъпна група - те са ощетили държавата с поне 10 млн. лв., а са осъдени условно на по две години затвор без да върнат парите. Преди Гешев да се присъедини към екипа прокурори е имало друго споразумение - за 4 години ефективна присъда лишаване от свобода за ръководителя на групата и по две години ефективно за участниците, както и за възстановяване на щетите към бюджета, се казва в сигнала. \"С командироването си в СГП и включването му, като трети наблюдаващ прокурор по това дело и излизане на първия наблюдаващ прокурор Димитров в дълъг отпуск по болест, Гешев рязко сменя посоката на обвинението. Първо разделя делото, като отделя част от него по недопустим начин и изважда обвинението за пране на пари и данъчни измами от общото дело и обвинението за ОПГ. В резултат по едното дело имаме обвинение за ръководене и участие в Организирана престъпна група за данъчни престъпления, но без обвинения за самите престъпления, които нанасят действителна щета за бюджета\", писа \"Боец\" в сигнала си. ", "date": "2019.11.14", "title": "Спецпрокуратурата отказа да разследва прокурора Гешев по сигнал на \"Боец\""}
{"url": "https://www.dnevnik.bg/sport/2019/11/14/3991955_bfs_se_vkljuchi_v_borbata_s_diskriminaciiata_v_sporta/", "text": "Футболът е игра, която е равна за всички, независимо от тяхната раса, пол или религия.\" По този начин Българският футболен съюз (БФС) представи специален шал, с който се включва в борбата с дискриминацията в спорта. Представянето на шала съвпада с  мача с Парагвай , който е и първият за националния отбор след расистките скандали около двубоя с Англия през октомври. \"Създаването на този благотворителен продукт е част от редица стъпки, които БФС ще предприеме като реакция срещу случилото се по време на Европейската квалификация между България и Англия на 14-ти октомври\", добавиха от БФС.  Шалът на уважението (Scarf of respect) е пуснат в продажба за всички фенове на националния отбор, а приходите ще бъдат дарени на организация, бореща се срещу дискриминацията във футбола. В четвъртък от 19 ч. футболните национали приемат Парагвай в приятелски мач. Три дни по-късно е и европейската квалификация с Чехия на стадион \"Васил Левски\". Вторият мач ще бъде пред празни трибуни след наказание заради расистките обиди, отправяни към Англия.", "date": "2019.11.14", "title": "БФС се включи в борбата с дискриминацията в спорта със специален шал"}
{"url": "https://www.dnevnik.bg/gradska_sreda/2019/11/14/3991868_glavniiat_arhitekt_na_sofiia_smiata_da_razbie_modela/", "text": "Главният архитект на София Здравко Здравков разясни идеите си за промени в Общия устройствен план (ОУП) на София, които са заложени и в програмата на кмета Йорданка Фандъкова за новия мандат, пред в. \"Труд\". Основната задача е да се разсее прекалено тясната сега функция на дадени райони в София, която той определя като основна градоустройствена грешка от 60-те и 70-те години в развитието на градовете. Кварталите \"Люлин\" или \"Гоце Делчев\" да бъдат само за живеене, а други като \"Полигона\" зад The Mall да са само с функция \"работа\", дава пример арх. Здравков. Той предлага да се създадат съвременни мултифункционални зони, които да включват и трите вида функции – обитаване, работа и забавления. Така ще се намали ежедневното придвижване от зоните за обитаване към зоните за работа в другия край на града, обяснява арх. Здравков. Промените в ОУП обаче няма да станат бързо, тъй като процедурата за налагането им е сложна. Първо трябва да приключи работата по общинския проект \"Визия за София 2050\", която трябва да бъде приета от Столичния общински съвет, след което да бъде изготвено задание през 2020 г. за измененията в ОУП. После те трябва да минат през Министерския съвет, обяснява той. Овладяване и на презастрояването е целта на законовите промени, които обявиха, че внасят в Министерството на регионалното развитие и благоустройството кметът на София Йорданка Фандъкова и арх. Здравков. \"Промените са в няколко насоки. Първите засягат сградите, които по същество използват възможностите в урегулирани имоти, отредени за нежилищно строителство, да се изграждат жилищни сгради, скрити под формата на ателиета, апартаментни хотели и общежития\", обяснява арх. Здравков. С предложените промени в Закона за устройство на територията (ЗУТ) ще се премахне формулировката \"ателие\". То е архаизъм от времето, когато тези обекти се ползваха от архитекти, скулптори, художници за стопанска дейност, но сега ясно ще се дефинира, че сгради, които са жилищни, да бъдат само такива, разясни той. Друга цел на предлаганите законови промени е да не могат да се обособяват отделни имоти в сгради, отредени за общежития и апартхотели. Практика е в момента след получаване на Акт 16 на общежитие собствениците му да обособяват имоти за продажба – като апартаменти. Купувачът го купува като жилище, но после се оказва, че няма право на адресна регистрация там, електричеството се плаща по промишлени тарифи, получават и по-високи данъчни ставки, разяснява проблема арх. Здравков. \"Същото нещо е и с апартаментните хотели\", добавя той. От строежа на фиктивни общежития и апартхотели страдат жителите на квартала, тъй като параметрите за отстояние от съседните сгради са доста по-ниски. Това е така, защото за тези сгради се предполага, че могат да имат и функции, които не изискват пряка слънчева светлина – лаборатории или производства. \"Когато се правят жилищни сгради, има доста по-големи изисквания по отношение на тяхното ослънчаване, на отстоянието на страничната граница\", казва Здравков, а това не може да се постигне, ако сградите са прекалено близо една до друга. Друг проблем от тези фиктивни общежития и апартхотели е, че към тях изискването за задължителен брой паркоместа в сградата е доста по-малко. Но тя после става жилищна, населяват я хора с автомобили, които няма къде да ги паркират освен навън, на улицата, в зелените площи, и \"нарушават градската среда\", обобщава той.", "date": "2019.11.14", "title": "С \"кварталите-спални\" София е със сгрешено градоустройство, смята главният архитект Здравков"}
{"url": "https://www.dnevnik.bg/zelen/2019/11/14/3991986_kmetut_na_ruse_iska_anketna_komisiia_za_kachestvoto_na/", "text": "Новият кмет на Русе Пенчо Милков ще предложи на общинския съвет да бъде създадена временна анкетна комисия от общински съветници и експерти в отговор на жалба, свързана с качеството на въздуха в града. Тя е отправена до Европейския парламент и до още няколко български институции, съобщава местната управа. Предложението на Милков е комисията да заседава публично - пред обществеността. Нейна задача ще бъде да събере цялата достоверна информация за качеството на въздуха и да изслуша всички компетентни органи и заинтересовани граждани. При необходимост ще бъдат поканени национални и международни експерти. \"Подобно на кръглата маса от 1990 г. в София се надявам временната анкетна комисия в Русе да стане орган и символ на гражданската активност и да постигне исторически успех. Енергията на русенци заслужава отговор от институциите\", казва Милков, цитиран в прессъобщението. Той ще изпрати жалбата и до българските евродепутати с искане да го информират за действията, които ще бъдат предприети. По думите му гражданите на Русе трябва да знаят истината за замърсителите на въздуха и мерките срещу тях.", "date": "2019.11.14", "title": "Кметът на Русе иска анкетна комисия за качеството на въздуха"}
{"url": "https://www.dnevnik.bg/razvlechenie/2019/11/14/3991454_nai-sladkoto_predi_i_sled_1989_g_-_shokoladut_ili/", "text": "Да получиш шоколадово яйце с играчка, да намериш долари и връзки да си купиш нещо вносно, да имаш рокля, различна от всички други, да намериш памперси и хубав прах за пране, да пътуваш на Запад, да имаш \"Волга\" или собствен апартамент. Днес всички тези желания изглеждат толкова простички, но за всички, живели в годините преди 1989 г., са равносилни на мечти. Колко незначителни изглеждат днес дребните ежедневни желания от миналото и колко огромни ни се струват те, когато са погледнати през призмата на същото това минало. Това се опитва да покаже проектът със заглавие \"Най-сладкото\" (The Sweetest Thing), създаден от рекламна агенция Tribal Worldwide Sofia по повод 30-годишнината от падането на Берлинската стена и финансиран с грант от Държавния департамент на САЩ. В специално създадения за него  сайт  има 35-минутен документален филм, плейлист с \"Песнопойка\" или селекция от песни, които описват звученето на част от 70-те и 80-те години в България, както и онлайн \"Кореком\". Филмът е дело на тандема от \"Агитпроп\" Борис Мисирков и Георги Богданов (\"Дворците на народа\", \"Момчето, което беше цар\", \"Софийският Ладино клуб\", \"Симон срещу страха\", \"Бетонни фараони\"), които са едновременно негови режисьори, сценаристи и оператори. В него различни личности разказват спомените си от годините преди 1989 г. - малките злободневни детайли от ежедневието, което сега изглежда почти немислимо за младите. \"Осъзнахме, че сме заобиколени от и все повече олекотяват темата за социализма. Голяма част от екипа, който работи по този проект, има обаче живи спомени от този период, защото сме живели в някаква по-съзнателна възраст в него и помним добре какво беше вълнението да получиш шоколад или нещо друго от чужбина\", разказва за идеята Йордан Жечев, изпълнителен директор на агенцията Tribal Worldwide Sofia. Според него е важно по-младите, които нямат допир с тази реалност, а и онези, които са имали, да си дадат сметка и да оценят какво имаме днес и колко различна може да е перспективата за ценност. \"Заигравката в заглавието ми се струва очевидна и едва ли има нужда от разясняване. То тръгва от колекционирането на опаковки от шоколади и как . Как една стюардеса можеше да изглежда като богиня в очите на децата и да приеме да я наричат \"каката с яйцата\", защото можеше да носи шоколадови яйца от чужбина... Към края на филма обаче се оказва, че най-сладкото нещо всъщност е свободата\", допълва Жечев. Той обяснява, че умишлено са избрали да разкажат за периода чрез ежедневието и злободневието, а не през призмата на патоса. Борис Мисирков разказва, че както при всички техни филми с Георги Богданов, в началото имат \"мечта за някакви хора и ситуации\", които постепенно започват да се натрупват в процеса на проучване и разпитване по даден проект. В случая започват с колекционерите на шоколадови опаковки и с времето се свързват и откриват и другите герои от лентата, които да разкажат своите истории. За двамата режисьори, продуценти и оператори през последните години соц тематиката сякаш се е превърнала във втора специалност. Но на въпроса какво лично на него най-много му липсва от тези времена и за кое си спомня с плам, подобен на този на героите от филма, той отвръща, че в процеса на работа по всички тези дворци, коли и бившите военни казарми се чувства сякаш се е в \"автотерапирал\" и вече не изпитва абсолютно никаква носталгия към това минало. В сайта към проекта \"Най-сладкото\" има и \"Песнопойка\" с линк към плейлист в \"Спотифай\", който не е официален саундтрак към документалния филм, а по-скоро начин да \"чуете как звучеше животът едно време\". Има и . Тя се опитва да е по-скоро съвременен аналог на чувството от съществуването и недостъпността на веригата със западни стоки. Там може да разгледате снимки на различни продукти, които са се внасяли от Запада - коли, авточасти, масла, кафе, шоколад, хранителни стоки, лампи, посуда, телевизори, транзистори, грамофони, различна битова и бяла техника, кожени палта, детски колички и велосипеди. Някои от тях са отбелязани с малка червена петолъчка. Ако решите, че искате да си ги купите, трябва да кликнете върху изображението, за да разберете, че няма как да стане: \"Вносните стоки, недостъпни едно време, днес са само на един клик разстояние\", гласи част от съобщението, което се появява, за да напомни, че 30 години по-късно имаме удобството да си поръчваме всичко, което искаме и можем да си позволим, \"на един клик разстояние\" - нещо, което е било невъзможно в миналото, дори и да притежаваш банкноти от така ценната валута. Филма \"Най-сладкото\" може да гледате  тук .", "date": "2019.11.14", "title": "\"Най-сладкото\" преди и след 1989 г. - шоколадът или свободата"}
{"url": "https://www.dnevnik.bg/video/2019/11/14/3991989_kusometrajniiat_dokumentalen_film_nai-sladkoto/", "text": "\"Най-сладкото\" (The Sweetest Thing) e 35-минутен късометражен документален филм с режисьори, оператори и сценаристи Борис Мисирков и Георги Богданов от \"Агитпроп\". Той е създаден като част от проекта със същото заглавие на рекламна агенция Tribal Worldwide Sоfia по повод 30-годишнината от падането на Берлинската стена и е \"посветен на 30 години по-свободен живот\", както отбелязват неговите автори. Повече за проекта може да прочетете  тук .", "date": "2019.11.14", "title": "Късометражният документален филм \"Най-сладкото\""}
{"url": "https://www.dnevnik.bg/politika/2019/11/14/3991988_ot_1_ianuari_purviiat_den_ot_bolnichniia_niama_da_se/", "text": "От 1 януари 2020 г. първият ден от болничния няма да се заплаща, т.е. ще е за сметка на работника. Това обявиха представители на ГЕРБ и \"Обединените патриоти\" след заседание на съвета на коалицията днес, без да кажат кой от тях е вносител на предложението. Решението е прието и от Изпълнителната комисия на партията на Бойко Борисов. В момента първите три дни на болничния са за сметка на работодателя, а размерът на обезщетението е 70% от осигурителния доход. Според работодатели обаче част от болничните са фалшиви, заради което първите три дни не трябва да се заплащат, както е в някои европейски страни. През септември подобно предложение направи Асоциацията на индустриалния капитал в България. По думите на лидера на НФСБ Валери Симеонов днес вторият и третият ден на болничния ще се заплащат по същия начин, както и сега. Според вицепремиера Красимир Каракачанов мярката цели да спре фалшивите болнични с цел удължаване на почивни дни. Статистика на Националния осигурителен институт (НОИ) показва, че за пет години болничните с продължителност от три дни са се увеличили с 50 на сто. От юли минималната пенсия ще е 250 лв.  Формален повод за заседанието на коалиционния съвет е искането на \"Обединените патриоти\" минималната пенсия за стаж и възраст да стане 250 лв., което е прието от управляващата партия и ще бъде факт от 1 юли. Тогава по т.нар. швейцарско правило  останалите пенсии ще бъдат увеличени с 6.7%, като средната пенсия ще стане 412 лв . При подобно индексиране минималната пенсия, която в момента е 219 лв., би била 234 лв., както е записано в приетия на първо четене бюджет на държавното обществено осигуряване за 2020 г. Според Красимир Каракачанов увеличението на минималната пенсия ще засегне около 800 хил. български граждани. По данни на осигурителния институт пенсионерите у нас са над 2.1 млн. души, а близо половината от тях получават или минимална, или малко по-висока пенсия. На въпрос на \"Дневник\" дали няма да се мисли за увеличение на пенсиите, които са с няколко лева по-високи от минималната, тъй като хората са плащали по-високи осигуровки, Валери Симеонов каза, че при този бюджет трудно може да се направи нещо като индексиране, но ще мислят за следващия. Сега обаче по думите му държавата била длъжна да подаде ръка на \"най-бедното съсловие от обществото, което е работило цял живот\". Ромските деца без такса в градините  От януари държавата ще поема таксите за детска градина на децата от \"ниските слоеве на обществото и маргиналните групи\", които са на възраст от 4, 5 или 6 години. Предстои да бъде определен подоходен критерий, по който да се определя децата от кои семейства ще бъдат освободени от такси. Според Валери Симеонов и в момента в някои общини има такъв критерий. \"Няма как да ги интегрираме по друг начин. Няма как да ги изселим или да се правим, че ги няма\", каза Симеонов в отговор на въпроси на \"Дневник\", с което даде да се разбере, че мярката е насочена основно към децата от ромски произход. По закон у нас предучилищното образование е задължително за децата на 5 и 6 години и често се осъществява в детските градини. При приемането на бюджета за 2020 г. ще бъде създаден фонд, с който ще се финансира строителството на детски градини и училища. В него ще има 70 млн. лв., като от думите на Красимир Каракачанов се разбра, че ГЕРБ и \"Обединение патриоти\" планират през следващите три години да има подобна сума в бюджета, макар и мандатът на правителството да е до 2021 г. Без \"Атака\" на заседанието Представители на \"Атака\" не са присъствали на коалиционния съвет при премиера Бойко Борисов, макар и да не са се обявявали в опозиция въпреки изключването на партията от малката формация \"Обединени патриоти\". Попитан за \"Атака\", Красимир Каракачанов каза: \"Очаквам да ни похвалите за предложенията, а не да влизаме в подобни дебати\". Според Валери Симеонов \"Атака\" няма защо да присъства, тъй като е изключена от \"Обединени патриоти\". По думите на председателя на парламентарната група на ГЕРБ Даниела Дариткова коалицията показва, че държи стабилно управлението на държавата и парламентарното мнозинство. По-късно от пресцентъра на \"Атака\" обявиха, че заседанието е било тайно, а по коалиционно споразумение минималната пенсия е трябвало да бъде 300 лв.", "date": "2019.11.14", "title": "От 1 януари първият ден от болничния няма да се плаща (допълнена)"}
{"url": "https://www.dnevnik.bg/bulgaria/2019/11/14/3991994_chlen_na_sudebniia_suvet_se_oplaka_ot_zaplahi_ot_ivan/", "text": "Членът на Висшия съдебен съвет (ВСС) от съдийската квота Атанаска Дишева обяви, че е била заплашена в кулоарите на съвета днес от единствения кандидат за нов главен прокурор. Съдебният съвет заседава повторно по избора на Гешев, след като президентът  Румен Радев отказа мотивирано да подпише указа за назначаването му . Дишева, която е един от най-изявените критици на процедурата, по която беше избран наследникът на Сотир Цацаров, днес  остро възрази на желанието на мнозинството в съвета направо да прегласува кандидатурата на Иван Гешев . Тя настоя процедурата да започне отначало с предлагането на още кандидати. Изказванията й бяха репликирани иронично няколко пъти от правосъдния министър Данаил Кирилов, който в един момент я обвини, че чете текст, предварително написан от Лозан Панов, председател на Върховния касационен съд и също остър критик на Гешев. Малко преди гласуването заседанието беше прекъснато за десет минути. Връщайки се след почивката, Дишева обяви, че Иван Гешев е я заплашил в коридора. \"Само преди броени минути в коридора пред тази зала в присъствието на г-н Цацаров и г-н Чолаков Гешев ми заяви буквално: \"Поздравявам ви, г-жо Дишева - пред вас стои блестяща политическа кариера. От вас ще излезе прекрасен общински съветник. Попитах: \"Заплашвате ли ме?\", а той каза: \" Не, не\" и се изсмя...\", разказа пред колегите си в залата на ВСС Атанаска Дишева. \"Заявявам, че приемам това като откровена заплаха и внушение пред моето бъдеще и като член на ВСС, и като съдия\", допълни тя и подчерта, че разказва случилото се в подкрепа на позицията си за липсата на професионални и нравствени качества у кандидата за главен прокурор Иван Гешев.", "date": "2019.11.14", "title": "Член на съдебния съвет се оплака от заплаха от Иван Гешев"}
{"url": "https://www.dnevnik.bg/evropa/2019/11/14/3992023_brjuksel_ne_othvurlia_varianta_da_sudi_velikobritaniia/", "text": "Европейската комисия оценява внимателно писмото, изпратено от британските власти в отговор на настояването на новоизбрания председател на Европейската комисия Урсула фон дер Лайен Лондон да предложи нов еврокомисар. Това съобщиха говорители на институцията, цитирани от БТА. По-рано  Лондон обяви, че няма да номинира кандидат  преди изборите на 12 декември. Говорителите не отхвърлиха възможността еврокомисията да се обърне към Съда на ЕС заради отказа на британските власти да се съобразят с искането на Фон дер Лайен. Те уточниха, че в писмото, получено снощи, Великобритания признава задълженията си към ЕС и изразява готовност да не създава пречки пред съставянето на новата комисия. Оценяваме много задълбочено британското становище и обмисляме внимателно следващите стъпки, заявиха говорителите. По техните думи действията на Лондон водят до невиждани досега усложнения.  Според говорителите каквито и действия да предприеме еврокомисията в отговор на британския отказ, не трябва да се стига до нови затруднения при съставянето и встъпването в длъжност на следващата комисия. По техните думи целта остава новата ЕК да започне работа от 1 декември. Европейският парламент изслушва днес новопредложените за еврокомисари от Унгария, Франция и Румъния (повече четете  тук ). Очаква се оценката от изслушванията да бъде съобщена по-късно, а на 27 ноември Европейският парламент трябва да гласува целия състав на новата комисия. ", "date": "2019.11.14", "title": "Брюксел не отхвърля варианта да съди Великобритания за отказа да предложи еврокомисар"}
{"url": "https://www.dnevnik.bg/analizi/2019/11/14/3992075_budeshtiiat_glaven_prokuror_iasno_znae_che_zaplahite/", "text": "                         Когато още неизбраният главен прокурор Иван Гешев каже на един от малкото членове на ВСС, осмелили се да възразяват на неговата номинация, че въпросният член на съдебния съвет го чака кариера на общински съветник, това означава няколко неща:  Бъдещият главен прокурор ясно знае, че има всички лостове да съсипе съдийската кариера на член на ВСС.  Бъдещият главен прокурор си дава сметка, че подобна негова заплаха ще остане без каквито и да е последици.  Бъдещият главен прокурор знае, че е следващият титуляр - без съмнение.", "date": "2019.11.14", "title": "Бъдещият главен прокурор ясно знае, че заплахите му ще останат без последствия"}
{"url": "https://www.dnevnik.bg/sviat/2019/11/14/3992079_boecut_ot_isliamska_durjava_zasednal_mejdu_turciia_i/", "text": "Турция обяви, че ще депортира боец от \"Ислямска държава\" в Съединените щати, след като Гърция отказа да го приеме, предаде \"Ройтерс\". Според вътрешното министерство в Анкара властите в САЩ са дали съгласието си. Институцията твърди, че самият боец е искал да бъде предаден на \"трета страна\" и е избрал Гърция. В началото на седмицата обаче и гръцки, и турски медии  показаха мъжа в \"ничия земя\" между двете граници . Гръцката полиция обяви, че не му позволила да влезе в страната въпреки настояването на турските колеги с твърдението, че той е надвишил максималното време за престой в Турция. Сега според турската институция има \"гаранции\" от САЩ, че ще бъдат осигурени нужните пътни документи. Анкара предупреждава, че ще започне да депортира стотици джихадисти на запад, независимо дали страните от ЕС и САЩ са съгласни да ги приемат, като в същото време  плаши Европа да я залее с тях . \"Ройтерс\" отбелязва, че се подготвя репатрирането на 23-ма европейци, след като по думите на турските власти процесът е започнал за трима западни граждани - по един от Германия, Дания и САЩ. Гръцкият в. \"Катимерини\" цитира турски медии, според които мъжът е 39-годишният Мохамад Даруиш Басам - американец от йордански произход (според вестника за него има съмнения, че самият той е замесен в терористична дейност, но такива връзки може да има брат му). Издания от двете страни на границата твърдят, че турските власти са разрешили на мъжа, прекарал три дни на границата, да прекара нощта в неидентифицирано превозно средство, осигурена му е и храна. В Атина институции и разузнавателни служби междувременно са вдигнали тревога заради риска Турция да продължи с депортациите през Гърция. Очаква се например да бъде направен такъв опит с деветима германски граждани, за които се предполага, че имат връзки с \"Ислямска държава\". Част от проблема е, че Берлин може да реши да отнеме гражданството им и те ще трябва да останат в Гърция.", "date": "2019.11.14", "title": "Боецът от \"Ислямска държава\", заседнал между Турция и Гърция, ще бъде депортиран в САЩ"}
{"url": "https://www.dnevnik.bg/biznes/2019/11/14/3992062_deputatite_zabraniha_anonimnite_bankovi_seifove/", "text": "Забрана за разкриване или поддържане на анонимни банкови сейфове или банкови сейфове на фиктивно име вписаха депутатите в Закона за мерките срещу изпирането на пари. Измененията, одобрени днес на второ четене без дебати, са свързани с европейската Пета директива за борбата с изпирането на пари и подготовката на България за присъединяване към чакалнята на еврозоната и банковия съюз. Брокерите на недвижими имоти ще трябва да правят проверка на клиентите си не само при покупко-продажби, но и когато отдават скъпи имоти с месечен наем, надвишаващ 10 хил. евро. Освен това се предвижда търговци на произведения на изкуството също да идентифицират клиентите си, както и да правят оценка на риска и да обменят информация с държавните органи при съмнителни сделки. Това ще се случва при сделки за над 10 хил. евро или равностойна на това валута. Част от текстовете са насочени към регулирането на виртуалните валути и действията с тях.", "date": "2019.11.14", "title": "Депутатите забраниха анонимните банкови сейфове"}
{"url": "https://www.dnevnik.bg/photos/2019/11/14/3992019_fotogaleriia_lipsva_li_vi_muzei_pripomnia_kak_se/", "text": "В сграда на 140 години, през която са минали нацисти и комунисти, днес се помещава музей на всекидневието в бившата ГДР. Той е в Пирна край Дрезден, отваря врати през 2005 г. на площ от 250 кв.м, а днес има два пъти повече място за всякакви предмети от почти 45-те години комунизъм - от трабанти до кукли на Сънчо, от шоколади до алкохол. Понякога представата е измамна, защото са събрани вещи, които навремето не бяха достъпни в такова разнообразие дори в страната, смятана за \"витрина\" на \"новия строй\".", "date": "2019.11.14", "title": "Фотогалерия: Липсва ли ви? Музей припомня как се живееше в ГДР"}
{"url": "https://www.dnevnik.bg/bulgaria/2019/11/14/3991956_ochakvano_geshev_be_izbran_povtorno_za_glaven_prokuror/", "text": "След продължило близо 5 часа заседание пленумът на Висшия съдебен съвет (ВСС) прегласува номинацията на Иван Гешев за главен прокурор и го избра повторно с 20 гласа \"за\" и 4 \"против\". Срещу единствения кандидат за поста гласуваха председателят на Върховния касационен съд Лозан Панов и съдиите Олга Керелска, Атанаска Дишева и Цветинка Пашкунова. От заседанието отсъства Красимир Шекерджиев, който на 24 октомври гласува \"против\". Предстои ВСС да изпрати пълния протокол от заседанието с повторното предложение до държавния глава Румен Радев да назначи Гешев за главен прокурор. Президентът, който веднъж вече мотивирано отказа да подпише указ за назначаване, няма право на повторно връщане на процедурата, но има възможност да сезира Конституционния съд. Мандатът на Сотир Цацаров изтича на 10 януари 2020 г. По-рано по време на заседанието след продължителни спорове мнозинството отхвърли искането на Атанаска Дишева да започне изцяло нова процедура по избор на главен прокурор с издигането на нови кандидати и гласува да обсъжда отново номинацията на Иван Гешев. Преизбирането на Иван Гешев за главен прокурор стана малко след края на пленарното заседание на парламента. От групите на ГЕРБ и БСП казаха, че ще коментират утре, а от ДПС, че няма да коментират.  - четете  тук .  -  тук  -  тук  - четете  тук  - четете  тук", "date": "2019.11.14", "title": "Очаквано Гешев бе избран повторно за главен прокурор, четирима гласуваха \"против\" (видео)"}
{"url": "https://www.dnevnik.bg/bulgaria/2019/11/14/3992142_geshev_sled_izbiraneto_si/", "text": "Висшият съдебен съвет (ВСС) потвърди избора си - следващ главен прокурор да бъде Иван Гешев. Резултатът от гласуването е същият както при първото гласуване - 20 \"за\" и 4 \"против\". \"Дневник\" излъчва на живо пресконференцията след избора му.", "date": "2019.11.14", "title": "Гешев след избирането му"}
{"url": "https://www.dnevnik.bg/skorost/2019/11/14/3992207_predlojenite_tol_taksi_za_kamionite_i_avtobusite_sa/", "text": "Тол-таксите за масовия тежкотоварен трафик – с тегло между 3,5 тона и 12 тона, ще са от 4 до 7 ст. на километър, в зависимост от емисионния клас на превозното средство. Това предвижда  проектът на Тарифа за таксите , които се събират за ползване на републиканската пътна мрежа, публикуван днес за обществено обсъждане, съобщиха от Министерството на регионалното развитие и благоустройството. Уточнява се, че размерът на тол-таксите е определен въз основа на съпоставка на няколко сценария, предложени от консултанта по проекта за изграждане и въвеждане на тол-системата – Световната банка. Предлага се първоначалният обхват на тол-системата да е 6050 км – автомагистрали, първи и частично втори клас пътища. Така 14 000 км от дългата близо 20 000 км републиканска пътна мрежа ще бъде безплатна за товарните автомобили над 3.5 тона. След старта на тол-системата тези превозни средства няма да плащат и винетка за пътната мрежа извън обхвата на толуваните пътища. С тарифата се въвежда справедлив модел на таксуване на пътните превозни средства, съобразен с европейския принцип – който изхабява пътя повече, плаща повече. Тол-таксите са обвързани с екологичната категория на превозното средство, както и с класа на пътя, за който ще се дължи тол – автомагистрали, първи и частично втори клас. Стойността ще се изчислява на изминат километър, като всяко навлизане в тол-сегмент ще се приема за пълното му изминаване, посочват от министерството. Товарните автомобили с тегло между 3.5 и 12 тона ще плащат една и съща такса за трите категории пътища, но тя ще зависи от емисионния им клас. Тези с най-високите екокласове Евро V, Евро VI или EEV ще дължат по 4 ст. на километър. За тези с емисионен клас Евро III или Евро IV тарифата ще е 5 ст. на километър, а за тези с най-ниската екокатегория – клас Евро 0, I или II – 7 ст. на километър. \"Целта е да се поощрява модернизирането на автопарка, за да се пази и околната среда\", обяснява членът на управителния съвет на \"Агенция пътна инфраструктура\" проф. Олег Асенов. Тежкотоварните автомобили с тегло над 12 т и с две или три оси ще плащат в зависимост от емисионния си клас между 11 и 22 ст. на километър за автомагистрали, между 10 ст. и 21 ст. на километър – за първи и втори клас пътища. Камионите с тегло над 12 тона, с четири и повече оси ще плащат в зависимост от емисионния си клас между 18 ст. и 36 ст. на километър за автомагистрала, между 17 ст. и 35 ст. – за първи клас пътища, и между 16 ст. и 34 ст. на километър – за втори клас пътища. Автобусите ще плащат между 4 и 9 ст./км Тарифата за автобусите с тегло над 12 тона ще е от 5 ст. до 9 ст. на километър за автомагистрала, от 4 ст. до 8 ст. на километър за първи клас пътища и от 3 ст. до 6 ст. на километър за втори клас пътища. Автобусите с тегло до 12 тона ще плащат с 1 ст. по-евтино на километър, съответно – от 4 ст. до 8 ст. за автомагистрали, от 3 ст. до 7 ст. за първокласни пътища и от 2 ст. до 5 ст. за втори клас път. Санкциите С тарифата се определя и компенсаторната такса, която се дължи, ако товарен автомобил ползва платената пътна мрежа без тол-такса. За камиони между 3.5 т и 12 т тя е 150 лв., за камиони над 12 т с две до три оси – 450 лв., за тежкотоварни превозни средства над 12 т с четири и повече оси – 750 лв., за автобусите – 150 лв. Компенсаторната такса се заплаща с цел да се избегнат административните санкции. Тя не е санкция, а по-висока пътна такса, която осигурява свободно придвижване по платената мрежа до 23:59 часа на деня, в който е наложена. Запазва се размерът на таксите, които се събират от леки автомобили – електронни винетки (10 лв. – уикенд винетка, 15 лв. – седмична винетка, 30 лв. – месечна винетка, 54 лв. – тримесечна винетка, и 97 лв. – годишна винетка). Непроменена остава и стойността на таксите за ползване на моста на р. Дунав в посока Русе – Гюргево, както и на тези за специално ползване на републиканските пътища – за извънгабаритни превози, рекламни съоръжения и търговски крайпътни обекти. Срокът за събиране на предложения по проекта на тарифата е до 16 декември 2019 г.", "date": "2019.11.14", "title": "Предложените тол-такси за камионите и автобусите са пуснати за обществено обсъждане"}
{"url": "https://www.dnevnik.bg/evropa/2019/11/14/3992211_germaniia_prie_zakon_za_zaduljitelno_vaksinirane_na/", "text": "Долната камара на германския парламент прие днес закон, с който ваксинирането срещу морбили става задължително за прием в детски градини и училища от 1 март догодина, предаде ДПА. Бундестагът прие мярката с 459 гласа за срещу 89 против и 105 въздържали се. Законът ще задължи родителите да удостоверяват, че децата им са ваксинирани, за да бъдат приети в нова детска градина или училище. Ако не го направят, може да им бъдат наложени глоби до 2500 евро. Децата, които вече са записани в детска градина или училище, ще трябва до 31 юли 2021 г. да удостоверят, че са ваксинирани. \"Защитата от морбили е защита на децата\", каза здравният министър Йенс Шпан. Той добави, че законът ще важи и за всички служители на детски градини, училища, здравни заведения и центрове за настаняване на кандидати за убежище. /БТА", "date": "2019.11.14", "title": "Германия прие закон за задължително ваксиниране на децата срещу морбили"}
{"url": "https://www.dnevnik.bg/sport/2019/11/14/3992201_ispanskata_televiziia_se_otkaza_ot_superkupata_zaradi/", "text": "Испанската държавна телевизия RTVE обяви, че няма да се включи в наддаването за правата за излъчването на Суперкупата. В основата на решението е  изборът на Саудитска Арабия за домакин . Ръководството на телевизията има притеснения, свързани с погазване на човешките права в азиатската страна. Преди ден испанската футболна федерация съобщи, че в следващите три години носителят на Суперкупата ще се определя в Саудитска Арабия срещу договор за 120 млн. евро. Надпреварата ще се промени, като вместо един мач ще има минитурнир с четири отбора. Първите участници са \"Барселона\", \"Реал\" (Мадрид), \"Атлетико\" (Мадрид) и \"Валенсия\". Полуфиналите и финалът ще се изиграят между 8 и 12 януари на 62-хилядния стадион \"Крал Абдула\" в Джеда. Решението беше посрещнато с критики към федерацията, че е избрала парите пред съмненията за погазване на човешките права в Саудитска Арабия. \"RTVE няма да се включи в наддаването за правата за излъчване на Суперкупата в Саудитска Арабия, защото тази страна нарушава човешките права и най-вече правата на жените в спорта\", заяви директорът на спорта в RTVE Хесус Алварес. Той добави, че доскоро жените в страната не са били допускани на футболни срещи. Президентът на футболната федерация на Испания Луис Рубиалес заяви: \"Нашата идея е, че футболът може да бъде използван като средство за промяна в обществото. Ще има хора, които ще са за и срещу решението, но ние сме уверени, че сме направили правилния ход.\" Той гарантира, че жени ще бъдат допускани на мачовете.", "date": "2019.11.14", "title": "Испанската телевизия се отказа от Суперкупата заради погазване на човешките права"}
{"url": "https://www.dnevnik.bg/video/deniat_s_veselin_dremdjiev/2019/11/14/3991978_arh_nikolai_purpov_skupiiat_remont_na_grafa_e_napraven/", "text": "Скъпият ремонт на улица \"Граф Игнатиев\" е направен с евтини материали, които не са дълговечни и това е проблемът, каза в предаването \"Денят с Веселин Дремджиев\" по ТВ1 и ТВ+ архитект Николай Пърпов. В коментар на  идеите на кмета на София Йорданка Фандъкова  за ограничаване на презастрояването и спиране на практиката апартаменти да се продават като офиси, за да няма паркоместа за тях, той посочи, че накрая строителите са излезли виновни, че са се възползвали от пропуските в закона. \"Нормативите не са ни проблем. Ако те се спазваха, нямаше да я има нито една сграда от спорните, построени в последните пет-шест години\", е мнението на арх. Николай Пърпов.", "date": "2019.11.14", "title": "Арх. Николай Пърпов: Скъпият ремонт на Графа е направен с евтини материали"}
{"url": "https://www.dnevnik.bg/bulgaria/2019/11/14/3992224_ivan_geshev_s_tazi_procedura_spokoino_mojem_da/", "text": "Ясно е, че това е една безпрецедентна процедура в рамките на ЕС, в рамките на България, а подозирам и че е безпрецедентна в рамките на света. Ние спокойно можем да кандидатстваме за \"Гинес\" за начина на провеждане на тази процедура.\" Това заяви на пресконференция пред журналисти Иван Гешев минути след като  ВСС гласува повторно и го избра отново  с 20 гласа \"за\" и 4 \"против\" за главен прокурор. Той бе помолен да назове конкретно многократните си твърдения какъв политически натиск и атаки вижда срещу себе си. \"По въпроса за безпрецедентния натиск говорих многократно при изслушването ми на предходното заседание. Една партия, без да споменавам името й, прекъсна кампанията си и се фокусира върху моя избор\", каза Гешев. Помолен да обясни имало ли е  реплика към Атанаска Дишева  по време на една от почивките, Гешев каза, че председателят на ВКС Лозан Панов и съдиите Атанаска Дишева и Олга Керелска са говорили по време на заседанието политически с почти всякаква липса на правни доводи. \"За мен беше ясно и казах на г-жа Дишева в една от почивките, че вероятно пред нея седи една блестяща политическа кариера като общински съветник. Когато приключа работата си като прокурор, аз лично бих се радвал да сменя кариерата си с общински съветник. И не виждам нищо лошо в това. Днес Дишева видя заплаха. Подозирам, че ако й бях казал \"добър ден\", пак щеше да каже, че вижда заплаха в това\", коментира Гешев. Данаил Кирилов очаква указ на президента в срок от 3 до 7 дни Министърът на правосъдието Данаил Кирилов обясни, че предстои решението ще бъде изпратено на президента. \"Очакваме президентът добросъвестно да изпълни функциите си по конституция, това означава в разумно време да издаде един указ - между 3 до 7 дни. Той се аргументира за 3 минути и към 17:05 ч. беше приключил с изявлението си, около 17:15 ч. дойде указът. Към 17:20 ч. държавният печат беше положен. Имаше възможност този указ да бъде обнародван и в петъчния брой на Държавен вестник. Тук вече президентът няма опцията да преценява, той не би следвало необосновано да забавя подписването на указа. Нормалното е между 3 дни до 1 седмица указът да е подписан\", обяви министър Кирилов. Ако забави указа си за назначаване, според министъра \"това би било сигнал за отношението на президента към тежестта на конституционните норми и отношение не само към самата процедура, но и към конкретния избор\". \"Нямам основания да предполагам, че президентът ще постъпи по този начин. Смятам, че юристите в администрацията му имат достатъчно опит\", допълни очакванията си Кирилов. Конституцията обаче не обвързва с никакъв срок държавния глава. На въпрос дали се чувства сигурен, че ще бъде следващият главен прокурор, Иван Гешев обяви, че процедурата не е приключила, и изрази надежда президентът да спази конституцията и законите. \"За да съм сигурен, че ще съм следващият главен прокурор, трябва да има указ на президента\", добави Гешев. Министър Кирилов бе помолен да разясни думите си пред членовете на ВСС, че някои от тях бавели процедурата по гласуването, защото трябвало \"да запълнят тайминга на протестите\". \"По отношение на това кой от двата протеста, тъй като  имаше два протеста с полярни тези  и лозунги – по който си изберат\", заключи министърът. Цацаров: Не е имало никакъв натиск при избора на \"тримата големи\" Цацаров отново бе помолен да обясни кои две сгради е имал предвид по време на първото изслушване на 24 октомври, когато намекна, че \"тримата големи\" се избират в  \"други две сгради\". \"Когато говорих за две сгради, беше по време на заседанието на 24 октомври на ВСС. Малко след това вие (към екипа на БТВ – бел. ред.) проведохте телевизионно интервю с Панов. Той посочи сградата като една – на президентството. А днес добави още две – Върховния административен съд и института \"Пирогов\", опита се да обясни Цацаров, като посочи, че е имал предвид единствено процедурата по избора на Лозан Панов за председател на ВКС. На въпрос дали е имало натиск по време на избора на някой от \"тримата големи\" през последните години Цацаров заяви: \"Не, няма натиск. Има посещения в три сгради при един от изборите.\" Попитан дали е получавал покана да оглави антикорупционната комисия КПКОНПИ и как ще се развие професионалната му кариера, след като освободи поста, Цацаров каза, че все още не е започнал да мисли за пенсиониране, но ако има някакви намерения, ще ги обяви официално. Силвия Великова от БНР го попита дали смята да завърши мандата си, който изтича официално на 10 януари 2020 г., а след това добави: \"Аз съм\", за да бъде видяна в препълнената с журналисти зала. \"Ама знам, че сте вие. Мислите ли, че не мога да ви позная дори и по гласа? Ако имам някакви планове и намерения за бъдещето си, които могат да включват и предаване на щафетата, а могат да включват и да доизкарам мандата си, преди да ги съобщя, ще ги обсъдя първо със семейството и със себе си\", отговори главният прокурор.  - четете  тук .  -  тук  -  тук  - четете  тук  - четете  тук", "date": "2019.11.14", "title": "Иван Гешев: С тази процедура спокойно можем да кандидатстваме за \"Гинес\""}
{"url": "https://www.dnevnik.bg/analizi/2019/11/14/3992228_sudebnata_sistema_izglejda_vse_po-zavisima/", "text": "                         Изненада няма: Висшият съдебен съвет (ВСС) прегласува решението си в подкрепа на Иван Гешев. Добрата новина от днешния ден е, че във ВСС все пак имаше дебат по мотивите на президента Радев да наложи вето върху решението за Гешев. Очаквано, разбира се, балансът на силите бе в полза на единствения кандидат за главен прокурор, а заседанието премина във взаимни обвинения в политическа пристрастност. Кой тогава носи отговорност за избора на Гешев? Главният прокурор Сотир Цацаров се опита да се измъкне от капана, в който сам се вкара с репликата, че изборът се решавал \"в две други сгради\". Това се отнасяло само до процедурата за избор на председателя на Върховния касационен съд (ВКС) Лозан Панов, поясни днес Цацаров. И все пак - зад решението за Гешев се крият конкретни политически интереси. Има подозрения, че от ДПС са упражнявали натиск върху ръководството на БНР да свали от ефир Силвия Великова заради това, че си позволява да отразява критично избора на главния прокурор. Но Гешев е фаворит не само на ДПС. Правосъдният министър Кирилов, а чрез него и ГЕРБ имаха възможност да предложат свой кандидат, но не го направиха. И така дадоха зелена светлина за избора на Гешев. Не можем да пропуснем и БСП, която по никакъв начин не се опита да спре единствения кандидат - под претекст че не иска да се меси в съдебната власт. Що се отнася до президента, неговото решение да не подпише указа за назначаването на Гешев показва недвусмислено, че за него кандидатът не е подходящ за поста на главен държавен обвинител. Оттук нататък най-вероятният сценарий е президентът да издаде в кратък срок указ за назначаването на Гешев. Причините: ако искаше да сезира Конституционния съд (КС) и да бави решението си, Радев щеше вече да го е направил. Освен това от КС се долавят индиректни сигнали, че според преобладаващото там мнение законът е ясен и затова тълкуване не е нужно. И не на последно място: ако президентът не се съобрази с решението на ВСС, срещу него може да започне процедурата по чл.103 от конституцията за нарушение на основния закон. Или както днес е популярно да се казва – импийчмънт. И като заговорихме за импийчмънт – на базата на всичко, което Гешев е показал досега като поведение, не е изключено да не довърши седемгодишния си мандат като главен прокурор. В чл.129, ал.3 от конституцията са изброени случаите, в които мандатът на обвинител №1 може да бъде прекратен. Потенциално опасни за Гешев са най-вече обстоятелствата по т.5: \"тежко нарушение или системно неизпълнение на служебните задължения, както и действия, които накърняват престижа на съдебната власт\". Публикуването на \"доказателства\" по текущи производства, личните нападки към опоненти (\"десните екстремисти\" и пр.), арогантният тон към колеги - всичко това е само част от \"запазената марка Гешев\", която бъдещият главен прокурор по всяка вероятност ще продължи да разработва по време на мандата си. Този стил, както изтъкнаха уважавани юристи, противоречи на фундаментални принципи на правовата държава. На днешното заседание на ВСС съдия Атанаска Дишева заяви, че Гешев си е позволил да я заплашва. Според Дишева, кандидатът за главен прокурор ѝ предрекъл блестяща кариера. Но не като съдия, а като общински съветник. Всички знаем, че подобно говорене е характерно за престъпния свят. Рядко се заплашва директно – заради опасността от повдигане на обвинения. Вместо това се използват красноречиви изрази като \"ще ти стане мнооого смешно\" например. Така се шегуват престъпниците. Според конституцията президентът освобождава главния прокурор по предложение на една четвърт от народните представители, прието с мнозинство две трети от народните представители. Разбира се, при сегашната конфигурация на интересите е малко вероятно процедурата да бъде завършена. Но дори инициирането ѝ би делегитимирало Гешев. Сградата на ВСС се намира в сърцето на т.нар. клише на мултикултурализма в центъра на София, сочено като символ на българската толерантност. Става дума за намиращите се в непосредствена близост синагога, джамия, православна черква и католическа катедрала. Но както реалността все по-безмилостно опровергава валидността на това клише, така и независимата Темида все повече помръква. С всеки изминал ден българската съдебна система изглежда все по-зависима от политически и корпоративни интереси. \"Аз нямам съмнение, че политическата власт има участие в избора на тримата големи\", посочи на заседанието на ВСС съдия Олга Керелска. Днешното решение изглежда като потвърждение на тези думи.", "date": "2019.11.14", "title": "Съдебната система изглежда все по-зависима"}
{"url": "https://www.dnevnik.bg/biznes/2019/11/14/3992358_stroitelite_na_sgradi_shte_si_vrushtat_dds_za/", "text": "Частните компании, които инвестират в подобряване, разширение или изграждане на инфраструктура публична собственост, ще могат да ползват ДДС кредит. Това е предвидено в промени на данъчните закони, гласувани днес на второ четене от бюджетната комисия на Народното събрание, съобщи  \"Капитал\" . Вносителят на текста Менда Стоянова, която е и председател на комисията, обясни, че бизнесът отдавна настоява за подобна мярка, тъй като строителния бум често общините не смогват да отчуждят и да изградят нужната прилежаща инфраструктура.  Друг текст, който на първо четене предизвика дебат в парламентарната комисия, е свързан с избягването на регистрацията по Закона за ДДС. В момента при наближаване на прага от 50 хил. лв. някои предприемачи предпочитат да регистрират ново дружество с цел да избегнат регистрацията. Сега се предлага, ако има две или повече фирми с еднаква дейност, в един и същ обект или са свързани, при регистрирането на ново подобно дружество оборотите на всички да се събират за целите на регистрация по ДДС. Депутатите приеха и да се въведе задължително видеонаблюдение в складовете за производство и съхранение на горива. Камерите ще бъдат разположени само на входа и изхода на складовете, а не и във вътрешността им, защото там има измервателни уреди с дистанционна връзка с контролните органи. Когато се види ефекта, ще се прецени дали да се въведе и в други сектори като производството на алкохол, обясни Стоянова.", "date": "2019.11.14", "title": "Строителите на сгради ще си връщат ДДС за построени от тях улици"}
{"url": "https://www.dnevnik.bg/bulgaria/2019/11/14/3992338_ekspertna_grupa_shte_predloji_popravki_v_zakona_za/", "text": "Експертна група ще работи по предложения за изменения в Закона за радиото и телевизията (ЗРТ). Тя беше създадена вчера със заповед на председателя на Комисията по култура и медиите и бивш министър на културата Вежди Рашидов. В нея са включени представители на медиите, експерти, медийни юристи и депутати, съобщи \"Капитал.\"  \"Целта е да имаме някаква територия, в която всички страни да представят своите предложения за промени в закона и да получим гледните точки на тези, които имат желания да ги представят\", коментира пред \"Дневник\" депутатът от ГЕРБ Тома Биков. Той заяви, че след това в Комисията за културата и медиите всички мнения ще бъдат обсъдени и на базата на тях ще бъдат изготвени законодателни предложения. \"Сигурно няма да можем да удовлетворим всички страни\", допълни Биков. Срещата в парламента, на която беше обявено създаването на експертната група, не беше публично огласена. По време на заседанието на Временната анкетна комисия за БНР днес Розита Еленова, член на Съвета за електронни медии, подчерта, че общественият регулатор е научил за създаването на експертната група от медиите. \"Това, което разбрахме от медиите, е, че се \"отваря\" Законът за радиото и телевизията. За нас това е важно, защото ние сме тези, които го прилагаме\", заяви пред \"Дневник\" тя. \"Винаги съм си мислела обаче, че не е редно СЕМ да се осведомява за някаква позиция от медиите. За целта има институционална кореспонденция\", отбеляза Еленова. Идеята за създаването на групата е дошла от страна на Българската национална телевизия. Това заяви вчера Рашидов, цитиран от \"Капитал\". Той изтъкна, че трябва да се измисли начин за борба с фалшивите новини, защото \"те са бичът за свободата на словото\". Работатата на експертната група ще бъде координирана от АБРО (  - Асоциацията на търговските телевизии). Срещите ще се състоят в БНТ и след всяка от тях Комисията по култура и медии в парламента ще бъде информирана с доклади за работата на експертите. Конкретни предложения за промени в ЗРТ се очаква да бъдат изготвени до един месец, а първата среща на експертната група ще се състои в следващия четвъртък (21 ноември) в БНТ. В експертната група влизат представители на БНТ, БНР, Би Ти Ви, \"Нова телевизия\" и \"Канал 3\", представители на АБРО и СЕМ, както и депутатите Тома Биков и Християн Митев (НФСБ). Координатор на срещите ще бъде генералният директор на БНТ Емил Кошлуков.", "date": "2019.11.14", "title": "Експертна група ще предложи поправки в Закона за радиото и телевизията"}
{"url": "https://www.dnevnik.bg/photos/2019/11/14/3991641_fotogaleriia_svetovnite_snimki_na_denia_-_14_noemvri/", "text": "Демонстранти се събират на пореден протест срещу правителството на Чили в Сантяго.", "date": "2019.11.14", "title": "Фотогалерия: Световните снимки на деня - 14 ноември 2019 г."}
{"url": "https://www.dnevnik.bg/biznes/2019/11/14/3992363_zapochva_registraciiata_na_turgovci_za_uchastie_v/", "text": "Започва регистрацията на потенциалните участници в бъдещата газова борса. Това обяви дъщерното дружеството на държавната \"Булгартрансгаз\" - \"Газов хъб Балкан\", съобщи  \"Капитал\" .  Първият търг за освободени от \"Булгаргаз\" количества природен газ, които ще се доставят през 2020 г., е планиран да се проведе на 9 декември. Затова срокът за регистрация на търговците е до 4 декември по електронен път и до 6 декември по пощата. Регистрацията няма да задължава компаниите да подадат обвързващи оферти в търговете или да се регистрират в останалите сегменти на търговската платформа. Планът за т. нар. освобождаване на количества от \"Булгаргаз\" предвижда за 2020 г. приблизително 7% от общото годишно потребление в страната да бъде предложено на търгове, за следващата година обемът е 13.5%, след това за 2022 и 2023 г. е съответно 20% и 27.5%, а накрая стига до 35%. Изданието посочва, че създаването на газова борса само формално ще разруши държавния монопол в сектора, защото през следващите години основен играч ще си остане държавната \"Булгаргаз\", а предлаганите от него количества ще са приоритетно за вътрешния пазар и ще могат да се изнасят в чужбина само в краен случай. Последното означава, че чуждестранните търговци са изключени от схемата.", "date": "2019.11.14", "title": "Започва регистрацията на търговци за участие в газовата борса"}
{"url": "https://www.dnevnik.bg/sviat/2019/11/14/3992360_blizuk_suvetnik_na_putin_se_poiavi_v_zapisi_za/", "text": "Базираната в Холандия международна следствена група за свалянето на малайзийския боинг над Източна Украйна през лятото на 2014 г. разпространи записи от разговори на няколко души, сред които и на близък съветник на президента Владимир Путин. Това е Владислав Сурков, който е разговарял с двама лидери на самообявилата се Донецка народна република, обвинени през юни в убийство заради гибелта на почти 300 души на борда. Разговорите между официални лица в Москва и проруските сепаратисти в Източна Украйна са водени предимно по модерни телефони с кодиран сигнал, предоставени от руските специални служби. Те зачестяват в навечерието на трагедията с полет МН17, казват следователите и призовават свидетели на събитията да потърсят контакт с тях. \"Свидетелствата за близки връзки между лидерите на ДНР и руски правителствени лица повдигат въпроси за тяхното възможно участие в разполагането на ракетната система, с която на 17 юли е свален МН17\", се казва в официалното съобщение. В разговор от 3 юли 2014 г. разследващите казват, че Сурков заявява, че от Русия идват подкрепления. \"В събота вече поеха на юг, за да са в пълна бойна готовност.\" Москва веднага отхвърли съобщението като \"фалшива новина\" по тема, която трябвало да се приема скептично, защото Русия нямало как да провери автентичността на записите. Предвожданият от холандци екип казва още, че сепаратистите са били в контакт и със Сергей Аксьонов - назначеният от Кремъл лидер на анексирания Крим. Разговори между бунтовниците и властите в Москва \"се водят всеки ден и в тях се обсъждат административни, финансови и военни въпроси на ДНР\", се казва още в съобщението на Обединената следствена группа (JIT). И до днес Русия отрича да е изпращала свои редовни войски, оръжие и пари на сепаратистите. Сред записите са и такива на т.нар. министър на отбраната на ДНР Игор Гиркин (Стрелков) и \"премиера\" Александър Бородай. На един от тях Бородай казва, че изпълнява заповеди и защитава интересите \"изключително на една държава, Руската федерация\", а на друг от август 2014 г. Гиркин съобщава на Бородай, че \"се връщам в щаба\", след което и двамата напускат ДНР.     ", "date": "2019.11.14", "title": "Близък съветник на Путин се появи в записи за сваления боинг в Украйна"}
{"url": "https://www.dnevnik.bg/bulgaria/2019/11/14/3992371_borisov_raztrevojen_ot_razdelenieto_v_severna/", "text": "Тревожи ме разделението в обществото в Северна Македония по темата Европейски съюз – начинът, по който те гледат на подписването на Преспанското споразумение. Това каза премиерът Бойко Борисов на брифинг след срещата разговорите между премиерите на Четвъртата среща на върха в Солун, цитиран от агенция \"Фокус\". \"Една държава трябва да има много ясна заявка от всички, от цялата политическа класа, че това е дългосрочен път. Заев направи чудеса. Но ние трябва да сме сигурни, че и другите основни политически партии в страната мислят по същия начин. Ние всички знаем, че в политическия процес какво може да се случи. Нека да сме сигурни в това, което ще направят те в бъдеще - и Македония, и Албания\", допълни Борисов. Ние знаем, че там много се стараят колегите в Албания, но още са далече от критериите на ЕС. За България беше лесно, защото всички политически партии декларираха, че ЕС и НАТО е приоритет. Ние трябва да се постараем да помогнем на Заев да обедини обществото в Северна Македония по тази тема. С всички сили подкрепяме колегите\", каза още Борисов. Той обяви още, че за първата половина на тази година стокообменът между България и Гърция бележи ръст от 14.8% спрямо същия период на миналата година и е в размер на 1.7 млрд. евро. \"Аз съм убеден, че няма гръцки стопанин, който да е дошъл в България и да се оплакал\", посочва Борисов. ", "date": "2019.11.14", "title": "Борисов разтревожен от разделението в Северна Македония за Евросъюза"}
