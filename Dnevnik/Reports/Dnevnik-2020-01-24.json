{"url": "https://www.dnevnik.bg/bulgaria/2020/01/24/4020723_posolstvoto_na_sasht_pozdravi_vlastite_za_merkite/", "text": "Посолството на САЩ приветства предприетите напоследък действия на българското правителство за защита на независимостта и суверенитета на страната срещу злонамерено влияние, се казва в съобщение на дипломатическото представителство. Посолството отбелязва както съобщението от 24 януари за експулсирането на двама служители в руското посолство за шпионаж, така и повдигнатите предишния ден срещу трима руски граждани обвинения за опит за предумишленото убийство на бизнесмена Емилиян Гебрев. Двамата дипломати имат 48 часа да напуснат страната след като са предавали сведения - държавна тайна, свързани с провеждането на избори в България и с енергийната й сигурност. Случаят  с опита за отравянето на Гебрев  и още двама души през 2015 г. пък се свързва с опита за отравяне на Сергей Скрипал в Солсбъри през 2018 г. Подкрепяме дългосрочните усилия на институциите, участващи в разследването и в разкриването на нарушения на българското законодателство. България е силен съюзник в НАТО и партньор в рамките на ЕС и има неотменимо право да определя собственото си бъдеще, се казва в съобщението. Посолството на САЩ в София обръща внимание \"на появилите се наскоро убедителни сведения за поредица от злонамерени действия от страна на представители на руското правителство на българска територия, които доведоха до експулсирането на трима служители в руското посолство и отнемането на визите на други двама по подозрения в шпионаж в последните четири месеца\". Посолството на САЩ заявява, че \"правителството на България е представило доказателства за подпомагани от Русия злонамерени дейности, осъществявани на територията на България в продължение на години. Както българските следователи обясняват в прессъобщение от декември 2019 г., неколцина от руските агенти, отговорни за случая с отравянията в България, са били замесени в други злонамерени дейности в Европа\", завършва съобщението на дипломатическата мисия. Русия обяви по-рано днес по казуса с дипломатите, че си запазва правото на ответни действия. \"Не бяха представени каквито и да е доказателства, които да потвърждават осъществяване на дейност, несъвместима с техния статут\", пише в официално съобщение на руското посолство в София.", "date": "2020.01.24", "title": "Посолството на САЩ поздрави властите за мерките срещу злонамерените руснаци"}
{"url": "https://www.dnevnik.bg/evropa/2020/01/24/4020112_italiia_gotvi_po-guvkava_shema_za_iskashtite_da_se/", "text": "Италия се готви отново да реформира пенсионната си система, за да стане по-гъвкава за тези, които искат да се оттеглят от работа рано, коментираха служители, цитирани от \"Ройтерс\". Промените може да включват предсрочно прекратяване на скъп, но непълноценно използван план от 2018 г., понижаващ минималната възраст за пенсиониране. Броят на пенсионерите постоянно се увеличава и пенсиите в Италия са една от най-често дебатираните теми в телевизионни предавания. Според плана от 2018 г. хората могат да получават пенсия, ако са на 62 години и имат 38 години трудов стаж. От сумата на двете идва името на схемата \"Квота 100\". Предвиждаше се планът да струва почти 20 милиарда евро за три години до 2021 г., когато трябваше да изтече. Някои в правителството обаче искат той да бъде прекратен в края на годината, за да се спестят пари. С едно от най-застаряващите населения на света, Италия харчи над 16% от брутния си вътрешен продукт за пенсии, повече от която и да е друга развита страна, с изключение на Гърция, показват данни на Организацията за икономическо сътрудничество и развитие. Това затруднява намаляването на дълга на страната, който е вторият най-голям в Европейския съюз. \"Вместо да чакаме естествения завършек на \"Квота 100\" в края на 2021 г., ще бъде по-добре да имаме заместващо решение, готово да влезе в сила през януари догодина\", каза зам.-министърът на финансите Пиер Паоло Барета от управляващата Демократическа партия. Така, както стоят нещата в момента, когато \"Квота 100\" изтече, правилата за пенсиониране автоматично ще се върнат към наложените със силно непопулярна реформа от 2011 г., довела до вдигане на възрастта за пенсиониране до 67 години. Правителството иска да избегне това като въведе нова система, която е по-малко щедра от \"Квота 100\", но не е толкова сурова, колкото режима от 2011 г., наложен от бившия премиер Марио Монти в разгара на дълговата криза в еврозоната. Една от опциите, които се обмислят, е да се позволи на хората да се пенсионират на 64 години с намалена пенсия в сравнение с тази, която биха получавали, ако продължат да работят още няколко години, каза правителствен източник, пожелал анонимност. \"Пенсионната реформа е един от топ приоритетите ни\", каза министърът на труда Нунция Каталфо от другата управляваща партия Движение \"Пет звезди\". \"Ще опитаме да помогнем на работниците да се пенсионират по-рано, особено тези, които се занимават с физически натоварваща работа\", допълни тя пред \"Ройтерс\". Тази реформа ще бъде шестата значителна за последните десетилетия. Три от предишните повишиха възрастта за пенсиониране, а две, сред които \"Квота 100\", я намалиха. Предсрочното прекратяване на \"Квота 100\" ще донесе значителни спестявания, но новата система ще излезе по-скъпо от връщането към реформата от 2011 г.", "date": "2020.01.24", "title": "Италия готви по-гъвкава схема за искащите да се пенсионират по-рано"}
{"url": "https://www.dnevnik.bg/kultura/2020/01/24/4019432_nad_40_knigi_-_prinosut_na_instituta_za_izsledvane_na/", "text": "Институтът за изследване на близкото минало отбеляза 15-годишнината си с представяне на монографията BULGARIA UNDER COMMUNISM, публикувана във Великобритания от световното издателство Routledge. Институтът  е неправителствена академична организация, основана през 2005 г. Председател и научен ръководител е проф. Ивайло Знеполски, който е и един от учредителите му. На проф. Знеполски е и общата редакция на монографията. Той е и един от авторите заедно с Михаил Груев, Момчил Методиев, Мартин Иванов, Даниел Вачков, Иван Еленков и Пламен Дойнов. Представянето на изследването беше снощи на среща с екипа на фондацията \"Америка за България\", която подкрепя института. Изследването излезе в България през 2011 г. под заглавието \"НРБ. От началото до края\" (издателство \"Сиела\"). То проследява пътят на комунистическата партия към властта, опозицията срещу режима в първите години след 1944 г., времето на класическия сталинизъм, репресиите, съветизацията на икономиката, налагането на колхозния модел на село, съпротивата на селяните срещу колективизацията, движението на \"Горяните\", ролята на Държавна сигурност, църквата, образованието и културата в комунистическата държава. Монографията разглежда и краха на т.нар. възродителен процес на мюсюлманите, влиянието на съветската перестройка и стига до свалянето на Тодор Живков от власт с вътрешнопартиен преврат.", "date": "2020.01.24", "title": "Над 40 книги - приносът на Института за изследване на близкото минало за 15 години"}
{"url": "https://www.dnevnik.bg/video/btv/2020/01/24/4020391_elektronnite_turgove_za_lekarstva_shte_namaliat_cenite/", "text": "В световен мащаб навсякъде, където са въведени електронните търгове за лекарства, цените са намалени с около 20%\", коментира пред Би Ти Ви бившият здравен министър Петър Москов. Дебатът за това как и на какви цени болниците купуват лекарства започна, след като управителят на здравната каса Дечо Дечев обясни как за едно и също онкологично лекарство касата е платила на една болница 1063 лева, а на друга - 126 лева. (Защо се е стигнало дотам четете  тук ). Отново се заговори и за спорните поправки в закона, с които отпадна задължението частните болници да провеждат обществени поръчки при поръчки на лекарства. Москов нарече тези поправки \"лобистки закон в полза на определени дружества\", а връщането на обществените поръчки - \"стъпка за изчистване на проблема\". \"Решението обаче е централизираната платформа за електронни търгове за лекарства\", подчерта той. \"За администрацията на здравния министър Кирил Ананиев трябва да се съди по въвеждането на този търг, ако той се въведе в следващите седмици и месеци - тогава имаме положително развитие, ако не - тогава лобитата са надделяли над здравия разум и обществения интерес\", каза още Москов.", "date": "2020.01.24", "title": ""}
{"url": "https://www.dnevnik.bg/sport/2020/01/24/4020360_s_neprofesionalno_povedenie_serena_uiliams_napusna/", "text": "Носителката на 23 титли от Големия шлем в тениса Серена Уилямс приключи участието си в  Откритото първенство на Aвстралия . 38-годишната американка загуби в третия кръг с 4:6, 7:6 (2), 5:7 от китайката Цян Ван в зрелищен мач, продължил 2.43 часа. Уилямс, която има седем титли в Мелбърн, имаше много възходи и спадове в играта си. През целия мач американката търсеше начин да промени поведението си на корта, но често допускаше непредизвикани грешки. \"Не може да играя така. Буквално не бива да повтарям представянето си. Това е непрофесионално\", каза Уилямс след мача За последно тя отпадна толкова рано в турнирите от Шлема преди година, когато на \"Ролан гарос\" стигна до същата фаза. От своя страна Ван надгради представянето си, като достигането й до осминафиналите е най-доброто й класиране в Australian Open.      В следващата фаза китайката ще срещне Онс Джабер, която победи със 7:5, 3:6, 7:5 Каролин Вознячки. 29-годишната датчанката изигра последния си мач в кариерата, след като беше обяви новината за отказване през септември.", "date": "2020.01.24", "title": "С \"непрофесионално\" представяне Уилямс напусна Мелбърн, шампионката също отпадна"}
{"url": "https://www.dnevnik.bg/bulgaria/2020/01/24/4020398_desetki_dekari_zashtitena_teritoriia_sa_izgoreli_pri/", "text": "Десетки декари защитена територия са изгорели при пожара край Дуранкулашкото езеро. Той е започнал около 13.30 часа в четвъртък. Пламъците са засегнали  северната част на Орлово блато . Не са засегнати тръстиковите масиви в централната част на езерото.  Огънят е овладян благодарение на бързата реакция на Пожарната служба в района, информираха от Българското дружество за защита на птиците, които публикуваха и кадри с пожара.", "date": "2020.01.24", "title": ""}
{"url": "https://www.dnevnik.bg/biznes/2020/01/24/4020400_germanska_kompaniia_obmislia_da_kupi_ideal_standart_-/", "text": "Германската семейна компания Villeroy & Boch обмисля да придобие севлиевския производител на санитарна арматура и керамика \"Идеал стандарт - Видима\", съобщава  \"Капитал\" . Преговорите се водят от базираната в Белгия група Ideal Standard, която се притежава от американски фонд. От германската компания уточняват, че преговорите са на много ранен етап и е възможно да се откажат от идеята си. \"Идеал стандарт - Видима\" е сред големите компании в сектора на машините и оборудването в България с оборот 435 млн. лв. за 2018 г. и 3250 служители в Севлиево. Тя беше създадена през 1992 г. като съвместно дружество между \"Видима\" и American Standard. През 2007 г. компанията стана собственост на фонд на Bain Capital, а от 2014 г. в нея влезе още един голям американски инвеститор - Anchorage Capital. Преди година Anchorage изкупи дела на Bain. Самата група е базирана в Белгия и има 18 завода в 9 държави, припомня изданието.", "date": "2020.01.24", "title": "Германска компания обмисля да купи \"Идеал стандарт - Видима\""}
{"url": "https://www.dnevnik.bg/bulgaria/2020/01/24/4020405_chislo_na_denia_39_766_dushi_sa_prehvurlili_partidite/", "text": "Общо 39 766 души са прехвърлили партидите си за втора пенсия в Националния осигурителен институт (НОИ), съобщава в. \"Сега\". Прехвърлените средства от втория в първия осигурителен стълб са малко над 230 млн. лева. Във втория стълб се осигуряват всички работещи в масовата трета категория, родени след 1959 г. Първите, които ще имат право на втора пенсия, ще се появят през септември 2021 г. Това ще са жените, родени през 1960 г., които тогава ще са навършили 61 години и 8 месеца. Възможността за прехвърляне на вноските за втора пенсия в НОИ бе дадена в края на 2014 г., като прехвърлянето може да се извърши до 5 години преди навършване на пенсионната възраст. За втора пенсия се осигуряват общо 225 050 жени на възраст 55-59 г., съобщава \"Сега\". Вчера се разбра, че те ще получат извънредно право да прехвърлят по желание парите си за втора пенсия от универсалните фондове в НОИ. Осигуряващите се за втора пенсия мъже на възраст 55-59 г. са 221 688. За голяма част от хората, които първи ще получават втора пенсия, двете пенсии - основната и тази от универсален фонд, ще се окажат по-малки, отколкото ако имат вноски само в НОИ. Причината е, че при тях натрупванията са малки, а по закон НОИ ще намалява основната им пенсия с между 20 и 28%. Изданието отбелязва, че според много експерти този процент на редукция е некоректно изчислен, но правителството не показва да обмисля коригирането му. По-голямата част от хората, които ще се пенсионират между 2021 и 2027 г. - 70%, ще получават втора пенсия под 50 лева, пише още \"Сега\".", "date": "2020.01.24", "title": "Число на деня: 39 766 души са прехвърлили партидите си за втора пенсия в НОИ"}
{"url": "https://www.dnevnik.bg/bulgaria/2020/01/24/4020407_prokuratura_izprati_na_vunshno_ministerstvo/", "text": "Главният прокурор Иван Гешев е уведомил официално министъра на външните работи за образувани две досъдебни производства за шпионаж срещу лица с дипломатически имунитет, съобщи пресцентърът на прокуратурата. Става дума за първи секретар в консулския отдел на посолството на Руската федерация в София и служител на търговското представителство на Русия в столицата. В хода на разследването било установено, че в периода от 2017 г. до настоящия момент дипломатът е търсил информация за механизмите на изборния процес в страната. Това е нов случай, след като заради образувано досъдебно производство за извършване на шпионска дейност първи секретар в посолството на Русия  напусна страната през октомври . В отговор  Русия изгони български дипломат  на сходна позиция. Служителят в търговското представителство на Русия в София от октомври 2018 г. досега е събирал разузнавателна информация, включително и такава, представляваща държавна и служебна тайна от сферата на енергетиката и енергийната сигурност на страната, която впоследствие е изпращал в централата на руската разузнавателна служба в Москва, твърдят още от прокуратурата. За реализирането на незаконната си дейност руският представител е осъществявал контакти с български граждани, които са имали достъп до информация от тази сфера. От прокуратурата са информирали министъра на външните работи, че съгласно Виенската конвенция за дипломатическите отношения въпреки наличието на основания за привличането им в качеството на обвиняеми за престъпление по чл. 104 ал. 1 НК наказателните производства срещу двамата руски граждани са спрени, защото те имат имунитет. \"Ще предприемем действия, при които сме длъжни, а именно обявяване на персона нон гората. В рамките на днешния ден ще бъде извикан посланикът на Русия\", каза външният министър Екатерина Захариева, цитирана от агенция \"Фокус\". В Русия на този етап няма коментари по темата. Говорителят на президента Владимир Путин – Дмитрий Песков отказа да говори по случая с мотива, че към момента няма никаква информация, съобщава ТАСС. \"Знаем за публикуваното на сайта на прокуратурата съобщение в тази връзка, но към момента не сме получавали каквато и да е информация по темата\", казва източник на РИА Новости от руското посолството в София. През септември  обвинения за шпионаж  в полза на руски организации, но не и на руската държава, получи председателят на движение \"Русофили\" Николай Малинов. Разследва се и влиянието на пенсионирания генерал от КГБ Леонид Решетников в политическия живот на България. През септември в телевизионно интервю бившият външен министър на България в кабинета на НДСВ Соломон Паси каза, че в посолството на Русия в София  има 68 руски шпиони . ", "date": "2020.01.24", "title": "Прокуратура изпрати на външното министерство информация за двама руски шпиони с имунитет"}
{"url": "https://www.dnevnik.bg/evropa/2020/01/24/4020357_tok_voda_parno_kolko_plashtat_v_bulgariia_i_v_germaniia/", "text": "                         През 2018 година 30.1% от българските домакинства са срещали затруднения да плащат режийните си разходи, които включват електричество, вода, отопление и други. Това  показват данните на Евростат  за 2018 година. За целия Европейския съюз 7% от домакинствата имат подобни затруднения. Техният дял сериозно е спаднал от 2013 г. насам, когато 10% не са били в състояние да покрият разходите си. В най-тежко състояние са гърците, най-добре – нидерландците Статистиките сочат, че 35.6% от гръцките домакинства са изправени пред финансови затруднения. Гърция се нарежда на първо място сред 28-те страни членки, следвана от северната ѝ съседка България. С най-малко проблеми в това отношение са нидерландците, чехите, шведите и австрийците. Чехия е единствената държава в Източна Европа, в която процентът на домакинства, които не са успявали да покрият сметките си, е под 5 на сто. В Германия, която има население от близо 83 милиона души, едва 3% от домакинствата са изпитвали затруднения да се разплатят. Колко струва токът за битови потребители?  По данни на Федералната статистическа служба към 2019 година електричеството в Германия е било най-скъпо в рамките на ЕС. През първото полугодие на 2019 г. един киловатчас е струвал близо 31 евроцента на битовия потребител. Тази цена е била с 1 цент по-висока спрямо същия период на 2018. Данните се потвърждават и от Евростат. Веднага след Германия се нарежда Дания с малко под 30 цента на киловат. Най-евтино (по абсолютни стойности) е електричеството за битовите потребители в България и Унгария, съответно около 10 и 11 цента на киловатчас. По данни на германската Асоциация за енергийна и водна промишленост средната цена, която германско домакинство, състоящо се от трима души, плаща за електричество месечно, е 88.10 евро. Цените на водата Както и в България, цената на водата в отделните части на Германия е различна. През 2018 година тя е била най-евтина в провинция Долна Саксония (средно 1.23 евро на кубик), а най-скъпа в Берлин - 2.17 евро за кубичен метър. След като българският регулатор КЕВР прие новите цени на водата за 2020 година, най-скъпа тя ще е в Разград - 3.67 лева на кубичен метър, или 1.87 евро. Най-малко ще плащат пловдивчани - 2.22 лева (1.13 евро) за кубик. Колко отиват за отопление? Цената за отопление  зависи не само от кубатурата и изолацията на жилищата, но и от вида на отоплителната инсталация. По-малко от три процента от сградите в Германия са оборудвани с котли, в които се горят пелети и дървесни стърготини. Това се счита за най-изгодно, особено за големи жилища. Половината от германските жилища се отопляват на газ, за което едно домакинство отделя средно около 1200 евро (приблизително 2350 лева) годишно за целия отоплителен сезон.", "date": "2020.01.24", "title": "Ток, вода, парно: колко плащат в България и в Германия"}
{"url": "https://www.dnevnik.bg/v_pamet/2020/01/24/4020397_na_67-godishna_vuzrast_pochita_hudojnikut_andrei_daniel/", "text": "Тази нощ на 67-годишна възраст е починал големият български художник Андрей Даниел. Новината беше съобщена и потвърдена пред \"Дневник\" от Софийската градска художествена галерия. От галерията заявиха, че обмислят да направят изложба с негови произведения през есента на тази година. Андрей Даниел е роден през 1952 г. в Русе и е син на легендарния театрален режисьор Леон Даниел. Завършва живопис при проф. Добри Добрев в Националната художествена академия. Там става доцент, а след това и професор в специалността. През годините е декан на факултета, ръководител на катедра живопис, а в момента е член на НС на НХА и член-кореспондент на БАН.      През 1986-1987 г.  Греди Асса, Андрей Даниел, Божидар Бояджиев, Вихрони Попнеделев, Недко Солаков и изкуствоведът Филип Зидаров създават групата за авангардно изкуство \"Градът\" и правят няколко изложби заедно. Това е творческият период на Андрей Даниел, в който работи основно с нетрадиционни по това време техники като инсталации и обекти, но през 1991 г., когато групата се разпада, той се връща към живописта.       Има над 150 участия в представителни изложби на българско изкуство в страната и чужбина и над 40 публикации. Голяма част от работите му са живопис, но има и стенописи, сценографии и графики. През 2011 г. издателство \"Захари Стоянов\" публикува книгата му \"Неща, места и хора\". През 2012 г. получава националната награда за живопис \"Владимир Димитров-Майстора\". ", "date": "2020.01.24", "title": "На 67-годишна възраст почина художникът Андрей Даниел"}
{"url": "https://www.dnevnik.bg/bulgaria/2020/01/24/4020399_ot_27_ianuari_gripna_epidemiia_obiaviavat_niakolko/", "text": "Заради рязкото завишаване на заболеваемостта от остри респираторни заболявания и грип и достигане на епидемични стойности от понеделник, 27 януари, грипна епидемия обявяват общините Благоевград, Гоце Делчев, Сатовча, Гърмен и Хаджидимово, съобщи регионалната здравна инспекция. Разпоредено е болничният медицински персонал да работи с маски, както и да спрат плановите операции и свижданията. Спират и детските, женските консултации и профилактичните прегледи, извършващи се от общопрактикуващите лекари. Прекратява се извършването на имунизации и реимунизации. Сутрин в детските заведения и училищата ще има медицински сестри, които няма да допускат болни деца. Предписанията са и за задължително проветряване и дизенфекция на подовете в детските заведения. Най-много е засегната възрастовата група 0 - 4 години, следвани от възрастовата група 5 – 14 г. Връчено е предписание на специалисти от Регионално управление на образованието - Благоевград, за грипна ваканция на учениците от посочените общини от 27 януари за срок от 5 учебни дни, тъй като процента отсъстващи ученици е от 22 до 35%. В останалите общини в областта към момента заболеваемостта от грип е нормална за сезона.", "date": "2020.01.24", "title": "От 27 януари грипна епидемия обявяват няколко благоевградски общини"}
{"url": "https://www.dnevnik.bg/sport/2020/01/24/4020353_borisov_kum_fenovete_na_levski_akciite_na_kluba/", "text": "Ако искате да го има този футболен клуб във вида, в който вие си го представяте, акциите трябва да са си при вас. И да си държите управлението на клуба. С тези думи премиерът Бойко Борисов се обърна към феновете на \"Левски\" в началото на срещата си с техни представители в Министерския съвет. Изказването на Борисов идва в момент, в който собствеността на отбора е в ръцете на Георги Попов. Той е един от най-приближените до Васил Божков, който пък стои зад собствеността на основния спонсор на \"сините\" \"Национална лотария\". Феновете  поискаха срещата заради притесненията си за бъдещето на \"Левски\".  В нея участваха петима представители от четири организации. От страна на държавата присъстваха министърите на финансите Владислав Горанов и на спорта Красен Кралев. След срещата  привържениците останаха единодушни , че моделът \"бащица\", в който клубът е зависим и финансиран от един човек, е грешен. В същото време обаче те са на различни мнения за работата на сегашното ръководство. \"Не сме тук, за да защитаваме корпоративни, частни интереси, лицензи, и не ни интересува Законът за хазарта. Това, което нас ни интересува, е единствено и само какво се случва с \"Левски\", какви са вашите виждания и как ще я караме оттук нататък\", каза председателят на Националния клуб на привържениците (НКП) Степан Хиндлиян в началото на срещата. НКП беше представен и от члена на управителния съвет Димитър Костадинов, който е брат на Любомир Костадинов-Младежа, определян като най-влиятелната фигура сред крайните фенове на сините. От другата голяма фенска организация, \"Ултрас Левски\", беше председателят ѝ Адриян Петров. Тръстът \"Синя България\" се представлява от председателя Даниел Стрезов, а сдружението \"Сини сърца\" - от Илия Христов. Борисов отново изтъкна, че \"Левски\" не е въвлечен в казуса с предложените промени в закона за хазарта. \"И вие се срещате, излизате, плашите ме с бунтове. Какво искате ние да направим? Този доклад да го скрием? Не можем да го скрием\", заяви Борисов. Хиндлиян отговори, че феновете не плашат с бунтове. \"Казахме хиляда пъти, че няма да излизаме и да се бунтуваме по улиците в защита на корпоративни интереси\".", "date": "2020.01.24", "title": "Борисов към феновете на \"Левски\": Вие трябва да държите акциите и управлението"}
{"url": "https://www.dnevnik.bg/sviat/2020/01/24/4020389_trump_shte_obiavi_plana_si_za_blizkiia_iztok_i/", "text": "Президентът на САЩ Доналд Тръмп обяви, че вероятно ще представи дългоочаквания си мирен план за Близкия изток преди посещението във Вашингтон във вторник на двете основни политически фигури в Израел - премиерът Бенямин Нетаняху и лидерът на опозицията Бени Ганц, предадоха световните агенции. На това събитие не е поканен палестински представител. Мирният план, който администрацията на Тръмп нарича \"сделката на века\" (а критици шеговито -  \"сделката на следващия век\" ), съдържа две части - икономическа и политическа. Първата  бе представена на конференция в Бахрейн , отхвърлена от палестинците. Втората обаче се отлага над година заради политическата обстановка в Израел. Близкоизточната държава  е в политическа парализа  и през април жителите ѝ ще отидат до урните за трети път в рамките само на година. Нетаняху, най-дълго управлявалият Израел премиер,  обвинен в корупция и злоупотреба с доверие , и бившият началник на генералния щаб на армията Бени Ганц са с почти изравнени позиции, но не можаха да се договорят нито помежду си, нито с други партии за формиране на правителство. \"Вероятно ще направим (мирния план) публично достояние малко преди\" визитата на Нетаняху и Ганц, каза Тръмп на борда на своя самолет, преди да отпътува за среща на Републиканската партия във Флорида. \"Това е отличен план. Наистина бих искал да се постигне (мирно) споразумение\" между Израел и палестинците, увери Тръмп. Към президента бяха отправени критики, че с инициативата отклонява вниманието от процеса за импийчмънт в Сената и се намесва в израелската политика, фактически оказвайки подкрепа за съюзника си Нетаняху преди оспорваните избори. Палестинците, протестират, Европа е скептична Вчера Палестинската автономна власт потвърди, че отхвърля мирния план на американския президент, припомняйки, че той е признал Ерусалим за столица на Израел, отбелязва \"Франс прес\". Палестинците искат източната част на града за столица на държавата, към която се стремят. Израел смята Ерусалим за своя \"вечна и неделима\" столица. Попитан за евентуални контакти между неговата администрация и палестинците, смятащи бъдещия му мирен план за \"мъртвороден\", американският президент отговори уклончиво. \"Говорихме с тях накратко\", каза Тръмп, без да даде подробности. \"Сигурен съм, че те може би ще реагират негативно в началото, но в действителност (планът) е много положителен за тях\", добави той.      От европейските страни не идват много положителни сигнали. Френският президент Еманюел Макрон вече заяви, че планът няма да работи, ако двете страни не си сътрудничат, пише \"Джерузалем пост\". По време на вчерашния Пети световен форум за холокоста в Ерусалим председателят на Европейския съвет Шарл Мишел каза, че не вярва в успеха на плана. Специално за палестинците, според срещналия се с Макрон вчера президент на Палестинската автономия Махмуд Абас, основният проблем е, че каквото и да е предложението в плана, то трябва да се базира на решение със създаването на две държави (израелска и палестинска), включващо размяна на територии, а мирният план не съдържа гаранции за това. Въпросът е дали планът съдържа подобна идея, но според досегашните индикации на Белия дом тя не се споменава в него. Зетят и съветник на Тръмп Джаред Къшнър, сочен за архитект на споразумението, терминът \"решение с две държави\" няма да се споменава, тъй като означава \"едно за израелците и (друго) за палестинците. Защитата на решение с две държави, международно утвърдената формула за решаване на конфликта, бе дълги години смятана и за приоритет на Съединените щати. Тръмп обаче промени това с няколко стъпки, включително с признаването на Ерусалим за столица на Израел и с решението, че  селищата, изградени в Западния бряг,  не нарушават международното право. ООН  оспорва тази позиция . Какво се очаква Изтеклите в множество медии за плана предполагат, че той ще е изключително благоприятен за Израел. Според влиятелния израелски \"Канал 12\" страната   на река Йордан. Палестинците искат цялата територия като ядро на бъдещата си държава, а голяма част от международната общност смята окупацията и анексията на Западния бряг за незаконна. В други части от Западния бряг (дял от т.нар. Зона С, определена в израелско-палестинското Второ споразумение от Осло от 1995 г.) ще има  , отбелязва изданието KAN News. От палестинците ще се изисква също така да признаят Израел за еврейска държава, да демилитаризират ивицата Газа, да изземат оръжията от завзелата контрола над ивицата \"Хамас\" и да признаят Ерусалим (както направи Тръмп) за столица на Израел. Също според \"Канал 12\" почти всички (с изключение на 15 от 121) израелски селища в Западния Бряг и Източен Ерусалим, изградени на окупирани след Шестдневната война от 1967 г. земи,   и Израел ще може незабавно да упражни суверенитета си, ако приеме плана.", "date": "2020.01.24", "title": "Тръмп ще обяви плана си за Близкия изток и палестинците няма да го харесат"}
{"url": "https://www.dnevnik.bg/zdrave/2020/01/24/4020432_i_veliko_turnovo_e_v_gripna_epidemiia_sofiia_-_ot/", "text": "От днес в област Велико Търново е обявена грипна епидемия, съобщи Министерството на здравеопазването. От събота (25 януари) подобна мярка се въвежда и в област Бургас. От понеделник (27 януари) София, Кърджали и Хасково, също ще бъдат сред областите, в които ще има специален режим заради бързо разпространяващите се вирусни заболявания.  . Докато е в сила специалният режим се ограничават плановите операции и свижданията в лечебните заведения и се преустановяват женските и детските консултации. По преценка на регионалните управления по образованието може да бъде обявена грипна ваканция. Учениците могат да бъдат разпуснати и в области, където още не е обявена епидемия с цел да се ограничи разпространението на заразата. В области с епидемия пък може - по преценка на училищните власти - занятията да продължат като се засили контролът и не се допускат болни деца. В столицата ваканция до 6 февруари В  заради високия брой болни от грип от понеделник (27 януари) ще бъде преустановен учебният процес във всички 273 училища. Грипната ваканция ще бъде в сила до 4 февруари включително. Учениците ще започнат учебни занятия на 6 февруари, тъй като 5 февруари е обявен за неучебен ден поради края на първия учебен срок, уточняват от Министерството на образованието и науката. Днес са отменени учебните занятия и във всички училища от област  , където  от 21 януари беше обявена грипна епидемия . Отменени са и занятията в 21 училища от област Пловдив и в 15 от област Кюстендил. В тези области няма обявена грипна епидемия, но мярката се налага заради висок процент болни деца. От понеделник занятия няма да има в училищата в Асеновград и Луковит. Във ваканция излизат и  , както и в детска градина \"Мир\" във видинското с. Дунавци. Епидемия в отделни общини в още три области Епидемия е обявена частично и в отделни общини, макар областите все още да няма много болни. От утре на специален режим са Севлиево, Трявна и Дряново, а от 27 януари епидемия е обявена и за общините Благоевград, Гоце Делчев, Сатовча, Гърмен и Хаджидимово. В тези  общини от Благоевградска област  вече е обявена грипна ваканция от 27 до 31 януари включително.", "date": "2020.01.24", "title": "София е в грипна ваканция от понеделник, в още пет области е обявена епидемия (обновена в 17.45 ч.)"}
{"url": "https://www.dnevnik.bg/bulgaria/2020/01/24/4020147_mladite_bulgari_masovo_ne_iskat_da_rabotiat_v/", "text": "Младите българи, които скоро ще завършат гимназия, масово не искат да работят в производството. Момчета и момичета, които през 2018 г. са били на 15 години, си представят да имат най-вече професии от сферата на услугите. Мащабните промени, засягащи работните места по света през последните 20 години, почти не са се отразили на очакванията на младежите. С едно изключение - ИТ специалисти - въображението им за това с какво ще се занимават в България до 2030 г. е тотално доминирано от професии от миналия век. При това изборът се спира на автомонтьор, фризьорка, полицай или готвач, но няма финансист или изследовател, да не говорим за предприемач. Това показват поредните резултати от световното проучване PISA, проведено по поръчка на Организацията за икономическо сътрудничество и развитие (ОИСР) през есента на 2018 г. в десетки държави и разпространени в четвъртък. В него няма обяснение защо точно такива професии избират младите българи. Но сред логичните отговори има поне два - че това изглеждат занимания, носещи успех в българското общество, както и че елитът и управляващите в страната не предлагат някаква по-модерна визия и хората нямат представа какво да очакват в близко бъдеще, за да се подготвят за него. В България 5 294 ученици от 199 училища са попълнили анкетата на ОИСР. Те представят 47 851-те 15-годишни български ученици през 2018 г. Любопитно е, че докато PISA показа сериозни проблеми на младите българи с функционалната грамотност, всяко шесто момче си представя развитие в ИТ сектора (в Германия, например, това е изборът на повече от два пъти по-малко - 6.7% от анкетираните). Макар по математика момичетата да не се отличават по резултати значително от момчетата, тази професия изобщо отсъства в мечтите на младите българки. Друг любопитен факт е, че на второ място по желание на момчетата - приблизително един от всеки 11 - е да стане професионален спортист, както и че на шесто място е професията автомонтьор. \"Проблемът на българската образователна система е трудността да трансформира знания в умения. PISA мери в много по-голяма степен умения\", коментира в началото на декември министърът на образованието Красимир Въчлев. \"Нашата система е прекалено амбициозна в предоставянето на знания и прекалено неамбициозна в предоставянето на умения, надграждането на умения, трансформирането на знания в умения.\" Свиващ се избор на професии Общият извод на ОИСР е, че по принцип младите хора по света са свили (спрямо началото на века) избора си до тесен кръг професии. Под половината (47%) от момчетата и 53% от момичетата от проучваните 41 държави са се спрели на една от само 10 професии. Става дума за традиционни за ХХ и дори за ХIХ век занимания като лекар, учител, ветеринар, бизнес мениджър, полицай, инженер. Но това е бил изборът и преди почти 20 години в епохата преди социалните мрежи и ускоряване на технологичните промени като появата на първото използване на изкуствен интелект на работното място. Авторите смятат, че това свиване на въображението се дължи на момчетата, на младежите от социално по-слаби групи и от тези със слаби резулати от тестовете на PISA. В Топ 10 на професиите, посочени през 2018 г. от учениците със слаби PISA резултати са мениджър в бизнеса, лекар, учител, полицай, спортист, инженер, техник в музей/галерия/библиотека, адвокат, медицинска сестра/акушерка, автомонтьор.  Андреас Шлайхер, директор на ОИСР по въпросите на образованието, каза в Давос след обсъждането на резултатите, че за повече млади хора мечтаната работа се оказва нещо традиционно. \"Проучванията ни показват, че твърде много тийнейджъри пренебрегват или дори не знаят за нови типове работа, които се появяват особено в резултат на дигитализацията.\" Докладът показва също, че колкото повече една образователна система залага на професионалното обучение, толкова по-разнообразен е изборът на учениците. Така в Германия или Швейцария под 40% са проявили интерес към тесния кръг от 10 професии, докато в Индонезия 52% от момичетата и 42% от момчетата са се спрели на само 3 професии: бизнес мениджър, учител и лекар (при момичетата) или военен (при момчетата).      Социалният произход все пак има значение Друга отчетена особеност е, че не е задъжително всички млади хора с високи постижения да имат високи цели за реализацията си. Оказва се, че идващите от социално по-слаби семейства имат до 4 пъти по-малки амбиции за разгръщане на потенциала си спрямо връстниците си от по-заможни семейства. В България, например, на въпроса дали очакват, че няма да завършат следване в университет, с \"да\" отговарят около 8% от младежите от по-заможни и близо 33% от тези от по-слаби семейства. Приблизително същите са резултатите и сред най-добре отговорилите на тестовете на PISA, когато ги питат дали си представят да са мениджъри и търсени специалисти - 30% социално слабите се съмняват в такова бъдеще въпреки личните си качества. Често мечтата на момчетата и момичетата за кариера става жертва на лошо образование и квалификация за постигането ѝ и отсъствието на ефективна система за напътствия и тясна връзка с реалностите на работната среда. Цитирани са изследвания, според които над 5 разговора на 14-15-годишните с хора извън училище за това как да започнат и напреднат в работата и посещението на изложения за търсене на работа и информиране как да финансират следването си реално помага дори да имат по-високи заплати още на 26 години.", "date": "2020.01.24", "title": "Младите българи масово не искат да работят в производството"}
{"url": "https://www.dnevnik.bg/analizi/2020/01/24/4020292_korupciia_za_milioni_zashto_v_bulgariia_niknat/", "text": "                         Гумената настилка на пистата за лека атлетика е надупчена като швейцарско сирене, козирката над трибуните се разпада, асансьорите изобщо не работят, а външната мазилка на сградата се рони и без да я докосваш. Състоянието на стадиона в Костенец е безутешно, независимо че само преди шест години е бил основно саниран с близо 2 милиона евро от ЕС. Репортажът ни среща с 16-годишната Габриела, която тренира лека атлетика в Костенец. Момичето внимава много къде стъпва, докато тренира 100 метра гладко бягане, защото цялата настилка на пистата е в дупки. Габриела казва, че много от трениращите често се спъват и падат, макар че използват обувки с шпайкове. Самата лекоатлетическа писта също е повече от странна: вместо овална, каквато е формата на подобни спортни съоръжения в цял свят, в Костенец тя е квадратна. Когато спортистите тичат, им се налага да преминават през тревната площ, за да избегнат ъглите. Нещо повече: в единия край на стадиона спортистите са принудени да заобикалят голям бял стълб и електрическо табло. Да тичаш там е \"почти невъзможно\", казва Габриела. А треньорката Добромира Пенчева се притеснява за здравето на младите спортисти и на посетителите, тъй като козирката над трибуните просто се разпада. Тя разказва, че неин колега, също треньор, се опитвал с топка да отстреля падащите дъски от козирката, за да не наранят някой от спортистите. През 2014 година този стадион е бил цялостно саниран с повече от 2 милиона евро европейски пари по Програмата за развитие на селските райони. След ремонта обаче стадионът се оказал в още по-лошо състояние, отбелязват от ARD. \"Асансьорите са неработещи, а подът на новата зала за фитнес се разпада\", се казва в репортажа. От общината твърдят, че са завели дело срещу фирмата-изпълнител, която обаче била неоткриваема. \"За мен това е случай на корупция. Мисля, че повечето пари са били откраднати, а с останалите са направили само онова, което е било възможно\", казва треньорката Добромира Пенчева. \"В последните години в България бяха построени редица стадиони в малки населени места, които не са никому нужни\", казва спортният журналист Георги Филипов и добавя: \"От 60-те години насам в големите градове не е построен и един стадион за нуждите на професионалния футбол. За сметка на това се появиха редица стадиони из села, които са напълно обезлюдени\". Причината, според него, е проста – тези стадиони са финансирани по Програмата на Европейския съюз за развитие на селските райони. Но за да бъдат финансирани, проектите е трябвало да съдържат някакъв спортен елемент. Според него, това е станало \"покана за корупция\". Така в България се строят десетки стадиони със съмнителна полза. Често и некачество. Страната има огромен проблем с корупцията.", "date": "2020.01.24", "title": "Корупция за милиони: защо в България никнат стадиони из селата"}
{"url": "https://www.dnevnik.bg/analizi/2020/01/24/4020078_razgovorut_za_hazarta_dve_grupirovki_si_meriat_danucite/", "text": "                         Нивото на разговора между Държавата и Лотариите по темата \"хазартни игри\" е фрапиращо. От една страна хазартен бос изнудва феновете на частен футболен клуб, че ако Държавата му спре бизнеса, няма да плаща за издръжката на клуба. Сякаш това може да е довод за легитимация на някакъв бизнес. В жизнения цикъл на всяка компания първо е спазване на законите, спазване на етичните норми, търсене на устойчивост на развитие и чак след това идва спонсорството на външни субекти. От другата страна държавни институции за пет дена разбраха, че цял един сектор пет години е плащал намалени данъци. И те, институциите, или каквото друго там се прави с фирми, които не си плащат данъците. Или пък да сигнализират, че има драма със закона, и той позволява едни фирми да не плащат данъци като други фирми. 250 милиона лева. Това е разликата. Която едни фирми не са платили. А едни администрации не са прибрали. А едни депутати явно са направили възможно цялата тази бъркотия да се случи. Докато ние събираме капачки, докато няма пари за детска болница, докато няма финансиране за оправяне на бързата помощ, докато няма реформи в много социални области. Че съм длъжник. И че ако не платя, ще стане страшно. 25 стотинки. И правилно, законите трябва да се спазват. А тук някакви депутати направили така, че някакви проверяващи от Комисията по хазарта, под крилото на някакви от Министерството на финансите, да не видят 250 милиона. И като резултат от цялото това безобразие Валери Симеонов иска национализация на сектора. Не забрана, например, ако се мисли, че хазартните игри са проблем за обществото. Не и тотална реформа на проверяващите институции, ако не са си свършили работата. А национализация. Искат администрацията, която е проспала 250 милиона, сега директно да управлява този сектор. Найс! - истински разговор дали тези игри са полезни или не за обществото; - истински разговор как работят институциите; - истински разговор какво трябва да правят проверяващите органи; - истински разговор има ли поне един сектор, управляван от държавата, който да се е развил модерно и да е успешен; - истински разговор кой ще ни опази от депутати, които приемат двусмислени закони, и то все в наша вреда. Това са истинските въпроси. Всичко друго е мерене на данъците между две групировки.", "date": "2020.01.24", "title": "\"Разговорът\" за хазарта: Две групировки си мерят данъците"}
{"url": "https://www.dnevnik.bg/analizi/2020/01/24/4019599_kvartalnata_prestupnost_-_sreshta_otblizo/", "text": "Един труден за мен текст, който пиша, защото няколко човека, които уважавам, казаха, че за това трябва да се говори. А \"това\" е престъпността и усещането за заплаха на всекидневно ниво. Докато във филмите опасността е тръпка и приключение, на битово ниво става въпрос за нараняване и финансови и емоционални загуби. Защо аз пиша за това - социологът, граждански активист и журналист по \"зелени\" теми? Защото преди дни - неделя, 12 часа на обяд при препълнени алеи - бях нападната в  Западен парк . Последствията са леки ожулвания, кражба на телефон, пари и лични документи и унизителната болка на безсилието пред насилието в личното ми пространство. Това се случва за втори път през десетте години, откакто живея в близост и често съм в него - разхождам се пеш в почивките си или преминавам през него на път за работа с велосипед. А какво търся в  този парк , като вече са ме нападали, а и всички знаят, че е близо до гето и е опасен? Освен че до този парк управляващите отглеждат гето (много отпреди аз да помня), знам, че и в елитната централна част на Борисовата градина опасни престъпления стават всяка година. И все пак, за да не се разхождам в парка, би трябвало да съм друг човек, който живее по друг начин. Трябва да не искам да слушам птиците в слънчевите дни, да не искам да си изпия кафето под дърветата, които виждам от прозореца си, да преживявам ден след ден по маршрута от панелката през тълпата в градския транспорт до работа - и обратно.      Аз съм от хората, които често излизат от града, а ако са в града, запазват връзка с природата - активен велосипедист съм, практикувам планински спортове и да - обичам просто да се разходя за час-два по обяд в парка, вместо да зяпам екрана. Трябва ли да се откажа от всичко това, което ме радва, защото обективните условия са неблагоприятни? Средата е опасна. Аз обаче искам да се наслаждавам на дните си, не просто до оцелея в тях. Какво е решението? Аз виждам четири сценария. Или рискувам и живея по моя начин във враждебна среда. Или променям себе си спрямо средата. Или сменям средата, като бягам в друг \"по-безопасен\" квартал. Или променям средата... Аз лично съм от идеалистите, които вярват, че трябва да променяме средата към по-добро, колкото и утопично да звучи. Какво би означавало това конкретно за Западен парк: - превенция на престъпността - патрулираща в проблемните части на парка конна полиция вместо два паркирани автомобила на частна фирма на двата входа на парка - дългосрочна работа за премахване на източника на престъпността - работа с хората в гетата в близост до парка. Реална възможност и подкрепа за образование и нормална работа, така че околните квартали да не са средища на бедност, която генерира престъпност. Затова трябва обаче Столичната община да се лиши от електоралната си зависимост от тези гета, в които бедността се култивира и маскира със заетост в \"градската чистота\", която пък \"заетост\" често се изразява в кампании по продухване с бензинови уреди на падналата шума в парка вместо на изчистване на бунищата по входовете му. Тоест около Западен парк, и не само, трябват политики за бедните хора от гетата, а и в други квартали, които няма да останат само пожелания, а ще дават резултати. Трябват усилия за адаптацията на тези хора към реалния пазар на труда и израстване на следващите поколения в отворена среда с достъп до образование. Трябва и жилищна политика, както и рекултивиране на застроените с незаконни жилища части на парка. Дано, ама надали? Както написах горе, аз съм си малко идеалист. В случая ще ми се наложи комбинация от сценариите за смяна на средата и промяна на средата. Смяна, защото ще трябва да инвестирам време и пари вместо в пътувания сред природата за ремонти и преместване в друг квартал, за да мога да запазя начина си на живот с по-ниско ниво на риск. Но и промяна, защото ще продължавам да опитвам да допринеса някак за промяна на средата - като продължа да настоявам за реални политики за превенция на престъпността, но и затова гетата да престанат да бъдат гета. И този текст е част от малкото, което смятам, че всеки от нас може да направи за дългосрочната промяна на средата, поне като вкараме тези политики в публичния - а оттам някой ден може би и в управленския - дебат. : Кварталната полиция си върши работата, като вече намери част от откраднатото и се надява да успее да събере солидни доказателства за младежите, които ме нападнаха и ограбиха. Може би малка надежда, че и щом една институция може да работи, може би и по-високото ниво на столичната администрация би могла да потърси решения.     ", "date": "2020.01.24", "title": "Кварталната престъпност - среща отблизо"}
{"url": "https://www.dnevnik.bg/sport/2020/01/24/4020113_bansko_priema_elitut_v_svetovnata_kupa_po_ski_s_tri/", "text": "С три старта в рамките на три дни Банско ще стане център на битката в разгара на сезона в Световната купа по ски алпийски дисциплини при жените. В петък, събота и неделя най-добрите скиорки ще участват в две спускания и един старт в супер-гигантския слалом на пистата \"Марк Жирардели\" в българския курорт. Микаела Шифрин , София Годжа, Федерика Бриньоне, Естер Ледецка, Петра Влъхова, Виктория Ребенсбург, Никол Шмидхофер и всички останали звезди на спорта ще участва в стартовете под връх Тодорка. По предварителна програма в Банско трябваше да има едно спускане и едно супер-Г. Отмененият старт във Вал д’Изер на 21 декември  доведе до промяна в графика  и добавяне на още едно състезание. \"Този е най-скиорският уикенд за целия сезон, защото от другата страна са мъжете в Кицбюел и знаете, че това е топ състезанието за сезона. Тоест петък, събота и неделя целият свят, образно казано, ще гледа ски. Мъжете са в Кицбюел, а жените са в Банско\",  каза председателят на българската федерация по ски Цеко Минев .  Банско е домакин на Световната купа по ски за шести път. Дебютът беше през 2009 г. с три старта при дамите, а две години по-късно и мъжете се състезаваха в българския курорт. През 2012 г. имаше стартове и при мъжете, и при дамите. Последните две домакинства бяха през 2015 и 2019 г. За тази година  държавата отпусна 1.2 милиона лева  за провеждането на състезанията. Какво предстои на пистата Дотук в дисциплината спускане се проведоха три от предвидените девет старта. Във всеки от тях имаше различен победител – в двете спускания в Лейк Луис триумфираха  Естер Ледецка  и Никол Шмидхофер, а в Алтенмаркт – Корин Сутер. За малкия кристален глобус в дисциплината води Сутер с 225 точки, следвана от Ледецка (182), Шмидхофер (154), олимпийската шампионка София Годжа има 112, а Франческа Марсалия – 110. Оспорвана е битката и в дисциплината супер-Г, където дотук се проведоха само два старта. Виктория Ребенсбург спечели в Лейк Луис, а Годжа в Сен Мориц. В класирането германката е лидер със 126 точки, пред Федерика Бриньоне (116), Сутер и Годжа с по 100, и Никол Делаго (87). Стартовете в Банско са много важни за Шифрин, която може да увеличи преднината си за Големия кристален глобус при преполовяването на сезона. След 18 от всички 40 старта американката има 975 точки в генералното класиране, а Петра Влъхова е със 726. Словачката ще участва в стартовете в Банско, но дотук тя не е взела нито една точка в скоростните дисциплини през сезона.", "date": "2020.01.24", "title": "Банско приема елитa в Световната купа по ски за жени с три старта"}
{"url": "https://www.dnevnik.bg/sviat/2020/01/24/4020238_poletite_ot_belgrad_do_prishtina_ne_veshtaiat_nishto/", "text": "След подкрепяното от Съединените щати споразумение за полети на германската компания \"Луфтханза\" между Белград и Прищина ролята на Европейския съюз в преговорния процес изглежда по-слаба. Все по-малко значими на масата на преговорите обаче са и бъдещите коалиционни партньори в Косово - сделката показва, че двамата президенти, Хашим Тачи и Александър Вучич, все още са силни в хода на диалога. Това пише за  \"Болкан инсайт\"  докторантът по международни отношения и политика към Уестминстърския университет Доника Емини, член на неправителствената организация Balkans in Europe Policy Advisory Group (BiEPAG). Споразумението бе обявено в понеделник , когато спечелилата изборите партия \"Самоопределение\" най-после номинира Албин Курти за следващ премиер и задейства срок от 15 дни за създаване на коалиция с Демократическата лига на Косово. Подписването на съвместния проект с \"Луфтханза\" събра представители на компанията с делегации на косовския авиационен регулатор и сръбското министерство на икономиката в американското посолство в Берлин. Посланикът на САЩ в Германия Ричард Гренел е и \"специален представител\" на САЩ преговорите на Сърбия и Косово, които иначе са с посредничеството на ЕС. Посредникът печели Новината от една страна е положителна - предполага, че пътят между двете столици ще се скъси (около 25 мин.), докато в момента е около шест часа. Тя също така събуди диалога между Сърбия и Косово, който е в застой от месеци заради неуспехите в съставянето на правителство в Прищина. Появиха се и спекулации, че Сърбия може да свали блокадата за полети от и до Косово във въздушното си пространство (в момента те летят през Северна Македония и това увеличава времето за полет с 15-20 мин.). Има и въпроси - какви документи ще приемат властите на летище \"Никола Тесла\" в Белград, когато проверяват косовските пътници? Как ще се подхожда към пътници с паспорти от други държави, влезли първо в Косово през граница, която Белград не признава? Ще бъде ли за Сърбия полетът вътрешен или международен? Отвъд тези технически подробности споразумението показа, че балансът на силите се променил в полза на \"посредниците\" - Съединените щати - а и че комуникацията между двете страни не е спряло напълно след налагането на стопроцентови мита на сръбски и босненски стоки, обявено от Прищина през ноември 2018 г. Предупреждение Изглежда, американското влияние нараства, а ролята на ЕС в търсенето на решение между Косово и Сърбия изглежда по-малка от всякога, пише Доника Емини. На фона на ограниченото геополитическо влияние на ЕС отвъд единния пазар, новата Еврокомисия и служба за външно действие със слаб мандат \"назначаването на Гренел от (американския президент Доналд) Тръмп и последвалото споразумение изпращат ясно послание за новото американско влияние в процеса,\" продължава авторът. Този ход заобикаля ЕС и ясно показва, че САЩ \"искат резултати и то бързо\". Междувременно от ЕС нямаше реакция от страна на нито една институция. В замяна на това Тръмп приветства споразумението в \"Туитър\" и изтъква приноса и силата на дипломацията, водена от екипа му. Как точно е постигнато споразумението, не е известно, но го приветстваха президентите и в Белград, и в Прищина, Вучич и Тачи, които искат да възобновят позициите си на главни преговарящи в сделка между двете държави. Това е идея, която специално в Косово не се ползва с одобрение - нито с подкрепата на досегашния премиер Харадинай, нито с тази на двете партии победителки на изборите от октомври, обещали да преразгледат ролята на президента в диалога. Промяната обаче закъсня заради забавянията при формиране на правителство, а това даде възможност за споразумението, подкрепено от Тачи, Вучич и САЩ, което може да стане част от бъдещи подновени преговори. Освен за Европа тази ситуация трябва да е предупреждение и за преговарящите партии в Прищина, \"Самоопределение\" и Демократичната лига на Косово, защото ако не се стегнат, рискуват \"да останат в икономичната класа на първия полет от Прищина до Белград\".", "date": "2020.01.24", "title": "Полетите от Белград до Прищина не вещаят нищо добро на Европа"}
{"url": "https://www.dnevnik.bg/sviat/2020/01/24/4019903_zapodozrenite_za_vruzki_s_gjulen_sa_po-zle_ot/", "text": "                         Тасин Исал е на 56 години и е работил като учител в един техникум в Адана. Той е сред десетките хиляди държавни служители, уволнени след  опита за преврат  на 15 юли 2016 година. Исал бил обвинен, че членува в синдикат, принадлежащ към Движението на Гюлен. Неговият лидер от години живее в изгнание в САЩ. Правителството обвинява него и неговото движение за опита за преврат. В продължение на десетилетия поддръжниците на Движението на Гюлен заемаха водещи позиции в държавните служби, ръководеха училища, синдикати, банки. Днес правителството се отнася като към потенциален терорист към всеки, който има сметка в някоя от тези банки или детето му е посещавало някое от тези училища. Потърпевши от това са цели семейства, тъй като правителството ги лишава от парите, които се отпускат за гледане на възрастни или болни роднини. Исал попада първо в следствения арест, след което е пратен за осем месеца в затвора. Когато излиза на свобода, решава да иска обезщетение за месеците, прекарани неправомерно в затвора, включително и компенсация за пропуснатите плащания към пенсионното осигуряване. Отказват му. Той обжалва пред съда и печели. Но обезщетението едва стига да покрие разходите по делото. Освен това са му запорирани сметките и кредитните карти. После пък прокуратурата решава да оспори неговото освобождаване от затвора, след което Исал е осъден на 6,5 години – присъда, която обаче трябва да бъде потвърдена от Върховния съд. И семейството му попада под ударите на държавата. Дъщеря му също се озовава в следствения арест, а когато е освободена, не получава право да се върне на работа. В резултат от оказвания натиск над семейството, съпругата му се  разболява от рак . Въпреки това Исал не е готов да се предаде: \"Няма да спрем да се борим\", казва той и е убеден, че \"един ден несправедливостите ще бъдат разкрити. Ние не сме въоръжени терористи, нито държавни врагове. Единствената ми вина е, че бях член на синдикат\". Жертви на забрани и унижения От  опита за преврат през 2016  година досега са уволнени общо 134 000 души. Три години по-късно списъкът със забрани и унижения, на които те са подложени, е по-дълъг, отколкото предполагат мнозина. Засегнатите споделят преживяванията си в интернет форуми. Оплакванията им са от най-различен характер: от безнадеждното търсене на работа до отказите на лекари да ги прегледат. Някои споделят, че не ги назначават в държавни предприятия, други разказват за уволнения. Ситуацията е обременяваща за мнозина, най-вече във финансово отношение. Мнозина не могат да си получат пенсиите, не им се отпускат кредити или пък не могат да покрият задълженията си по взети кредити. Студентите не получават стипендии. Други разказват, че не успяват да си наемат жилище или пък, че не успяват да продадат недвижимите си имоти. Говори се за социално линчуване. По официални данни, общо 126 000 души са подали молби да бъдат върнати на работа пред Комисията по извънредното положение. 78% от молбите са обработени, от тях 88 700 са отхвърлени. До момента само 9 600 души са получили правото да се върнат на предишните си работни места. 28 000 все още очакват решението на Комисията. Йомер Фарук Гергерлиолу, лекар и депутат от  прокюрдската Народнодемократическа партия  в Коджаели също е потърпевш. Той е единственият депутат, който се занимава с темата. От 2016 година насам заедно с няколко професори анализира и обобщава ситуацията. По неговите думи - Турция се намира в едно безкрайно извънредно положение. И то независимо от факта, че междувременно от опита за преврат са минали повече от три години. \"Искат да пречупят хората\" \"Милиони хора продължават да усещат последствията\", казва той. \"Много от тях напразно търсят работа в частния сектор, на мнозина им е отказано да излизат в чужбина. Те нямат право да приемат предложенията на Агенцията по труда, а държавната администрация пречи на тези хора да създават собствени фирми. Често дори не могат да изтеглят парите, които са им изпратени от чужбина.\" За Гергерлиолу това са \"нацистки методи, с които искат да пречупят хората\". По неговите думи мерките стават все по-драстични, а държавата не върши абсолютно нищо. Б.О., който не иска името му да бъде назовано, е на 33 години и е учител по образование. Преживял е какво ли не през последните три години. Бил уволнен от работа, полицията го арестувала и обвинила, че изпраща шифровани съобщения с месинджъра ByLock. Правителството смята, че това приложение се използва за комуникация от  Движението на Гюлен.  Когато става ясно, че учителят - както и мнозина други - случайно е бил прехвърлен към това приложение, бил оправдан, но останал без работа. За да издържа съпругата си и двете си деца, се преместил в друг град, намерил си работа като домоуправител, но само след три дни бил уволнен като \"противник на властта\". Днес мъжът е болен от рак и се бори за оцеляване.", "date": "2020.01.24", "title": "Заподозрените за връзки с Гюлен са по-зле от прокажени в Турция"}
{"url": "https://www.dnevnik.bg/sviat/2020/01/24/4020221_uhan_-_neizvestniiat_megapolis_ot_koito_trugna_virusut/", "text": "Ухан не е нито Пекин, нито Шанхай. Зад това име на град в източен Китай обаче се крие значение, което отчасти може да обясни защо непознатият досега коронавирус се разпространява толкова бързо. Градът, малко по-малък от Лондон, но много по-голям от Вашингтон, има икономическо влияние и въздушни връзки с целия свят, заради които проблемът може да се обобщи с едно изречение - вирусът се разпространи толкова много, тъй като много хора го посещават и го пренасят, след като си тръгнат,  разказва  Би Би Си. Населението на Ухан е 11 или 8.9 млн. души, в зависимост каква част от града се взема предвид, към края на 2018 г. Това е седмият най-голям град в Китай и 42-рият най-голям в света. Летището му е обслужило 20 млн. пътници през 2016 г., от него се лети директно до Лондон, Париж, Дубай и други градове. Управата на разположения на брега на Яндзъ мегаполис (средище на традиционно и високотехнологично производство едновременно) твърди, че там се обучават 700 хил. студенти в 52 висши училища. Според сп. \"Форчън\" 230 от 500 най-големи компании в света са инвестирали в Ухан, където има и завод на съвместното предприятие с китайска фирмана \"Пежо-Ситроен\". Само фирмите от Франция, инвестирали в града, са над 100. През Ухан минава и път към Трите клисури - туристически район, в който има и огромен язовир - и това само допринася за разширяване на огромния поток от хора от и до него. Обиковено този поток се усилва с приближаването на китайската нова година на 25 януари. След наложената блокада и предупрежденията на властите да не се пътува до него това вероятно ще се промени, но положението му на едно от най-свързаните места в света означава, че случаите на зараза извън Великобритания почти със сигурност ще се увеличат.", "date": "2020.01.24", "title": "Ухан - неизвестният мегаполис, от който тръгна вирусът в Китай"}
{"url": "https://www.dnevnik.bg/razvlechenie/2020/01/24/4020096_skandalut_predi_nagradite_grami_kakvo_stava_kogato/", "text": "Наградите \"Грами\" в неделя ще бъдат доминирани от звездни младежи – Ариана Гранде, Лизо, поп-гот детето чудо Били Айлиш но за пореден път вътрешни скандали ще помрачат връчването им, разказва в. \"Вашингтон пост\". Миналата седмица Звукозаписната академия (която връчва наградата) обяви, че главният ѝ изпълнителен директор Дебора Дуган е отстранена заради \"формални обвинения в неподходящо поведение от страна на високопоставена жена в организацията\". Дуган бе назначена преди по-малко от шест месеца и бе първата жена, оглавила институцията. Във вторник тя подаде 44-странична жалба в Комисията за равни възможности за труд, в което твърди, че е станала обект на полова дискриминация, сексуален тормоз и несправедливо заплащане. В нея се твърди още, че Академията е нарочила Дуган заради неин имейл към отдел \"Човешки ресурси\", наричащ институцията \"момчешки клуб\". Дуган обвинява главния адвокат на организацията Джоел Кац, че я е  тормозил сексуално . Тя също така твърди, че причината за уволнението на предшественика ѝ Нийл Портноу са обвинения в изнасилване. Самият Портноу разпространи изявление в сряда, в което \"категорично\" отрече обвиненията. Скандалът идва в момент, в който 63-годишната организация е критикувана и че не отдава дължимото на жените и на другите етноси, освен белия. Кога започва всичко Според Дуган имейлът, който е започнал всичко, е изпратен на 22 декември. В него тя описва \"сериозните си притеснения\", простиращи се както от евентуални конфликти на интерес сред членовете на борда до нередности в гласуването за наградите. Тя също така описва тормоза, в който обвинява Кац – по време на бизнес вечеря той многократно коментирал външния ѝ вид и опитал да я целуне, а при следващите им срещи продължи с коментарите. Мъжът отрича. Отговорът на \"Човешки ресурси\" е бил, че \"това са сериозни проблеми, които трябва да бъдат разследвани\". Три седмици по-късно Дуган е отстранена, според защитата ѝ – като отмъщение. Според жалбата също така Академията е предала на пресата информация за отстраняването ѝ, въпреки уговорката да отговаря на въпроси с формулировката, че Дуган е в отпуск. Обвиненията в \"лошо поведение\" идват от бивша асистенка на предшественика на Дуган – Портноу. Началничката твърди, че е опитала да ѝ намери нова роля, след като станало ясно, че тя не може да се справи с изискванията на асистентското място. Според служителката обаче Дуган я е тормозила и това я е принудило да излезе в отпуск. Защитата на Дуган заяви миналата седмица, че \"Когато няма 28-страничен договор и заплахи, които да ни спират да говорим, ще покажем какво се случва, когато \"се покажеш\" в Звукозаписната академия\". Жените да се покажат Изразът \"да се покажеш\" е препратка и към Портноу. През 2018 г. той коментира липсата на победителки онази година с думите: \"жените с творчество в сърцата и душите си, които искат да бъдат музиканти, инженери, продуценти, да бъдат част от ръководното ниво на индустрията\" трябва \"да се покажат\". Този коментар не бе приет добре – сред номинираните тогава имаше звезди като  Лорд и Лейди Гага , а почитателите на  Бийонсе  още бяха бесни, че албумът ѝ Lemonade загуби от \"25\" на Адел.      Изпълнителният продуцент на наградите \"Грами\" Кен Ерлих влоши нещата, когато коментира факта, че по време на церемонията жените не са имали толкова време за изпълненията си, колкото мъжете. \"Става въпрос за избори\", каза той, отхвърляйки оплакването на Лорд, че са ѝ предложили само участие в обща изява, а на колегите ѝ мъже – отделни изпълнения. Ерлих влезе в конфликт и с  Ариана Гранде  миналата година – той твърдеше, че поради забавили се преговори между двете страни певицата е отказала да пее на церемонията. Тя обаче заяви, че той е \"потискал креативността и себеизразяването ѝ\" и заради това е отказала. Тази година Ерлих ще продуцира шоуто за последен път. Хип-хоп общността Дуган твърди още, че липсата на етническо разнообразие в Академията е причина черни рап и хип-хоп звезди като Кание Уест, Кендрик Ламар и Бийонсе да бъдат пренебрегвани. Тя сочи, че системата за гласуване е \"забулена в тайнственост\" и че някои от 12 000 членове на академията с право на глас \"тласкат напред артисти, с които имат отношения\". Спорът едва ли ще повлияе на церемонията в неделя – но със сигурност ще засегне бъдещето на академията. Жалбата може да доведе до медиация или до разследване на Комисията за равни възможности; ако това не се случи, Дуган може сама да заведе дело.", "date": "2020.01.24", "title": "Скандалът преди наградите \"Грами\": какво става, когато жените \"се покажат\""}
{"url": "https://www.dnevnik.bg/evropa/2020/01/24/4018387_sled_brekzit_tlasuk_za_desnite_sili_v_evropeiskiia/", "text": "След Брекзит съставът на Европейския парламент ще се наклони надясно, тъй като дясноцентристкаа Европейската народна партия (ЕНП) и крайнодясната \"Идентичност и демокрация\" ще спечелят допълнителни места, пише EUobserver. В същото време Прогресивният алианс на социалистите и демократите (С&Д), либералната \"Обнови Европа\" и Зелените ще загубят общо 24 места. С напускането на 73-мата британски евродепутати в края на януари, ще останат свободни 73 места, като 27 от тях ще бъдат преразпределени сред 14 държави членки. Останалите 46 места ще са заделени за потенциални разширявания на ЕС и за евентуално създаване на транснационални листи. Новият Европарламент ще има общо 705 евродепутати. На основата на решение от 2018 г. за преразпределението на местата и взимайки предвид населението на държавите членки, Франция и Испания ще спечелят пет места, Италия и Холандия ще получат три, Ирландия ще има още двама евродепутати, а Швеция, Австрия, Дания, Финландия, Словакия, Хърватия, Естония, Полша и Румъния ще имат по един допълнителен представител в Европейския парламент от 1 февруари. За България няма промяна и тя ще има 17 евродепутати. В 10 страни новите евродепутати бяха официално избрани, но все още не са посочени. В Испания, Холандия, Австрия и Дания официално бяха обявени само листите, от които ще дойдат допълнителните членове, като беше потвърдена и принадлежността им към съответните партии в Европейския парламент. Според данни, публикувани от тинк-танк към Европейския парламент на 14 януари и основани на информация, събрана от парламентарни групи, \"Идентичност и демокрация\" ще задмине Зелените като четвърта най-голяма група в институцията.  ще спечели пет места с евродепутати от Естония, Ирландия, Испания, Италия и Словакия. Дясноцентристката група вече е най-голямата в Европарламента и сега ще достигне общо 187 места. ще загуби шест места, тъй като ключови британски лейбъристи ще напуснат, но към групата ще се присъединят четирима нови представители – от Испания, Франция, Румъния и Хърватия. Така те ще разполагат със 148 евродепутати. Либералната група  ще загуби 17 места заради оттеглянето на британските либералдемократи, но ще спечели шестима нови евродепутати от Дания, Ирландия, Испания, Франция и Холандия. Крайнодясната   ще стане четвъртата по големина група. В нея нямаше британски евродепутати, но тя ще получи три места от Франция, Италия и Холандия, набъбвайки до 76 места. От четвърта   ще станат пета по големина група в парламента с 68 места, ще загубят 11 свои представители, но ще спечелят четирима от Франция, Финландия, Австрия и Швеция. , в която бяха британските консерватори и някои членове на \"Партията на Брекзит\", ще загубят седем места и ще получат трима, според неофициални прогнози на ЕП. Нови евродепутати ще дойдат от Испания, Италия и Полша. Според парламентарен източник предстои да се види дали нов холандски евродепутат от \"Форум за демокрация\" ще се присъедини към Европейски консерватори и реформисти. Радикалната левица ( ) ще загуби едно място с напускането на евродепутат от \"Шин Фейн\" от Северна Ирландия.  членове ще загубят 27 свои колеги от \"Партията на Брекзит\" на Найджъл Фараж. Този слаб завой надясно обаче не значи значително засилване на евроскептичните сили. Общо ЕНП, С&Д и \"Обнови Европа\" ще паднат от 444 до 432 места. Евроскептичният популистки блок на \"Идентичност и демокрация\", Европейски консерватори и реформисти и независимите членове (повечето от евроскептични партии) ще намалеят от 191 до 165 места.", "date": "2020.01.24", "title": "След Брекзит: Тласък за десните сили в Европейския парламент"}
{"url": "https://www.dnevnik.bg/sviat/2020/01/24/4020108_kiberataka_rushi_mita_za_novata_sauditska_arabiia/", "text": "Ако Мохамед бин Салман или негови приближени наистина са хакнали телефона на основателя на Амазон Джеф Безос, това ще е поредният удар по опитите на престолонаследника да промени международния имидж на Саудитска Арабия, която той де факто ръководи. Освен това отново ще възникнат въпроси за отношенията между западните страни и саудитското кралство. Експерти, работещи за Безос - който притежава и в. \"Вашингтон пост\" -  заключиха \"със средна до висока степен на увереност\" , че профил в \"Уотсап\", използван от Бин Салман, е бил пряко замесен в хакването на телефона на милиардера през май 2018 г. Двамата са се срещнали по-рано през пролетта на същата година, по време на продължителната обиколка на престолонаследника в САЩ и Великобритания, където той разговаря с голям брой политици и бизнес лидери, опитвайки се да засили геополитическата подкрепа за своя режим и да осигури необходимия приток на инвестиции във време на борба с въглеродните емисии и по-ниски цени на петрола. По това време Бин Салман беше особено обезпокоен от това, което пишеше един от журналистите със своя колонка във в. \"Вашингтон пост\" - Джамал Хашокжи. Някога приближен до саудитския кралски двор, той се беше преместил в САЩ и сега използваше тази платформа, за да оспорва директно твърденията на монархията, че кралството преживявало важен процес на либерализация. Има данни, че няколко месеца по-рано, през септември 2017 г., Бин Салман няколко пъти бил говорел за запушване на устата на Хашокжи \"с куршум\". През октомври 2018 г. Хашокжи беше убит в саудитското посолство в Истанбул, престъпление, в което по-късно принцът беше обявен за замесен както от ЦРУ, така и от специалния докладчик на ООН за извънсъдебните екзекуции (Принцът отрича обвиненията). Ако някой започне да спекулира за възможните причини, които Бин Салман или хората от обкръжението му може да са имали за предполагаемото проникване в телефона на Безос, изглежда е очевиден мотивът да бъде принуден Хашокжи да замълчи. Резултатите от хакването може да са били използвани при първоначален опит да накарат Безос да уволни Хашокжи, а убийството на журналиста може да е последвало едва след провала на подобни действия. Това, което знаем е, че вестникът се зае изключително усърдно със случая на своя сътрудник след изчезването му в Истанбул, подлагайки саудитския режим на остри критики. След това, през януари 2019 г. в. \"Нешънъл инкуайърър\" публикува подробности за извънбрачната връзка на Безос и това доведе до края на брака му и скъпоструващ развод. Ако информацията на \"Нешънъл инкуайърър\" е тръгнала от предполагаемата саудитска хакерска атака, това включително затварянето на голяма част от саудитския елит през ноември 2017 г. при груба операция за изнудване, донесла милиарди долари на режима на престолонаследника. В този стил бе и бандитският опит през 2017 г. да бъде принуден гостуващият в страната ливански премиер да подаде оставка. Както Саудитска Арабия, така и компанията АМИ (\"Америкън мидиа инк.\"), собственик на в. \"Нешънъл инкуайърър\", отхвърлиха твърденията, че кралството е свързано с публикуването на статията за Безос. Следователно, ако последните обвинения за поведението на престолонаследника и антуража му се окажат верни, те ще допълнят една вече смущаваща картина и ще доведат до още повече притеснителни въпроси. С кои други важни фигури Бин Салман кореспондира по \"Уотсап\"? Информацията на кои от тях може да е била извлечена, за да се използва по-късно срещу тях? Възможно ли е това да засяга политически и правителствени фигури, хора от бизнеса, включително високопоставени лица във Вашингтон и Лондон? Дали престолонаследникът би бил достатъчно безразсъден или глупав, за да предприеме подобни мерки срещу държави, на които неговият режим отдавна разчита за оцеляването си? От идването на Бин Салман на власт ключови фактори за него са правителства на САЩ и Великобритания. Пропагандната кампания през 2018 г. за предполагаемата му програма за \"реформи\" беше ентусиазирано подсилвана от Вашингтон и Лондон, а тогавашният външен министър Борис Джонсън похвали престолонаследника като либерализиращ реформатор преди посещението му във Великобритания през февруари 2018 година. Неправителствени организации за защита на човешките права опровергават тази картина, описвайки жестока кампания срещу дисидентите в кралството, включително масови арести на активистки за правата на жените, за много от които се смята, че са били подложени на сексуални посегателства и изтезания, включително бой с камшик и електрошокове. Бруталната война на Бин Салман в Йемен, в която бяха убити хиляди и заради която десетки хиляди гладуват, нямаше да може да се води без активната подкрепа, предоставена му от британците и американците. Управлението му нямаше да може да издържи последствията след убийството на Хашокжи в края на 2018 г., ако британските и американските му съюзници бяха отхвърлили саудитското разследване на убийството като недостоверно и вместо това бяха настояли на международно разследване. Но предвид последните разкрития, по-умните хора във Вашингтон и Лондон вероятно са все по-отчаяни от перспективата да работят с тази опасна и нестабилна фигура в идните години, а може би и десетилетия. /БТА", "date": "2020.01.24", "title": "Кибератака руши мита за новата Саудитска Арабия"}
{"url": "https://www.dnevnik.bg/sport/2020/01/24/4020098_bulgariia_otnovo_shte_e_chast_ot_biaganeto_v_pomosht/", "text": "За четвърта поредна година България ще се включи в световното бягане в подкрепа на хората с гръбначни увреждания и намирането на лек за тях. Кампанията  Wings for Lifе  ще се проведе на 3 май, като организаторите очакват инициативата да събере над 100 хиляди души по света. Всеки желаещ може да се включи чрез мобилното приложение Wings for Life World Run App. Участниците ще стартират по едно и също време. В ролята на финална линия и преследвач ще влезе кола, която ще стартира 30 минути след началото на състезанието. Тя постепенно ще увеличава скоростта си от 15 до 35 км/ч, докато не настигне всички бегачи. Входната такса за участие в състезанието през приложението е 8 евро. Всички дарения ще отидат за фондация Wings for Life.  В последните години имаше организирани бягания в Сливен, Пловдив, Варна, Бургас, Русе, Велико Търново и София.", "date": "2020.01.24", "title": "България отново ще е част от бягането в помощ на хората с гръбначни увреждания"}
{"url": "https://www.dnevnik.bg/evropa/2020/01/24/4020336_soros_shte_investira_1_mlrd_dolara_za_mobilizaciia/", "text": "Джордж Сорос обяви, че ще инвестира 1 милиард долара в проект за университетска мрежа с цел мобилизация срещу \"настоящите и бъдещите диктатори\", както и срещу глобалното затопляне, предаде \"Франс прес\", цитирана от БТА. \"Оцеляването на отворените общества е заплашено и ние сме изправени пред една още по-голяма криза: промените в климата\", каза американският милиардер филантроп на традиционната вечеря, която дава всяка година в кулоарите на Световния икономически форум в Давос. Сорос нарече проекта \"Университетска мрежа за отворено общество\" \"най-важния в (своя) живот\". Всички университета в света могат да участват в инициативата, отбеляза американският милиардер. Той посочи като приоритет \"местата, където липсва качествено образование, и пренебрегнатите (общности)\". Сорос изрази съжаление, че Китай, Съединените щати и Русия са управлявани от \"настоящи или бъдещи диктатори\", а \"авторитарните лидери се увеличават\". \"Най-голямото и плашещо отстъпление\" е в Индия, където премиерът Нарендра Моди, \"създава хиндуистка националистическа държава\", отбеляза той. Американският милиардер нарече президента Доналд Тръмп \"мошеник и краен нарцисист\", който е \"прегрял\" икономиката на САЩ. \"Една прегряла икономика не може да бъде опазена дълго време в състояние на кипене\", предупреди той. Както и миналата година, Сорос отново отправи критики по адрес на китайския президент Си Дзинпин, който според него иска да създаде \"нов тип авторитарна система и ново човешко същество, което ще бъде готово да жертва своята самостоятелност, за да си няма неприятности\". Той обвини Си, че \"използва слабостите\" на Тръмп. Джордж Сорос, който тази година навършва 90 години, е роден в Унгария в еврейско семейство, което бяга от нацистките преследвания. Известен със своята спекулативна атака срещу британската лира през 1992 г., той стана мишена на националистите и авторите на конспиративни теории в Европа и Съединените щати, отбелязва \"Франс прес\". Сорос отбеляза, че неговата \"Университетска мрежа за отворено общество\" ще надгради  Централноевропейския университет , изграден след падането на комунизма преди 30 години. Университетът беше принуден да се премести от Унгария  във Виена , след като унгарският премиер националист Виктор Орбан го лиши от възможността да издава американски дипломи, припомня \"Гардиън\". Сорос каза, че ЦЕУ не е бил достатъчно силен сам да стане образователната институция, от която светът се нуждае. \"Това изисква нов вид световна образователна мрежа\", допълни той. По думите му \"Университетската мрежа за отворено общество\" ще бъде уникална. Тя \"ще предлага международна платформа за преподаване и изследвания\".", "date": "2020.01.24", "title": "Сорос ще инвестира 1 млрд. долара за мобилизация срещу диктаторите"}
{"url": "https://www.dnevnik.bg/biznes/companii/2020/01/23/4020071_chudesni_usloviia_za_ski_v_pamporovo-mechi_chal/", "text": "Въпреки сухата и топла зима, в родопския ни курорт условията за ски и сноуборд са чудесни. Към момента в Пампорово-Мечи чал работят 11 писти, които се обработват ежедневно и са в много добра форма. Времето през последните дни е слънчево и приятно, а вечер температурите падат достатъчно за производството на изкуствен сняг. Имено благодарение на оръдията за изкуствен сняг, които покриват около 70% от ски зоната, и ежедневните усилия, които се полагат за поддръжката на пистите, карането на ски в момента е възможно.      Курортът Пампорово е известен с отличните си условия за обучение в белите спортове, като предлага разнообразие от добре подготвени писти, както за начинаещите скиори и сноубордисти, така и за напредналите, и поради тази причина е предпочитана ски дестинация от мнозина за поредна година.      Всички гости на Пампорово, които са си закупили лифт карта, могат да се възползват и от 15% отстъпка при посещение в новия модерен SPA и wellness център Body & Soul SPA Lounge, който отвори врати преди по-малко от месец в Пампорово и бързо се превърна в любимо място на гостите на курорта. \"Културен Афиш Зима 2020\" в Пампорово се реализира за първи път в курорта и всяка събота представя на сцената на най-голямата зала \"Родопи\" в Pamporovo Convention Center водещи спектакли, театрални и музикални събития, сред които Камен Донев и неговата лекция \"За народното творчество\", Тони Димитрова, група \"Акага\" и театралните постановки \"Мъжът на жена ми\", \"Тя, той и още двама трима\" и други. Събитията се провеждат в новооткрития Pamporovo Convention Center в хотел \"Перелик\" с начален час 20:45. Билетите вече са в продажба и могат да бъдат закупени предварително от Туристически център Пампорово, на рецепциите на хотели \"Перелик\" и \"Орловец\", както и на място в залата преди събитията.      Актуална информация за работещите писти и съоръжения, както и атмосферните условия, могат да бъдат намерени в онлайн платформата на курорта на  www.pamporovo.me  или на 070017702 и автоматизираната \"Сноутис\" система.", "date": "2020.01.24", "title": "Чудесни условия за ски в Пампорово-Мечи чал въпреки сухата зима"}
{"url": "https://www.dnevnik.bg/sviat/2020/01/24/4020339_szo_oshte_ne_obiaviava_svetovna_izvunredna_situaciia/", "text": "Световната здравна организация (СЗО) обяви вчера, че новият коронавирус,  който се появи в Китай  и се разпространи в няколко държави, все още не представлява  международна извънредна ситуация , но развитието му се следи \"всяка минута\", предаде \"Ройтерс\". Генералният директор на СЗО Тедрос Аданом Гебрейесус оповести тази информация, след като извънредна комисия от 16 независими експерти анализира най-новите данни и направи препоръки, които той прие. \"Не правете грешка, в Китай има извънредна ситуация\", каза директорът на СЗО на пресконференция в централата на институцията в Женева. \"Това още не е станало извънредна ситуация в световен мащаб. Но може да се превърне в такава\". Китай вчера постави в изолация жителите на два града  в епицентъра  на разпространението на коронавируса, който уби 25 души, а над 800 са заразени. Като израз на тревогата, обхванала цял Китай, властите затвориха комплекса на Забранения град в Пекин до второ нареждане, за да предотвратят зараза сред посетителите му, предаде \"Франс прес\". Китай опитва да не повтори грешките си от времето на вируса SARS, когато опитът да се прикрият случаите на зараза доведе до разпространението ѝ и до повече жертви из страната. Дни след съобщението, че вирусът вероятно е започнал от пазар за морска храна в Ухан, на който незаконно се продават и диви животни, властите в Пекин потвърдиха, че коронавирусът се предава от човек на човек. Те обаче също така предупреждават, че смъртните случаи са предимно при хора със съпътстващи заболявания като например паркинсон и диабет. Проблемът с вируса започна седмици преди китайската Нова година, когато стотици милиони жители пътуват между различни части на азиатския гигант - явление, притеснило управляващите заради риска от епидемия.", "date": "2020.01.24", "title": "СЗО още не обявява световна извънредна ситуация заради коронавируса от Китай"}
{"url": "https://www.dnevnik.bg/na_put/2020/01/24/4012095_fotogaleriia_kak_jelezoputniiat_modelizum_moje_da_se/", "text": "Един от най-атрактивните музеи за железопътен моделизъм се намира в Загреб. Името му е Mini train museum и всекидневно посреща малки и големи любители на електрическите влакчета.", "date": "2020.01.24", "title": "Фотогалерия: Как железопътният моделизъм може да се преврърне в изкуство"}
{"url": "https://www.dnevnik.bg/sviat/2020/01/24/4020329_afganistanki_se_boriat_sus_stresa_tancuvaiki_kato/", "text": "Фахима Марзей е една от малкото жени в Афганистан, които могат да танцуват като дервиши. \"Наслаждавам се на танца. Той ми дава вътрешен мир и тъгата и трудностите в живота ми просто изчезват\", разказа тя пред агенция Ройтерс.  Миналата година тя дори създава танцово училище в Кабул с надеждата да помогне и на други хора с психически проблеми в разкъсвания от конфликти Афганистан. Това обаче е истинско предизвикателство в общество, което все още гледа с лошо око на жени, танцуващи на публично място. ", "date": "2020.01.24", "title": ""}
{"url": "https://www.dnevnik.bg/bulgaria/2020/01/24/4020343_valeri_simeonov_vasil_bojkov_ne_e_bezobiden_a/", "text": "Съпредседателят на \"Обединени патриоти\" Валери Симеонов обяви пред \"Нова телевизия\", че Комисията по хазарта е била купена, за да си затваря очите за редица нарушения. Според него частните лотарийни компании, свързвани с бизнесмена Васил Божков, са спестявали и укривали дължимите на държавата такси, като това е ставало с помощта на комисията. Симеонов внесе в парламента миналата седмица законопроект, според който лотарийните игри ще се извършват само от държавния тотализатор, а не и от частни фирми, както е в момента. Промените в Закона за хазарта на практика предвиждат национализация на частния бизнес и преминаването на тази дейност само към държавата. Предложението му срещна подкрепата на премиера Бойко Борисов и финансовия министър Владислав Горанов. Вчера законопроектът  мина на първо четене  в Комисията по бюджет и финанси в Народното събрание. В отговор Васил Божков обяви, че с предложението се нарушава Конституцията, заради което може да съди държавата. Освен това той подчерта, че може да спре издръжката на футболния \"Левски\", тъй като \"Национална лотария\" е основният спонсор на клуба. Вчера Борисов отрече с предложените от НФСБ промени в Закона за хазарта държавата да се готви да национализира хазартния бизнес или да цели прехвърлянето му на друг играч. В същото време той обяви, че  ГЕРБ може да подкрепи проекта, но при гаранции , че само държавата ще организира хазартни игри и тази дейност няма да се преотдава. Също вчера Министерството на финансите внесе за обсъждане свой проект за нов закон за хазарта. В него се предвижда Държавната комисия по хазарта да се преструктурира в Национална агенция по хазарт. С него се предлага и промяна на таксите, които дължат организаторите на лотарии и спортни залагания. Повече за законопроекта на ведомството на Владислав Горанов четете  тук.  Всичко по темата четете  тук. Да издебнеш удобния момент Валери Симеонов отрече да защитава нечии интереси със своя законопроект и добави, че лично той няма да позволи хазартният бизнес да отиде от едни в други ръце. По думите му чакал \"своя звезден момент\", за да внесе законопроекта си. Повод за активизирането му се оказал сигнала на собствениците на компания за залози, които обвиниха Божков, че не е плащал данъци. \"Работата ми на политик с възможностите на лидер на по-малка партия е да преценя кога е най-добре да внеса един законопроект. Аз стоях и чаках удобния момент и накрая издебнах момента. Още през 2018 г. внесох първия си проект и не бях подкрепен, след което си направих поуки. Коалиционните партньори тогава не бяха узрели\", обясни Симеонов. Корумпирана ли е Комисията по хазарта Според него Комисията по хазарта е \"купена и корумпирана\", а това си личало по многото казина в близост до училища. Той каза още, че никой не контролира продажбата на билети за лотарията, които масово се купували и от непълнолетни. Симеонов подчерта, че талоните са със статут на ценни книжа и трябва да имат най-малко два защитни знака. \"Някой да е проверил колко са напечатаните и колко продадените билети? Фактите говорят, че хазартът не е бил проверяван и е станал територия за огромните динозаври. Нещо като Джурасик парк. Има груби нарушения на лиценза на частните лотарии и той трябва да се вземе\", добави Симеонов. Той допълни, че от разговорите си с Горанов е останал с впечатление, че и финансовият министър е на неговото мнение за комисията. Това си личало и от внесения от него законопроект. Валери Симеонов обясни, че работата по него е започнала след първите сигнали за укриване на такси от страна на частните лотарии. Божков не е безобиден Лидерът на НФСБ разкритикува предупреждението на Васил Божков, че ако законопроектът бъде приет в този му вид, може да не го спазва след това. Симеонов го нападна и за подхвърлената от Божков реплика при втората му среща с феновете на \"Левски\", че бившият вицепремиер е известен и с това, че е прехвърлил вода към Перник. \"Васил Божков не е безобиден, след като казва, че може да не изпълнява закона. Това, все пак, е известен в обществото бизнесмен. На махленско ниво падна с думите за Перник, а имах добро мнение за него. Човек в живота трябва да свикне, че губи и печели\", каза още Симеонов.", "date": "2020.01.24", "title": "Валери Симеонов: Васил Божков не е безобиден, а Комисията по хазарта е корумпирана"}
{"url": "https://www.dnevnik.bg/politika/2020/01/24/4020205_moje_li_politicheska_kriza_da_reshi_vodnata_-_debatut/", "text": "                         Премиерът Бойко Борисов не бе в парламента, а основната ос на конфронтация бе \"ГЕРБ проспа кризата\"-\"БСП не се държи държавнически\". Управляващите казаха, че е нужно обединение за намиране на решения за изход от водната криза, а не - политическа криза, която би забавила мерките. Опозицията - че хората от властта са се самозабравили, заради което правителството трябва да падне. Накрая новият министър на околната среда и водите Емил Димитров-Ревизово подробно обясни как почти нищо не може да се направи. Засега вотът изглежда да бъде неуспешен, тъй като се подкрепя само от БСП и ДПС, които имат 104 народни представители, а за да падне правителството са необходими 121 гласа. Формално кабинетът разчита на 116 гласа от депутати от ГЕРБ и \"Обединени патриоти\", но депутатите от \"Воля\" и \"Атака\" дават знаци, че няма да гласуват заедно с БСП и ДПС за сваляне на правителството. \"Дневник\" проследи дебатите в парламента хронологично. Гласуването ще бъде в 9.00 часа в сряда.  ", "date": "2020.01.24", "title": "\"Може ли политическа криза да реши водната\" - дебатът по вота на недоверие към правителството"}
{"url": "https://www.dnevnik.bg/evropa/2020/01/24/4020345_mjusjulmanski_lideri_napraviha_istoricheska_vizita_v/", "text": "Мюсюлмански и еврейски представители отдадоха вчера почит на жертвите на Холокоста по време на съвместна \"историческа визита\" в бившия нацистки концлагер \"Аушвиц-Биркенау\" - няколко дни преди 75-ата годишнина от освобождаването му от Съветската армия през 1945 г., предаде \"Франс прес\". Генералният секретар на Мюсюлманската световна лига, саудитецът Мохамад бин Абдулкарим Ал Иса, подчерта, че посещението, в което участват около 60 религиозни и обществени лидери от цял свят, е свещен дълг и огромна чест. Ал Иса се поклони, докато водеше четенето на молитва на мемориала в концлагера, посветен на над един милион души, повечето от които евреи, избити в \"Аушвиц\". Организаторът на визитата - Дейвид Харис, изпълнителен директор на базирания в Ню Йорк Американски еврейски комитет - подчерта, че това е първата мюсюлманска делегация с толкова високопоставени лидери, която посещава \"Аушвиц\" или друг бивш нацистки концлагер. Ал Иса оглави делегация от 62 мюсюлмани, включително 25 изявени религиозни лидери от около 28 държави, при тази първа по рода си визита, предаде \"Асошиейтед прес\". Делегацията на Американския еврейски комитет включваше членове на организацията и деца на оцелели от Холокоста. \"Да сме тук сред децата на оцелели от Холокоста и членове на еврейската и мюсюлманската общност е свещен дълг и огромна чест. Безсъвестните престъпления, за които свидетелстваме днес, са истински престъпления срещу човечеството. Тоест, посегателство срещу всички нас, оскърбление срещу всички Божи чада\", казаха от Американския еврейски комитет. Вчерашното събитие се състоя преди церемониите в Освиенцим идния понеделник по повод годишнината от освобождаването му. Днес членовете на делегацията ще посетят музея за историята на полските евреи във Варшава и ще присъстват на мюсюлмански и еврейски религиозни служби в полската столица. От шестте милиона евреи, избити от нацистите през Втората световна война, един милион са загинали в \"Аушвиц-Биркенау\" (близо до Освиенцим в днешна Полша), по-голямата част - в газовите камери, отбелязва \"Франс прес\". /БТА", "date": "2020.01.24", "title": "Мюсюлмански лидери направиха \"историческа визита\" в \"Аушвиц\""}
{"url": "https://www.dnevnik.bg/evropa/2020/01/24/4020347_buriata_gloriia_vze_nai-malko_13_jertvi_v_ispaniia/", "text": "Бурята \"Глория\" причини смъртта на най-малко 13 човека в Испания. Четирима души остават в неизвестност, предаде \"Ройтерс\". Испанското правителство ще се събере днес на извънредно заседание, посветено на справянето с последиците от природното бедствие, което предизвика поройни дъждове, силни ветрове и огромни вълни. Бурята разруши мостове и повреди железопътни линии, а цели плажове бяха погълнати от бурното море.  Снощи властите в област Каталуня потвърдиха най-новите два смъртни случая. Рибар бил отнесен в морето, а мъж бил открит мъртъв в колата си в наводнен район. Бурята започна да отслабва, но над 100 пътища остават затворени, а десетки хиляди деца не могат да отидат на училище. В неделя, когато природното бедствие бе набрало сила, скоростта на вятъра достигна 144 км/ч, а височината на вълните - 13.5 метра. /БТА", "date": "2020.01.24", "title": "Бурята \"Глория\" взе най-малко 13 жертви в Испания"}
{"url": "https://www.dnevnik.bg/biznes/2020/01/24/4020411_demokratichna_bulgariia_predlaga_s_godina_da_se_otloji/", "text": "Наредбата на НАП, който влиза в сила от 31 януари, за управление на софтуера на продажбите създава проблеми на 80% от бизнеса в България и действието ѝ трябва да се отложи до началото на 2021 г., докогато тя да бъде преработена. Това казва в своя позиция по известната като Наредба Н-18, чието действие вече бе отлагано няколко пъти, \"Демократична България\". Наредбата след няколко отлагания влиза в сила на 31 януари и от НАП вече обявиха, че няма да удължават срока, в който фирмите трябва да се съобразят с нея. Целта ѝ бе да се изсветли бизнесът, като се ограничат тези софтуери за отчет на продажбите, през които може да се мами. Изискванията обаче не са съобразени с множеството специфики в отделните сфери на бизнеса. Освен това много от фирмите не са сигурни, че са успели да разберат добре и съответно да спазят изискванията.  Според обединението наредбата трябва да се преработи в сътрудничество с бизнеса, като конкретно отпадне задължителното изискване за използване на касови апарати, ползата от които намалява значително, когато има възможност за предаване на данни за продажбите в реално време чрез т.нар. софтуерна фискализация. Формацията предлага още управляващите да преосмислят налагането на твърде специфични изисквания към бизнес софтуера и др. От \"Демократична България\" считаме, че избраният от НАП и Министерството на финансите подход е грешен и вреден за бизнеса, посочват от обединението. Напомнят, че повече от две години продължават промените, които Министерството на финансите и данъчната администрация правят в Наредба Н-18, затруднявайки работата на фирмите в България с допълнителни разходи, правна и бизнес несигурност. От началото на промените по спорната наредба НАП не е постигнала целта си за изсветляване на бизнеса, допълват от \"Демократична България\". Огромната част от фирмите, които стриктно спазват законите, са принудени да правят големи за мащабите си инвестиции. Това с особена сила важи за тези компании, които сами са разработили софтуер за управление на вътрешните процеси и крайните продажби, допълва обединението. Според него най-засегнати от спорните текстове на наредбата са магазини, ресторанти, туроператори, малки и средни търговци, представляващи над 80% от бизнеса в България. Реална е опасността фирми да изнесат дейността си в чужбина, за да избегнат свръхрегулациите на НАП, несъобразени с функционирането на бизнеса, посочват от \"Демократична България\".", "date": "2020.01.24", "title": "\"Демократична България\" предлага с година да се отложи новият софтуер за продажбите"}
{"url": "https://www.dnevnik.bg/bulgaria/2020/01/24/4020427_kakvo_poiska_borisov_ot_fenovete_na_levski/", "text": "Ако искате футболният клуб \"Левски\" да го има във вида, в който си го представяте, акциите трябва да са при вас\". С тези думи премиерът Бойко Борисов се обърна към привържениците на клуба, с които се срещна в Министерски съвет тази сутрин. До срещата се стигна, след като в последната седмица Васил Божков на няколко пъти се срещна с феновете на \"Левски\" и ги предупреди, че ако предложените от Валери Симеонов промени в Закона за хазарта бъдат одобрени, той ще спре да издържа клуба. Какво си казаха феновете на \"Левски\" и Бойко Борисов в петък гледайте във видеото. Мнението на Бойко Борисов за предложените промени в Закона за хазарта -  тук.  Какво целят предложените промени в хазарта според Божков -  тук . Какво ще се случи с бизнеса на Васил Божков -  тук. Какво е накарало Божков да вземе \"Левски\" -  тук. Ще съществува ли \"Левски\" според Валери Симеонов -  тук. Видео от срещата на Божков с феновете -  тук . Видео от пресконференцията на финансовата инспекция -  тук , а още по темата -  тук .", "date": "2020.01.24", "title": ""}
{"url": "https://www.dnevnik.bg/gradska_sreda/2020/01/23/4019679_prenosut_na_voda_prez_sofiia_za_pernik_-_kakvi_sa/", "text": "Две основни грешки в аварийния план за прекарване на вода за Перник от Рила през София вижда хидроинженерът Иван Бухов. Той е участвал в изготвянето на схемата за водохващане за каскадата \"Белмекен-Сестримо\" в началото на 60-те години като проектант във \"Водоканалпроект\". Макар и 87-годишен, той присъства на срещата на трима министри – Емил Караниколов, Петя Аврамова и Емил Димитров, с комисията по инженерна инфраструктура на Столичния общински съвет, която се проведе на 20 януари. \"Водата по Рилския водопровод идва до напорната кула в Симеоново, която е с кота 1000 м (надморска височина). След това тръбата минава по Витошката яка и се спуска към Бояна, където има т.нар.облекчителна шахта. Тя е изградена от проектантите, за да спира ускоряването на водата от големия наклон\", обяснява инж. Бухов. От тази шахта над кв. Бояна излиза тръба, по която се осигурява водата за Княжево, Горна баня и част от Банкя. По същата тръба ще се прекара и рилската вода за Перник. От шахтата, която е с кота около 900 м, водата се спуска под река Владайска при кота 620 м. После се изкачва до резервоара на с. Мало Бучино, който е на кота около 750 м. Точно в този участък хидроинженерът вижда риск. \"За да набере скорост водата от шахтата над Бояна, да мине под река Владайска и да стигне нагоре до Мало Бучино е сложена тръба с голям диаметър, фи 900 мм\", казва Бухов и сверява с картата на водопреносната мрежа на София. Според него сега от проектантите на аварийния план може да се сметне, че тази широка тръба е в състояние да поеме допълнително 300 л/сек вода, колкото се предвижда за Перник. \"Тя, макар да е широка, няма да може да ги поеме тези допълнителни 300 л/сек, поради наличието на облекчителната шахта в Бояна. Водата, която ще е почти два пъти повече от сега, няма да достигне необходимото налягане, за да стигне до Мало Бучино, тъй като разликата в денивелацията с Бояна е малка, за да се достигне нужното налягане за толкова много вода. Ще се получи нещо като сифон и водата, идваща от Симеоново, ще прелива от шахтата в реката при Бояна и няма да стига до Мало Бучино\", смята Бухов. \" \"Дневник\" помоли експертите в \"Софийска вода\" да коментират този проблем. От там отговориха следното: \"Проводимостта на водопровода в участъка от облекчителната шахта над кв. Бояна до резервоар Мало Бучино-нов може да осигури и допълнителните 300 л/сек за Перник\". Експертите на концесионера уточниха, че сега по водопровода от Симеоново до Мало Бучино текат 400 л/сек, а той има капацитет 800 л/сек. Другата забележка на инж. Бухов към представения от министър Караниколов авариен план, е че водата, стигнала до Перник, ще се пусне директно във водопроводната мрежа на града. \"Това е невъзможно и технически неправилно. Аз съм работил в Перник и там мрежата е решена с пет зони, всяка има отделен резервоар. Препоръчах на министър Караниколов водата да се закара под пречиствателната станция в източната част на града и там да се включи в магистралния водопровод, който захранва всички зони\", каза Бухов. Той се притеснява, че ВиК мрежата на града може да не издържи напора на водата и да започнат аварии. От \"Софийска вода\" обясниха, че решението за начина на включване на новоизградения водопровод Мало Бучино-Перник към водоснабдителната мрежа на града е на съответните специалисти, които ще я изграждат. Инж. Бухов заяви, че по никакъв начин София няма да изпадне във водна криза, тъй като язовир \"Искър\" е достатъчно пълен – 450 млн. куб.м. Годишното потребление на вода в столицата е 144 млн. куб.м, подчерта хидроинженерът.", "date": "2020.01.24", "title": "Преносът на вода през София за Перник - какви са рисковете"}
{"url": "https://www.dnevnik.bg/detski_dnevnik/2020/01/24/4019097_s_decata_v_pochivnite_dni_25_i_26_ianuari/", "text": "                         Ако имате информация за интересно предстоящо събитие, пишете ни на  dnevnik@dnevnik.bg . Събота От 11 часа в книжарницата на ул. \"Любен Каравелов\" 22 децата са поканени да изработят картина от различни видове паста, която ще украсят с водни боички. Вижте повече  тук . - Децата са добре дошли от 11 ч. в \"Клуб на пътешественика\" на ул. \"Сердика\" 19 на театър и музика с \"Приказки по ноти\". \"Истории от куфара\" е поредица от драматизации на приказки. Каква история от куфара ги очаква? Вижте повече  тук .  - В \"Под Дъгата\" от 17 часа децата са добре дошли на творческо - музикално занимание с арфа. Вижте повече  тук . - София - Работилничка за пухкавите рисунки е отворена за децата от 11 ч. в Мега Мол. Те сами ще си направят боите, а резултатът е неочакван. Вижте повече  тук .       - Малки и големи са поканени на премиерата на кукления музикален спектакъл за деца \"Роден под щастлива звезда\", която ще се състои от 11 ч. в бар \"Синтезис\" във \"ФотоСинтезис арт център\". Спектакълът и съпътстващите го творческа работилница и фотоизложба са част от проект \"Приключения с кораб\", който се реализира с финансовата подкрепа на програма \"Дебюти\" на Национален фонд \"Култура\". Входът е свободен с предварително записване  тук . -  Академията по програмиране и роботика за ученици \"Слънчице\"  организира безплатни демонстрационни уроци за ученици от 1 до 5 клас във всичките си офиси. Участието е с предварително записване на телефон: 0894 00 49 44. Графикът на уроците е публикуван  тук . Академията предлага и безплатен онлайн курс с  логически задачи за ученици 1-2 клас . - От 18 часа децата са поканени в зала \"България\", за да чуят и видят как завършва приказката на Братя Грим \"Вълкът и седемте козлета\". Мюзикълът, в който детският филхармоничен хор ще бъде главен разказвач на историята, пълна с магьосници, хитри съучастници, добри и лоши герои, е написан от Александър Владигеров през 1973 г.        - В Ателие \"НВ\" много обичат празниците и затова са много щастлива да отразят подобаващо китайската нова година. В годината на металния плъх от 15 часа гостите ще правят мишки от филц и шишарки. Ще бъде отдадена почит и на зодиакалните знаци в китайския календар, като всяко дете ще направи маска със своя собствен знак. Ще има и баница с късмети. Вижте повече  тук .   - Маратон и турнир за ретро видео игри ще се проведе във Френския институт в рамките на най-голямото независимо събитие за геймъри - Sofia Game Jam Week 2020 т в София. Входът ще е свободен. Паралелно в зала \"В парка\" ще се състоят образователните лекции, организирани от ARC Academy. Те ще покажат на младите геймъри как да превърнат хобито си в професия.  - Детския център на Столична библиотека организира куп инициативи: От 11 часа литературен клуб АРТиШок, воден от Милена Гартли, за деца между 8 и 16 години организира интерактивни занимания за развиване на мисълта и творческото писане. Ще има и игри, и трикове, каращи идеите да се зараждат и реализират. Ще има интересни дискусии и различни гледни точки. От 12.30 часа - Работилница с грамофон. Детският център към Столична Библиотека посреща приятели от \"Учебни центрове\" Хелен Дорон. От 11 часа - Арт ателие с художника Христо Кърджилов, един от основателите на първото в България списание за комикси – \"ДЪГА\". От 11 часа - \"Час на приказката\" за най-малките. Входът е свободен срещу читателска карта.      Детският научен център \"Музейко\" очаква всички приключенци за една магична нощ – такава, каквато са си я представяли само в приказките! В специалната януарска вечер всички малки посетители ще могат да пристигнат, облечени като кукери или караконджули. А защо не да изработят своя маска на място? В специално ателие в Maker Space музейковците ще им покажат как да създадат кукерски маски, с които да прогонят страшните караконджули, и ще им разкажат защо се преобразяваме и вдигаме толкова шум в началото на годината. \"Музейко\" кани всички деца да донесат и представят своята любима носия, която съхранява българските история и характер.  В разгара на вечерта малки и големи могат да посетят специална прожекция на  \"Златната ябълка\"   - първият анимационен сериал, базиран на българските легенди и фолклор и създаден от \"Студио Змей\". Един от задължителните елементи на всяка \"Нощ в \"Музейко\" – турът с фенерчета, ще се отправи с деца и родители в търсене на караконджулски следи сред етажите на научния център. - Кукленото музикално представление по мотиви от творчеството на Туве Янсон \"Роден под щастлива звезда\" и фотоизложба от процеса на създаването му очакват децата от 11 часа е бар \"Синтезис\". След това ще има творческа работилница \" Да създадем поп-ъп корабче\". Вижте подробности  тук . - Рязане, шиене и лепене очакват децата в  Център за неформално образование АБВГД . Ще си направят малки животинки и ще пият топъл шоколад. Повече -  тук . Неделя  - Зимен театрален концерт очаква своите зрители от 11 часа в детски клуб PlayHouse, а специални гости на концерта ще бъдат самите Маша и Мечока. Ще се пеят песни под съпровода на укулеле и китара. Вижте повече  тук . -  Академията по програмиране и роботика за ученици \"Слънчице\"  организира безплатни демонстрационни уроци за ученици от 1 до 5 клас във всичките си офиси. Участието е с предварително записване на телефон: 0894 00 49 44. Графикът на уроците е публикуван  тук . Академията предлага и безплатен онлайн курс с  логически задачи за ученици 1-2 клас .  - Ако детето Ви се затруднява да научи таблицата за умножение - заведете го на  целодневна занималня , където ще го направи бързо и с удоволствие.  - В \"Къщата на Маги\" - ще има музика за деца до 3 години. Вижте подробности  тук .  - В работилницата за кукерски маски децата ще научат какво е кукер, от къде идва този обичай, има ли го другаде по света и какво символизират цветовете в маските. Всяко дете ще има материали - хартия, картон, вълна, прежда, пайети и др., с които ще изработи своята страшна кукерска маска. Повече подробности можете да прочетете  тук . - В сезона на кукерите кулинарната работилница \"Малкият Готвач\" гостува на детски център \"Къщата на Мая\", като замесят опекат и декорират бисквити като кукерските маски. Вижте повече  тук .      - От 14.30 часа в Chess, Art and Yoga studio, на ул. \"Виница\" 19 ще се изработват животни всякакви с помощта на вълна, игла и тел. Вижте повече  тук .  - Маратон и турнир за ретро видео игри ще се проведе във Френския институт в рамките на най-голямото независимо събитие за геймъри - Sofia Game Jam Week 2020 т в София. Входът ще е свободен. Паралелно в зала \"В парка\" ще се състоят образователните лекции, организирани от ARC Academy. Те ще покажат на младите геймъри как да превърнат хобито си в професия.  - Срещата с \"Приказки по ноти\" ще е посветена на зимата. Всички са добре дошли от 11 часа в \"Студио театрална шапка\", вижте повече  тук .  -  Академията по програмиране и роботика за ученици \"Слънчице\"  организира безплатни демонстрационни уроци за ученици от 1 до 5 клас във всичките си офиси. Участието е с предварително записване на телефон: 0894 00 49 44. Графикът на уроците е публикуван  тук . Академията предлага и безплатен онлайн курс с  логически задачи за ученици 1-2 клас .  - От 11 часа ви социалният проект \"Маргаритка\" е в Plovdiv Plaza. Ще има видео шоу и караоке - децата ще се забавляват с видеата за полезните навици и пеят най-любимите български детски песни.  - В арт център \"Николай Рьорих\" от 11 часа ще се проведе урок по рисуване за деца - \"Перспектива\".", "date": "2020.01.24", "title": "С децата в почивните дни (25 и 26 януари)"}
{"url": "https://www.dnevnik.bg/evropa/2020/01/24/4020442_snimka_na_denia_razvodut_e_podpisan/", "text": "Председателите на Европейския съвет и на Европейската комисия Шарл Мишел и Урсула фон дер Лайен подписаха рано тази сутрин споразумението за оттеглянето на Великобритания от ЕС. Двамата съобщиха новината в профилите си в \"Туитър\", предаде БТА. Нещата неминуемо ще се променят, но запазваме приятелството си, заявява Мишел. Нямам търпение да започнем да пишем тази нова страница, допълва той. Фон дер Лайен отбелязва единствено, че с днешното действие се открива пътят за утвърждаване на споразумението от Европейския парламент.", "date": "2020.01.24", "title": "Снимка на деня: \"Разводът\" е подписан"}
{"url": "https://www.dnevnik.bg/kultura/2020/01/24/4016195_otkus_ot_chetene_i_jivot_na_cvetan_todorov/", "text": "                         \"Четене и живот\" от Цветан Тодоров – последните думи на нашия \"прокуден\" хуманист. Неиздаваният до момента сборник от големия френско-български интелектуалец събира текстове, писани в рамките на 30 години. Едва ли има друг писател, философ и есеист, тясно обвързан с нашата епоха и опитващ се да я обясни с толкова проникващ и широк, критичен и тоничен, информиран и смирен поглед, като Цветан Тодоров. На български език за пръв път се появява издаденият посмъртно \"Четене и живот\" (превод на Валентина Бояджиева) сборник с многолики \"текстове по повод\" на крайно различни теми – за писатели и художници като Ромен Гари, Сюзан Зонтаг и Жорж Жакло, на които \"възпитаникът на Просвещението\" се възхищава, страници за история и геополитика, разсъждения за морала или хуманитарните науки. \"Четене и живот\" обхваща близо 30 години от творческия му път и предава както широкия кръг от интереси на големия мислител, така и безграничния му хуманизъм. С тези думи, произнесени на глас отново в последните дни на живота на Тодоров, докато диктува съдържанието на папката \"Книги/Живот\" на неговите близки, българо-френският интелектуалец остава верен на желанието си да \"преминава границите – не непременно да ги премахва, а по-скоро да накара териториите, които те разделят, да се съприкосновават.\" За политиката в театъра и театърът в политиката, за умението да гледаме, слушаме и четем – \"Четене и живот\" е нещо повече от литература, нещо повече от философия. Това са думи завещание; думи, произнесени с безкрайна любов към човека във всичките му проявления. За разлика от мнозина други, по-известни от него, Цветан не беше нито дърдорко, нито фокусник. Той беше кротко непримирим, про¬зорлив интелектуалец, скромен учен, изследовател енциклопедист и педагог (\"превеждач\", казваше той), хуманист без илюзии, гражданин на света, умерен и взи¬скателен. Затова е толкова важно да го четем: това ни прави по-умни, по-скромни, по-нюансирани, по-точни – по-осъзнаващи сложността на света и трагичността на нашата участ. Настоящият сборник няма да утеши за загубата онези, които го обичаха, но ще помогне на всички ни да живеем малко по-добре или поне не толкова зле, а това е всичко, което можем да искаме от една книга.\" Андре Конт-Спонвил Из \"Четене и живот\" от Цветан Тодоров РЕЧ В АМСТЕРДАМ Реч при получаване на наградата \"Лупата на Спиноза\" (връчена от Фондацията за Международната награда \"Спиноза\") в Амстердам през март 2004 г. Изразявам най-напред дълбоката си благодарност към журито за наградата \"Спиноза\" и на неговия председател професор Маартен Хайер за това, ча са ме сметнали достоен да стана през 1994 година, третият лауреат на тази награда, както и на Stichtung Internationale Spinozaprijs и на нейния президент Роб Ван дер Берг за това, че ми я присъдиха; и накрая, разбира се, на интелектуалната общност на град Амстердам и нидерландско говорещия свят за това, че ме приемате днес сред вас. Трябва да ви призная, че се чувствам изключително поласкан от това отличие заради обществените фигури на двамата лауреати преди мен в този списък, Едуард Саид и Авишай Маргалит . Познавах отблизо първия, докато само съм чел и слушал изказванията на втория. Несъмнено много характеристики разделят тези двама души, но те имат и една обща черта, която оправдава подреждането им един до друг като носители на наградата: и двамата бяха принудени да вземат разпалено страна в един течащ конфликт, този между Израел и Палестина; но и двамата съумяха да не позволят на своя плам да замъгли погледа им дотам, че да съзират в противниците си олицетворение на чистото зло. Струва ми се, че принципът, който са възприели Саид и Маргалит, е да се ангажират категорично в полза на определени ценности, без обаче да презират заради това онези, които не ги споделят, и аз съм щастлив, че мога да се присъединя към техния избор. Нихилизмът, или радикалното отричане на ценностите, ги разглежда като чист продукт на желанието за могъщество; манихейството пък налага категоричното делене на хората на добри и лоши. Дължа двойното изискване да бягам и от единия, и от другия на възпитанието, което съм получил, понякога против волята си, през първата част от моя живот, преминала в България. По онова време родната ми страна беше в подчинение на тоталитарна комунистическа диктатура, към която не изпитвах никаква симпатия. Доброто и злото съществуваха – тъй като режимът олицетворяваше злото. В същото време обаче самият статут на тези категории беше станал проблематичен. Защото самото тоталитарно мислене се основаваше на категорично противопоставяне на доброто и злото и вследствие на това между приятел и враг. За тоталитаризма различията са недопустими: който не е с нас, е против нас, твърдеше той непрестанно. Всеки човек, който не показваше ентусиазъм, беше възприеман като противник, всеки противник като враг, а всеки враг заслужаваше само една съдба: елиминиране. И макар аз да затварях тоталитарното мислене в образа на злото, съвсем не отдалечавах това мислене и продължавах да понасям неговия натиск: поставяйки \"комунизъм\" на мястото на \"капитализъм\", щях да съм променил съдържанието на думата \"зло\" – но не и нейния статут. Тоталитарното мислене е форма на манихейство; а тоталитарната практика се изразява в издигането на непреодолими граници навсякъде. Една от тях опасваше страните от \"социалистическия лагер\". Онова, което на Запад наричаха \"желязна завеса\", се схващаше като идеологическа бариера; но за нас, останалите жители на Източните страни, тази завеса съществуваше физически: тя можеше да бъде премината само с риск за живота. Едва доста по-късно, когато режимът беше малко поотслабнал, той възприе друго поведение: да експулсира индивидите, които му пречеха, което обаче се е струвало върховен скандал на нашия скъп Спиноза, който триста години по-рано пише в своя Богословско-политически трактат: \"Какво по-страшно положение можем да си представим за държавата от това, хора с праведен и почтен живот да бъдат прокуждани в изгнание като престъпници, защото имат дисидентски мнения и не умеят да се прикриват?\". По щастливо стечение на обстоятелствата аз успях да премина желязната завеса през 1963 година и се установих в Париж, Франция. Белязан от тоталитарния стремеж да се издигат непропускливи прегради, намирах някакво удовлетворение в това да ги нарушавам и се впуснах в живота на преводач. Отначало това беше необходимост: образован в една традиция и работещ в друга, наум непрестанно трябваше да се отдавам на превеждане не само от един език на друг, но и от един начин на възприемане на света и на човешките отношения на друг. Към това се добави и моята потребност да преминавам границите на дисциплините. Когато отпърво пожелах да разбера какви бяха същността и ролята на символите на човешкото общуване, установих, че размишленията по този въпрос са разпръснати в различни дисциплини, които нямах никаква причина да държа разделени: логика, теология, реторика, херменевтика, естетика, лингвистика... Когато няколко години по-късно поисках да разширя полето на изследванията си до други характеристики на човешкото поведение, не можех да не черпя от познанието, натрупано от различните социални науки: антропология, социология, психология и разбира се, историята във всичките ѝ форми. Същата тази нужда да преминавам границите – не непременно за да ги премахвам, а по-скоро за да накарам териториите, които те разделят, да се съприкосновят – ме доведе до това да се обърна към категориите, които структурират самото наше мислене. От възхода на монотеистичните религии, тоест от дълбока древност, западното мислене поставя непреодолима бариера между Бога, създател на света, сам той абсолют, съвършен и безкраен, и самия свят, земното съществуване, осъдено на относителност, несъвършенство и трагичен край. Безкрайното и безграничното, които езическите схващания възприемат като начало на всемира и оприличават на хаос, който се пада на човеците да укротят и подредят, като му придадат форма, в монотеистичната перспектива стават емблеми на недостижим идеал. И когато в края на ХVIII век хората се опитали да се освободят от позоваването на божественото, революцията на романтизма променила съдържанието, но не и структурата на този образ. Сега всъщност творческият и философски гений, които били отделени с непреодолима бариера от множеството на еснафите, както и роденото от тяхната мисъл, се противопоставили категорично на окаяния всекидневен живот, съдба на непросветените маси. Истината е, че този манихейски начин на мислене не властва изцяло над западната култура. На първо място, тя не остава без връзки с други култури. И тъй като в извъневропейските традиции, особено в тези на Далечния изток, надделява друго свързване между крайно и безкрайно, изкуството и красотата вече не са отрицание на реалния свят, а негово оформяне и уплътняване. Тук всяко действие може да бъде възхвалявано, докато се превърне в изкуство: правенето на букет или опаковането на пакет, пиенето на чай или аранжирането на градина. Към това се добавя влиянието на една основна черта на самата християнска доктрина, а именно съществуването на един човек-бог, същество, което участва и в двата елемента. Можем да разберем до каква степен тази идея е революционна по бурните реакции, които предизвиква в своето време: тогава мигновено се появяват тълкувания на християнското послание (определени по-късно като ереси), които отричат божествената същност на Исус. Самата Църква, макар да приема догмата за Въплъщението, споделя и някои избори на манихейците и на свой ред разглежда земния живот като проклятие. Също толкова вярно е, че Христовата фигура представлява живо свидетелство за пропускливостта на границите между божествено и човешко, между горе и долу, което по-късно ще направи възможни връщанията към тази съществена част от Христовото послание. Благодарение на амбивалентността на християнската доктрина манихейството ще може спорадично да бъде тормозено – без обаче тази победа до доведе до разклащането на самата вяра, а още по-малко до унищожаването на всички ценности. Един от най-славните епизоди в това надскачане на скъсването между небето и земята съответства на нидерландския стил в живописта през ХVII век. В началото тези картини е трябвало да илюстрират моралните принципи, да хвалят добродетелите и да бичуват пороците; пътьом обаче художниците открили красотата на всекидневния свят и пожелали да го възхвалят. Поставяйки на пиедестала на боговете, кралете и героите скромните занаятчии и хората от народа, жените, които метат двора или готвят, играещи или гледащи ни с тъжни заради болест очи деца, художниците, съвременници на Спиноза, Питер де Хох , Герард Терборх , Габриел Метсю и още много други, ни внушават здравомислие: \"Красотата не е отвъд или над обикновените неща, тя е в самата им сърцевина и е достатъчен един поглед, за да бъде извадена от тях и показана на всички\". Как да мислим за доброто и злото днес? Лично аз не вярвам в божията милост; нито в лошотата, олицетворявана от дявола, който бил обладавал душите на някои хора. Човешките същества ми се струват изначално неопределени в морално отношение; те не са добри или лоши, но стават такива. По каква причина? \"Доброто и злото извират от един извор\" , пише Жан-Жак Русо. Кой е този извор? В индивидуален план това е належащата потребност, която всеки изпитва да види потвърдено самото му съществуване и призната стойността му – потребност, за чието задоволяване сме готови да прибегнем до всякакви средства. А тези \"средства\" наистина са безкрайно разнообразни: можем да получим задоволяването ѝ както от любовта, която другите изпитват към нас, така и от унижението, на което ние ги подлагаме. Виждаме тази амбивалентност в колективните действия: най-големите нещастия на човечеството не са дело на някакъв гений на злото, а на държавници и властници, които желаят доброто на своя народ или на човечеството и които, за да постигнат тази своя благородна цел, са готови да пожертват няколко хиляди или няколко милиона човешки живота. В подобно виждане за човешкия морал има нещо окуражаващо: правенето на добро вече не е прерогатив единствено на светци и герои, а път, отворен за всички. Аз не споделям широко разпространената гледна точка (тя е била например на Кант), според която правим добро само преодолявайки наклонностите си: това би означавало да приемем, че нашите наклонности са лоши, а всички ние имаме склонността да обичаме хората около нас и тази наклонност е добра. Ето защо предпочитам да мисля, отново заедно с Русо, че можем да бъдем добродетелни по задължение и за удоволствие. В същото време обаче тази перспектива е притеснителна: тя ни разкрива леснотата – или както още се казва, баналността – на злото. Ние не надигаме протестен глас, когато научаваме, че доброто е достъпно за всеки; в замяна на това искаме да се предпазим от всякакво съмнение, че самите ние можем да бъдем застигнати от злото и като цяло предпочитаме да издигнем непреминаема стена между нас и убийците, престъпниците и чудовищата, отговорни за едно или друго тежко проявление на злото. По този начин повтаряме парадоксалното действие, което обрисувах по повод на тоталитаризма: отказваме се от единството на човешкия род, макар да упрекваме другите, задето прилагат тази дискриминация. За да попречим на злото да се върне, трябва на всяка цена да се опитаме да го разберем: необходимо условие за всяко действие срещу неговите причини, а не само срещу проявленията му. А за да попречим на злото да ни убие в настоящето, а не вече в бъдещето, не е достатъчно да възприемем съзерцателно поведение и да изучаваме злото; трябва да започнем да се борим срещу него. Средствата за тази борба се променят според нивото, на което се намираме. В света на личните отношения, лични и интимни, не можем да се обърнем към закона; в тях може да се действа единствено по пътя на възпитанието, което ще ни покаже колко кратковременни са истините на егоизма, както и доколко щастието на другите може да породи нашето. В обществения свят сме принудени да се доверяваме на демократичните институции, чиято задача е да възпрепятстват всякакво изригване на насилие между индивидите, както и всяко потъпкване на правата на хората от страна на държавата. В сферата на международните отношения, най-сетне, не трябва да забравяме, че прибягването до сила винаги си остава възможно, защото тези отношения не се подчиняват на закони, които една неутрална сила би била способна да наложи, и че те биха могли да изискват военна намеса. Пацифисткото изкушение е вредно: трябва да приемем трагичната истина, съдържаща се в тази констатация. Големият френски писател Ромен Гари, който се беше сражавал във Втората световна война, малко преди смъртта си каза: \"Хитлер обрече всички ни да убиваме. Дори най-справедливите каузи никога не са невинни\". Отхвърлянето на манихейството означава осъзнаване, че злото не ни е напълно чуждо и че неговият носител невинаги заслужава да бъде унищожен. Отхвърлянето на нихилизма или на релативизма означава решително ангажиране в подкрепа на определени ценности. Пътеката, която позволява да се свържат тези две отхвърляния, е тясна и аз не съм сигурен, че винаги съм съумявал да я следвам и че никога не съм залитал на едната или другата страна. Но съм твърдо убеден, че дори тясна, тя съществува и по нея може да се върви; тъкмо този път бих искал да препоръчам на всички.", "date": "2020.01.24", "title": "Откъс от \"Четене и живот\" на Цветан Тодоров"}
{"url": "https://www.dnevnik.bg/analizi/2020/01/24/4020452_a_poveche_otpusk_za_tezi_koito_ne_boleduvat/", "text": "                         Настана време за кризисен пиар. Некадърността и лакомията на управляващите напоследък са на показ отвъд приемливото дори за ГЕРБ и компания – базови системи гърмят, доказвайки по емпиричен начин природните закони – кацата (язовирът) има дъно и то не е пропорционално на желанието да се бърка в нея. Просто свършва, а после се оказва, че трябва да се пълни и това е неимоверно по-трудно, а с наличния капацитет - невъзможно. Затова и вместо да се пълни, далеч по-лесно е да се пренасочи вниманието към друга каца. Ни в клин, ни в ръкав ВМРО внесе законопроект за промени в Кодекса на труда, с които на непушачите да се дават до два дни платен отпуск повече, ако се договорят с работодателя. Предложението е достатъчно идиотско и едва ли ще бъде прието, но пък колкото за отвличане на внимание, ще свърши чудесна работа. Не е обсъдено нито със синдикати, нито с работодатели, мотивите му са нелепи – пушачите работели с 40 минути по-малко на ден, защото излизат за по цигара, което дискриминира непушачите, и – естествено, така ще се подобри здравето на българите, защото ще са стимулирани да не пушат. Защото работодателите ще са тези, които ще трябва да плащат двата допълнителни дни отпуск, а в допълнение – и да се занимават с въпроса кой и кога пуши. По същата логика повече отпуск може да се полага на работници, които ходят по-рядко до тоалетна, имат по-силна имунна система и не боледуват или пък не губят време в хранене. А също и да се приеме за даденост, че ВМРО и депутатите им Сиди, Веселинов и Сабанов знаят по-добре от работодателите как се измерва производителност на труда. От ВМРО биха могли да разширят идеята си и до актуалния въпрос с болничните и да се присъединят към общия хор от неработещи предложения. Например непушачите да плащат по-малки осигуровки за риск \"общо заболяване\" или пък първият ден от болничните да не се плаща само на пушачи. Или пък Граничната полиция, която според най-новата идея на НОИ ще проверява дали излизащите от страната не са в болничен, може и ако това се случи в чужбина, ще натоварят бюджета на здравната каса. По нелепост това предложение в областта на общественото здраве съперничи единствено на поправките, внесени през 2018 г. от другия партньор в малката коалиция – НФСБ. Тогава лидерът им Валери Симеонов искаше да се върне старият режим, при който може да се пуши в особобени помещения в заведенията, защото сегашната забрана така или иначе не се спазвала. И идеята на ВМРО, подобно на тази на НФСБ, няма да види бял свят, но пък ще вдигне достатъчно пушилка. При насърчаването на здравословен начин на живот основен принцип е на личната отговорност, затова и мерки се вземат спрямо нарушителите, а не срещу работодателите им. През годините многократно са обсъждани предложения за по-високи здравни вноски за хора с нездравословни навици и те са се проваляли още на първия етап – в държава като България всички ще се окажат непушачи пред НАП. Иначе цялостната грижа на депутатите от управляващата коалиция за никотиновото здраве на нацията се изразява в това, че едва през миналата година беше въведена забрана за употреба на наргиле от деца, а под предлог, че е нужна нотификация от Европейската комисия Въведеното по закон преди почти 20 години отчисление на 1% от акцизите от цигари и алкохол за профилактични програми така и не се е реализирало – парите не постъпват в Министерството на здравеопазването. То пък така и не се накани дори да предложи на парламента по-строги санкции при неспазване на забраните за пушене на закрито. Идеята заведения за се затварят при неколкократното й престъпване още отлежава под формата на проект от 2018 г. Дефиницията за закрито пространство продължава е толкова обтекаема, че в плътно затворени с тенти и найлони пространства се пуши съвсем легално. Това също може да се нарече дискриминация спрямо непушачите, обаче тя остава незабелязана. Да не говорим за цената на цигарите – тя е най-ниска в целия ЕС, а по-мощен стимул от финансовия трудно може да се намери. Отделен е въпросът за липсата не само на адекватна превенция на тютюнопушенето, но и на каквато и да било. Само че подобни мерки са или непопулярни, или в разрез с нечий бизнес интерес, или надхвърлящи мизерните възможности на управляващите и администрацията за създаване на устойчиви програми, от които не може да се краде, дават резултати след години, а не веднага, но за сметка на това изискват работа и експертни решения. Затова и в основата на които е идеята някой друг да свърши работата – например работодателите. И докато всичко това не се случва, в последните години България успя да изпревари Гърция и вече е първа в ЕС по процент редовни пушачи сред населението – над 28 на сто. По-лошото е, че сме на челните места по пушачи сред подрастващите, като при момичетата сме отново първи в Европа. На тютюнопушенето се дължат 21 на сто от смъртните случаи у нас и предвид данните, че отглеждаме поредно поколение, което охотно ще пълни хазната, плащайки акцизи върху цигарите, перспективата е отчайваща. Още по-отчайващо е, че няма изгледи да престанат да ни представляват хора, които нито искат, нито могат да направят нещо, различно от неадекватни и безполезни законопроекти.", "date": "2020.01.24", "title": "А повече отпуск за тези, които не боледуват?"}
{"url": "https://www.dnevnik.bg/bulgaria/2020/01/24/4020458_bulgarskiiat_ezik_vliza_v_oficialna_programa_v/", "text": "Дирекцията по образование в район Лос Анджелис прие българския език като част от програмата Seal of Biliteracy (Сертификат за двуезичност), съобщи БНТ, като цитира генералния консул на България в Лос Анджелис Веселин Вълчев. Първият изпит за признаване владеенето на български език ще се проведе на 22 февруари 2020 г. в българското училище ,,Св. св. Кирил и Методий‘‘ в Лос Анджелис. Българско-американската културно образователна фондация F към българското училище ,,Св. св. Кирил и Методий‘‘ подписа споразумение с министерството на образованието и СУ ,,Св.Климент Охридски‘‘ и стана лицензиран център за подготовка и провеждане на дистанционни изпити за ниво на владеене на български език в чужбина. Освен за \"Сертификат за двуезичност\" българското училище ,,Св. св. Кирил и Методий‘‘ също предлага и подготовка за изпитите за всички нива на владеене на български език по програмата ALTE. Изпитът е открит за ученици от 5-и, 8-и клас и зрелостници от държавните училища в Лос Анджелис за получаване на Seal of Biliteracy Pathway Award. Нивото на владеене за 5 клас е А1, за 8 клас - А2, и за получаване на \"Сертификат за двуезичност\" минималното ниво е В1. След успешно полагане на изпита учениците получават сертификат с безсрочна валидност и международно признание. \"Сертификатът за двуезичност\" се признава от щатското министерство на образованието в Калифорния и от други щати в САЩ, в Европа, както и балобразуваща оценка по български език при кандидатстване във висши учебни заведения в България. Много от университетите в САЩ признават владеенето на втори език, което се зачита като издържан изпит.", "date": "2020.01.24", "title": "Българският език влиза в официална програма в Калифорния"}
{"url": "https://www.dnevnik.bg/sviat/2020/01/24/4020457_bulgariia_nai-veroiatno_shte_izgoni_dvama_ruski/", "text": "Външното министерство е получило информацията на прокуратурата за двама граждани, извършвали шпионаж на територията на България, и те най-вероятно ще бъдат изгонени. Това заяви министър Екатерина Захариева. В цитираната от \"Ройтерс\" и \"Фокус\" информация - малко след като прокуратурата обяви, че е изпратила на институцията данни за  руски граждани, извършвали шпионска дейност  - се казва още, че посланикът на Русия Анатолий Макаров ще бъде извикан за разговор. Информацията от прокуратурата \"веднага е разпределена на компетентната дирекция\", продължава Захариева. \"Мисля че информацията е вече публична. Ще предприемем действия, при които сме длъжни, а именно обявяване на персона нон грата.\" По-рано през деня от държавното обвинени съобщиха, че главният прокурор Иван Гешев е уведомил Захариева за образувани две досъдебни производства за шпионаж срещу лица с дипломатически имунитет. Става дума за първи секретар в консулския отдел на посолството на Руската федерация в София и служител на търговското представителство на Русия в столицата. Освен това Захариева посочва, че случаят е \"втори казус\", вероятно имайки предвид  изгонването  на един от  първите секретари  в руското посолство миналата есен, последвано от  огледална реакция на Русия . \"Днес директорите ще говорят с посланика. Това е втори казус. МВнР беше информирано днес от прокуратурата. В момента се разглеждат от екипите в министерството в рамките на днешния ден ще има разговор с посланика в министерството\", обяснява външният министър. През септември  обвинения за шпионаж  в полза на руски организации, но не и на руската държава, получи председателят на движение \"Русофили\" Николай Малинов. Разследва се и влиянието на пенсионирания генерал от КГБ Леонид Решетников в политическия живот на България. През септември в телевизионно интервю бившият външен министър на България в кабинета на НДСВ Соломон Паси каза, че в посолството на Русия в София  има 68 руски шпиони .", "date": "2020.01.24", "title": "България \"най-вероятно\" ще изгони двама руски дипломати"}
{"url": "https://www.dnevnik.bg/detski_dnevnik/2020/01/24/4020463_uchebni_zaniatiia_shte_se_provejdat_i_v_bibliotekite/", "text": "Освен в музеите и художествените галерии учебни занятия ще могат да се провеждат и в библиотеките -това предвижда третото споразумение за сътрудничество между Министерството на образованието и науката и Министерството на културата. \"Комуникативните умения се формират с четене и дори самото посещение в библиотека може да променя отношението към четенето, към знанието\", коментира министърът на образованието Красимир Вълчев. Той определи библиотеката не само като източник на информация, а като място, където едно дете да се научи да търси, да извлича информация и да формира комуникативни умения.  През миналата година е финансирано посещението на около 7000 деца в различни културни институции и постановки. \"Тази година ще разширим програмата, като добавим и библиотеките\", каза Вълчев. Споразумението цели насърчаване на четенето и повишаване на грамотността, формиране на умения за търсене и ползване на информация у децата и учениците, изграждане на навици за непрекъснато самообразование. В споразумението са заложени още допълнителна квалификация за библиотекарите в обществените и в училищните библиотеки. Учредява се и награда \" Библиотечна образователна дейност\", която ще се връчва всяка година на библиотекар, на училище и на учител.", "date": "2020.01.24", "title": "Учебни занятия ще се провеждат и в библиотеките"}
{"url": "https://www.dnevnik.bg/evropa/2020/01/24/4020467_norvejkiiat_premier_napravi_nai-mashtabnata_promiana_v/", "text": "Норвежкият премиер Ерна Солберг обяви най-мащабната промяна в кабинета си, откакто пое властта през 2013 г., като замени или премести две трети от министрите с надежда да съживи перспективите за водената от консерваторите коалиция, предаде \"Ройтерс\". По-рано тази седмица Солберг загуби мнозинството си в парламента след шокиращото излизане от правителството на дясната Партия на прогреса заради решение да бъде репатрирана от Сирия в Норвегия жена, заподозряна във връзки с \"Ислямска държава\". Въпреки че партията обеща да продължи да подкрепя Солберг като премиер, социологически проучвания дават голямо предимство на лявоцентристките опозиционни партии преди общите избори през 2021 г. Министерските постове в кабинета бяха намалени на 20 от досегашните 22, като 13 ведомства ще имат нови ръководители, включително тези на финансите, енергетиката, правосъдието и транспорта. Ерна Солберг остава начело на трипартийно правителство на малцинството, съставено от нейната консервативна партия \"Хьойре\", центристката \"Венстре\" и Християнската народна партия. Солберг назначи нов министър на финансите на мястото на Сив Йенсен - лидерка на Партията на прогреса, която напусна кабинета в понеделник, посочва \"Асошиейтед прес\", цитирана от БТА. Йенсен тогава каза, че нейната антиимигрантска партия смята, че не е било взето становището й, когато е било решено репатрираната жена да се върне в Норвегия. Става дума за 29-годишна норвежка гражданка от пакистански произход, която през 2013 г. заминала за Сирия и се омъжила за норвежки чуждестранен боец, който по-късно бил убит в сражение. Жената, чието име не се разкрива, била арестувана в края на миналата седмица при завръщането си и отведена в болница в Осло с децата й, едното от които е болно. Тя отказала да пусне болното дете да пътува само за Норвегия и властите в Осло впоследствие й позволили да се върне от контролирания от кюрдите лагер в Сирия, където била задържана с децата си от март 2019 г. Министър-председателят Солберг изтъкна, че мнозинството министри в правителството са подкрепяли решението за завръщането на майката и двете й деца в родината. Ветеранът от консервативната партия Ян Торе Санер, досегашен министър на образованието, поема министерството на финансите и ще отговаря за фискалната политика и надзора на най-големия в света суверенен фонд с активи на стойност 1.1 трилиона долара.  33-годишната Тина Бру, изгряваща звезда на консерваторите, поема министерството на петрола и енергетиката и ще направлява курса на най-голямата в Западна Европа петролна индустрия в период на нарастващо безпокойство от климатичните промени. Постовете си запазват седем членове на кабинета, сред които външният министър Ине Ериксен Сьорейде и министърът на отбраната Франк Баке-Йенсен.", "date": "2020.01.24", "title": "Норвежкият премиер направи най-мащабната промяна в кабинета си"}
{"url": "https://www.dnevnik.bg/evropa/2020/01/24/4020478_spomenut_za_holokosta_e_gradiven_element_na/", "text": "                         Ели Визел, \"Нощта\" Преди седемдесет и пет години съюзническите сили освободиха нацисткия концентрационен лагер \"Аушвиц-Биркенау\". С това бе прекратено най-ужасяващото престъпление в европейската история - планираното унищожение на евреите в Европа. Бяха убити шест милиона еврейски деца, жени и мъже, както и милиони невинни хора, сред които стотици хиляди роми, преследвани заради етническата си принадлежност. Цената беше неописуемо висока, но едва ли би могло да има по-символичен и по-голям триумф над нацистите от отбелязването на тази победа в Израел. Ревизионизмът и липсата на образование застрашават общото разбиране за уникалността на холокоста, което е необходимо за предприемането на конкретни действия той да не се повтаря никога повече. Присъединявайки се към днешната среща на държавните и правителствените ръководители в Йерусалим, ние заставаме редом с онези, които са решени да не оставят екстремистите и популистите безпрепятствено да се опитват да преминават предела и да поставят отново под въпрос човешкото достойнство и равенството на всички човешки същества. Холокостът е европейска трагедия, повратна точка в историята ни и споменът за него е закодиран в гените на Европейския съюз. Съхраняването на спомена за холокоста не е самоцел. То е един от градивните елементи на европейските ценности. Европа, в центъра на която е човечеството, защитено с принципите на правовата държава, демокрацията и основните права. Намираме се на кръстопът. Броят на оцелелите от холокоста намалява, поради което ще трябва да намерим нови начини да пазим спомена жив, използвайки свидетелствата на потомците на тези оцелели. Те ни напомнят да сме бдителни спрямо надигащата се вълна от антисемитизъм, заплашваща ценностите, които са ни толкова скъпи — плурализмът, многообразието, свободата на религията и свободата на словото. Ценности, с които се отстояват малцинствата: всички малцинства, винаги. Еврейските общности допринесоха за оформянето на европейската идентичност и винаги ще бъдат част от нея. Всички части на обществото, нови и стари, трябва да приемат тези поуки от холокоста. Наш дълг е да застанем рамо до рамо с еврейските общности сега, когато отново се чувстват застрашени в цяла Европа - последно в Хале (Германия). Всички държави - членки на ЕС, са единодушно обединени около идеята, че в Европа няма място за каквито и да било форми на расизъм, антисемитизъм и омраза и ще направим всичко необходимо, за да им противодействаме. Държавните органи, както и всички сектори на гражданското общество следва да се обединят, за да утвърждават непоколебимата бдителност на Европа винаги когато и където са застрашени демократичните ценности. Не можем да променим историята, но уроците на историята могат да променят нас.", "date": "2020.01.24", "title": "Споменът за холокоста е градивен елемент на европейските ценности"}
{"url": "https://www.dnevnik.bg/sviat/2020/01/24/4020502_chasovnikut_na_strashniia_sud_se_pribliji_do_polunosht/", "text": "Сто секунди преди полунощ, когато е апокалипсисът - това време показва \"свереният\" вчера Часовник на страшния съд според неправителствената организация  Bulletin of the Atomic Scientists . Бордът ѝ се е събрал през ноември, за да определи точното време според часовника. Това означава, че приближаването до края на дните (полунощ), обявено вчера, е станало още преди напрежението между Съединените щати и Иран и решението на Северна Корея да се върне към ядрените опити. Съветът на организацията смята, че тези събития само потвърждават преценката ѝ. Часовникът отмерва времето до полунощ от 1947 г. заради началото на ядрената надпревара. Оттогава рисковете от ядрената технология - а от 2007 г. и климатичните промени - са във фокуса на учените, участващи в организацията, и затова преместването на стрелките се очакваше. Такава нагласа създаде и разпадът на сътрудничеството на САЩ и Русия в разоръжаването. Информационната война също допринася за днешното положение според създателите на часовника, тъй като пречи на човечеството да отговори на заплахите, пред които са изправени всички. За последно стрелките бяха преметени напред пред през 2018 г. - с 30 секунди - и така отмереното време бе 120 секунди преди полунощ. За сравнение, най-далеч от края бяха стрелките през 1991 г. заради края на студената война - 17 минути преди полунощ.", "date": "2020.01.24", "title": "Часовникът на Страшния съд се приближи до полунощ заради ядрените оръжия и климата"}
{"url": "https://www.dnevnik.bg/sport/2020/01/24/4020497_fenovete_na_levski_edinodushni_i_razedineni_sled/", "text": "Привържениците на \"Левски\", присъствали на  срещата с министър-председателя Бойко Борисов , останаха едновременно единодушни и разединени в позициите си след нея. Те се обединиха около мнението, че моделът \"бащица\", в който клубът е зависим и финансиран от един човек, е грешен. В същото време обаче феновете са на различни мнения за пътищата, по които да се поеме. Привържениците  поискаха срещата с Борисов , притеснени от събитията около компаниите на Васил Божков, който стои зад собствеността на \"Левски\". Бизнесменът  директно заяви , че ако се приемат предложените промени в закона за хазарта, той няма да има пари да издържа \"Левски\". Сега  Борисов посъветва запалянковците да вземат акциите и управлението на любимия си клуб . След срещата, на която бяха още министърът на финансите Владислав Горанов и министърът на спорта Красен Кралев, феновете посочиха, че в момента те не могат да поемат подобна отговорност и че за смяна на модела на ръководене на клуба ще са необходими години. Никой от представителите на правителството не говори пред медиите, а единствената информация за думите на Борисов дойде от пресцентъра на Министерския съвет.      Без модела \"бащица\" Председателят на Националния клуб на привържениците (НКП) е Степан Хиндлиян. \"Присъстващите държавни мъже според мен се съгласиха, че моделът, по който се управлява футболът, е погрешен и води дотам, където се намира \"Левски\". Беше предложено да си вземем акциите, каквото и да означава това. Така стоят нещата\", заяви той. Представителят на организацията на привържениците \"Ултрас Левски\" Адриян Петров каза, че \"на левскарите ни омръзна да виждаме спуснати собственици\". \"Надявах се срещата днес да ме убеди в други неща. Днес се убедих, че това е поредната схема на гърба на любимия отбор. Обявявам се против това. \"Левски\" е политически заложник от поне пет-шест години. Видяхме триумвират с неясен произход ( ), видяхме Спас Русев. Това няма как да стане без благословията на управляващите.\" \"Питах дали е случайност това, което се случва. Казаха ми, че най-вероятно е случайно. Питах дали проектозаконът на Валери Симеонов не е противоконституционен. Казаха ми, че ще бъде проверено\", каза Петров, като изтъкна, че изразява личната си позиция. \"Държавата призна, че моделът \"бащица\" е проблемен. Това се разбра от днешната среща. Ясно се вижда, че авторитарното управление е неприложимо в клуб като \"Левски\". Крайно време е този който се нагърби с управлението на клуба, да бъде отворен към публиката и да им позволи да участват в този процес\", заяви Димитър Костадинов, член на НКП. Председателят на тръста \"Синя България\" Даниел Стрезов посочи: \"Осъзнаваме, че моделът е грешен. Осъзнаваме, че това няма да се промени от днес за утре. Това, че ние в България не познаваме други работещи модели, не означава, че такъв не съществува.\" Според него в последната година \"Левски\" се управлява добре. Разногласието по темата \"Божков\" Присъствалите петима представители на фенски организации бяха на различни мнения за пътя, по който да се поеме, и за настоящото ръководство. \"В момента изглежда, че клубът е тръгнал към своята финансова независимост\", сподели Стрезов. Председателят на сдружението \"Сини сърца\" Илия Христов също даде положителна оценка на настоящото ръководство на клуба. \"Вярваме в сегашното ръководство. Има прозрачност. От представените документи на срещата с г-н Божков се вижда, че \"Левски\" е финансиран по правилен начин, което се потвърди и от министър Горанов.\" Костадинов обаче се противопостави на тези мнения. Според него е проблем, че клубът е управлява авторитарно и не се чува мнението на запалянковците. От НКП и \"Ултрас Левски\" посочиха, че предстои да имат вътрешно обсъждане за следващи стъпки. Засега е неясно дали двете организации, които имат дълбоки противоречия помежду си от няколко години, ще седнат на една маса за разговори за бъдещето на клуба.     ", "date": "2020.01.24", "title": "Феновете на \"Левски\" единодушни и разединени след срещата при Борисов"}
{"url": "https://www.dnevnik.bg/photos/snimka_na_denia/2020/01/24/4020521_snimka_na_denia_kitai_pokaza_kak_izglejda_noviiat/", "text": "Китайският център за контрол и профилактика на заболяванията публикува първата снимка на коронавируса 2019-nCoV, причинител на пневмония от нов тип, и обяви, че е успял да изолира щам за изучаване на структурата му. Името идва от приличащите на корона частици около вируса. Към петък е известно за 875 случая на заболели в Китай, а 26 са починали. Блокирани са над 20 млн. души в 10 града в Централен Китай. Заразени хора са регистрирани в 9 държави и се очаква да се появят в други страни. Засега Световната здравна организация не бърза да обяви глобална опасност от вируса.", "date": "2020.01.24", "title": "Снимка на деня: Китай показа как изглежда новият коронавирус"}
{"url": "https://www.dnevnik.bg/photos/2020/01/24/4020492_fotogaleriia_s_kucheshki_vpriag_300_kilometra_prez/", "text": "Традиционната петдневна надпревара с шейни за кучета в Чехия се провежда въпреки липсата на сняг.", "date": "2020.01.24", "title": "Фотогалерия: С кучешки впряг 300 километра през снега"}
{"url": "https://www.dnevnik.bg/sport/2020/01/24/4020535_s_pobeda_v_bansko_shifrin_postigna_rekord_v_skite/", "text": "Носителката на Световната купа в алпийските ски при жените Микаела Шифрин спечели първия  старт в Банско . 24-годишната американка триумфира в спускането, като това беше 65-а победа в кариерата й. Шифрин финишира за 1:29,79 мин., като остави зад себе си Федерика Бриньоне от Италия и швейцарката Йоана Хелен. Двете изостанаха съответно с 0,18 и 0,23 сек. Победата донесе рекорд за Шифрин, която вече има победи за Световната купа в 16 различни държави - повече от всеки мъж или жена в алпийските ски. Американката, която е специалист в техничните дисциплини, спечели за втори път състезание в спускането след успеха си в Лейк Луис в края на 2017 г. Тя е на два успеха от Марсел Хиршер, който е четвърти във вечната ранглиста с 67 победи.       Трасето в Банско затрудни много състезателки, като 16 от всички 50 стартирали не завършиха. Сред тях беше олимпийската шампионка в спускането София Годжа от Италия. В събота предстои ново спускане, а в неделя е супергигантския слалом. Първоначално Банско трябваше да приеме две състезание, но впоследствие беше добавен още един старт заради отмененото спускане във Вал д’Изер на 21 декември.      При мъжете Шетил Янсруд записа първа победа от 14 месеца. 34-годишният норвежец триумфира в супергингантския слалом в Кицбюел. Това беше 23-а победа в кариерата на Янсруд. На легендарната писта \"Щрайф\" той остави зад себе си Александър Алмонд Килде и Матиас Майер, които поделиха второто място с 0,16 сек. изоставане.", "date": "2020.01.24", "title": "С победа в Банско Шифрин постигна рекорд в ските"}
{"url": "https://www.dnevnik.bg/evropa/2020/01/24/4020533_brjuksel_e_mnogo_obezpokoen_ot_sluchvashtoto_se_s/", "text": "Европейската комисия заяви в петък, че е \"много обезпокоена\" от състоянието на върховенството на закона в Полша, където управляващата националистка партия \"Право и справедливост\" извършва спорна съдебна реформа, предаде \"Ройтерс\". \"Комисията е много обезпокоена за ситуацията с върховенството на закона в Полша, особено заради окончателното приемане на закона, изменящ организацията на обикновените съдилища\", заяви в петък говорител на комисията, като добави, че Брюксел по-рано поиска Варшава да не продължава със законодателството във формата, в която то в крайна сметка беше одобрено. \"Комисията няма да се поколебае да предприеме подходящите мерки\", подчерта говорителят, имайки предвид евентуални дела на ЕС срещу държавата членка. \"Последните събития само доказват колко е спешно да се ангажираме със справедлив и конструктивен диалог, за да решим проблемите скоро\", допълни той. Еврокомисарят по ценностите и прозрачността Вера Йоурова ще пътува до Полша следващата седмица. Брюксел освен това поиска Съдът на ЕС да спре новия закон за наказване на съдии, критикуващи правителството. Снощи полският парламент, доминиран от управляващата евроскептична правия \"Право и справедливост\",  прие законопроект , който ще позволи съдиите, критикуващи правителствените реформи, да бъдат наказвани, включително и чрез уволнение. Законовият текст сега трябва да бъде утвърден от президента, който планира да го подпише.", "date": "2020.01.24", "title": "Брюксел е \"много обезпокоен\" от случващото се с полските съдилища"}
{"url": "https://www.dnevnik.bg/bulgaria/2020/01/24/4020551_srokut_za_grupov_lov_na_diva_svinia_e_uduljen/", "text": "Срокът за групов лов на дива свиня се удължава до 16 февруари. Предишният срок беше 31 януари. Решението е на база становища на Центъра за оценка на риска по хранителната верига и Българската агенция по безопасност на храните, в които се подчертава, че достигнатият отстрел на дива свиня до момента е недостатъчен, съобщиха от земеделското министерство. Според експертите удължаването ще спомогне за максимално намаляване на броя на дивите свине, а оттам и за намаляване на риска от разпространение на заболяването африканска чума по свинете. До 20 януари са отстреляни 35 867 броя диви свине, което е 44.19% от плана. По разчети на ИАГ и БАБХ е необходимо да бъдат отстреляни до 81 161 броя свине, за да има ефект върху редуциране на популацията в размер, който да повлияе за намаляване разпространението на болестта. Съгласно издадена заповед се засилва контролът и отговорното спазване на законовите разпоредби при извършване на лов, като излетите ще се провеждат само в присъствието на служители от териториалните поделения на държавните предприятия или от регионалните дирекции по горите. Ловът ще се извършва по утвърдени от директорите на ДГС и ДЛС графици само в ловни райони, в които запасите на дива свиня не са намалени с достатъчния брой при реализирания досега отстрел. При издаването на разрешителните ще се взима предвид и смъртността на диви свине от АЧС в съответния регион.", "date": "2020.01.24", "title": "Срокът за групов лов на дива свиня е удължен"}
{"url": "https://www.dnevnik.bg/evropa/2020/01/24/4020541_evrodeputati_shte_proveriat_zloupotrebil_li_e/", "text": "Евродепутати от комисията по бюджетен контрол на Европейския парламент ще пътуват следващата седмица до Чехия, за да проверят на място разпределението на средствата от бюджета на ЕС. Това се посочва в съобщение на парламентарната комисия, цитирано от БТА. Уточнява се, че проверката ще обхване и данните по съмненията за злоупотреба със средства от ЕС от страна на чешкия премиер Андрей Бабиш. В началото на месеца европарламентът  обсъди съмненията  срещу Бабиш в светлината на възобновеното разследване срещу него от чешките власти след проверка от Европейската служба за борба с измамите с бюджета на ЕС (ОЛАФ). Чешкият премиер  е проверяван за конфликт на интереси , защото фирма, която е притежавал до назначаването му начело на правителството, получава европейски средства. Евродепутати възразяват срещу това с уточнението, че като премиер Бабиш лично гласува в Европейския съвет разпределянето на европейския бюджет. Срещу Бабиш се проведоха  серия от протести . ", "date": "2020.01.24", "title": "Евродепутати ще проверят злоупотребил ли е чешкият премиер с европейски фондове"}
{"url": "https://www.dnevnik.bg/sviat/2020/01/24/4020571_pone_6_zaginaha_sled_strelba_v_germaniia/", "text": "Шестима души са загинали в стрелба в германския град Рот ам Зее, съобщи сайтът на изданието \"Фокус\". Според местната полиция в района е в ход голяма операция с участието на нейни служители и екипи на спешна помощ. Един човек е арестуван и се смята, че няма други участници в инцидента. В \"Туитър\" полицията съобщава за няколко ранени и вероятно няколко убити в сграда на \"Банхофщрасе\". Сигналът е бил получен около 12:45 часа местно време и по първоначална информация нападателят и жертвите са се познавали и вероятно мотивът е личен, а не терористично нападение. Към момента ситуацията е под контрол. Според \"Билд\" убитите са членове на едно семейство, но още няма потвърждение за това от полицията. Двама са тежко ранени. Рот ам Зее с население от около 5 хиляди души се намира на около 135 км югоизточно от Франкфурт и близо до средновековния град Ротенбург об дер Таубер.", "date": "2020.01.24", "title": "Поне 6 загинаха след стрелба в Германия"}
{"url": "https://www.dnevnik.bg/sviat/2020/01/24/4020595_sofiia_izglejda_glupavo_razbrahme_ot_internet_-_rusiia/", "text": "Посолството на Русия в България е научило от сайта на прокуратурата, че двама дипломати са заподозрени в шпионаж. Това каза за РИА \"Новости\" представител на посолството малко след като българската институция разпространи информацията. Никаква информация за случая не е постъпвала по официални канали, заяви и посланик Анатолий Макаров пред ТАСС. От коментар се въздържа и прессекретарят на руския президент Владимир Путин Дмитрий Песков. \"Не разполагам с никаква информация, става въпрос за дипломати\", каза Песков. Няколко часа след случая, който за втори път през последните месеци вероятно ще доведе до изгонване на руски дипломати, почти няма коментари в руските медии. \"Източник от Москва\" обаче обяснява за ТАСС, че според него ситуацията е \"представление на българските власти\". \"София изглежда глупаво,  продължава  същият, неназован източник. Всякакви подобни въпроси обикновено не се решават с микрофона.\" Дипломатически източник на  \"Интерфакс\"  междувременно заявява, че все още е рано да се коментира дали Москва ще отговори огледално, както направи след изгонването на един от първите секретари в руската дипломатическа мисия. Според този източник руската страна е в контакт с българските власти заради случая.", "date": "2020.01.24", "title": "\"София изглежда глупаво\", \"разбрахме от интернет\" - Русия за новия шпионски скандал"}
{"url": "https://www.dnevnik.bg/biznes/2020/01/24/4020605_ministerstvoto_na_finansite_se_popravi_za_oblaganeto/", "text": "Ден, след като  изненадващо предложи  организаторите на лотарии, тото, лото и игри със залаганията върху спортни събития да се облагат по нов, по-изгоден за тях начин, Министерството на финансите се отказа от тази идея, съобщава  \"Капитал\". В прессъобщение от днес ведомството, оглавявано от Владислав Горанов, заявява, че ще запази действащия модел на облагане на традиционния хазарт, защото \"облагането на хазартната дейност винаги е във фокуса на общественото внимание и всяка промяна в модела на облагане подлежи на различни интерпретации дали това е най-подходящият и справедлив модел\".  Вчера беше предложено за тези игри да се дължи държавна такса в размер на 25% върху разликата между стойността на направените залози и изплатените печалби. В момента за този вид игри се дължи 15% върху приходите от залози, т.е. облагаемата база е по-широка. В днешното съобщение се уточнява, че 20% върху стойността на получените такси и комисиони ще се дължат само за игри, при които участниците играят един срещу друг - например на покер, а организаторът на хазартни игри само организира провеждането им. В прессъобщението се отбелязва, че целта на предложените вчера промени е била да се създаде правна сигурност за организаторите на хазартни игри, като ясно се разграничат какви са дължимите държавни такси за отделните видове игри. Казва се също, че повечето държави - членки на ЕС са променили режима на облагане на хазартната дейност като са заменили данъка върху залозите с данък върху брутната печалба. Вчера парламентарната бюджетна комисия одобри законопроекта на лидера на НФСБ Валери Симеонов, който предлага частните лотарии да спрат работа и организирането им да стане държавен монопол. Междувременно  специализираната прокуратура влезе в Държавната комисия  по хазарта, а финансовата инспекция установи занижаване на събираните от частните оператори на лотарийни игри такси.", "date": "2020.01.24", "title": "Министерството на финансите се поправи за облагането на хазарта"}
{"url": "https://www.dnevnik.bg/sport/2020/01/24/4020610_s_epichen_obrat_federer_vze_pobeda_100_i_ostava_v/", "text": "Носителят на 20 титли от Големия шлем Роджър Федерер направи забележителен обрат за стотната си победа на Australian Open. Швейцарецът се наложи с 4:6, 7:6, 6:4, 4:6, 7:6 (8) срещу представителя на домакините Джон Милман. В шампионския тайбрек на петия сет Федерер губеше с 4:8. С отлични разигравания той взе шест поредни точки и спечели мача след 4.07 часа игра. 38-годишният швейцарец е първият тенисист със 100 успеха в два от турнирите в Големия шлем, като той има 101-а победи на \"Уимбълдън\". \"Опитът помага да остана спокоен и да не се панирам. Знаех, че ми предстои дълъг път и в края на деня всичко опира до тактиката. Това беше специална победа\", каза Федерер пред \"Евроспорт\" след края на мача. С класирането си за осминафиналите швейцарецът изравни резултата си от преди година. В следващата фаза Федерер, който е поставен под №3 в турнира, ще се изправи срещу 67-я в света Мартон Фучович. Милман предложи голямо предизвикателство за Федерер. 38-годишният швейцарец допусна цели 82 непредизвикани грешки, но успя да компенсира с 60 уинъра. Проблемите на Федерер дойдоха в първия и четвъртия сет, когато той спечели съответно по 30 и 36% от точките си на втори сервис. Напрегнат момент в мача беше седмият гейм в петия сет, когато Милман беше близо до пробив. Федерер устоя и измъкна подаването си след 15:40. В шампионския тайбрек той сътвори велик обрат от 4:8 след шест поредни точки.      Шампионът Новак Джокович продължава похода си към защита на титлата. Сърбинът премина скоростно през Йошихито Нишиока след 6:3, 6:2, 6:2 за 1.27 часа игра. В следващата фаза Джокович ще се изправи срещу аржентинеца Диего Шварцман, който преодоля в три сета с Душан Лайович.", "date": "2020.01.24", "title": "С епичен обрат Федерер взе победа №100 и продължава на Australian Open"}
{"url": "https://www.dnevnik.bg/bulgaria/2020/01/24/4020611_tri_jertvi_na_trafik_na_hora_sa_spaseni_pri_suvmestna/", "text": "Три жертви на трафик на хора са били спасени при мащабна съвместна операция на Интерпол в България, Северна Македония, Сърбия, Румъния, Турция, Босна и Херцеговина, Албания и Молдова. \"Момчето е било принудено да проси, а момичето да изпълнява сексуални услуги. Те са подали сигнали в полицията и им е било оказано съдействие. Установихме и трета жертва, която е била сексуално експлоатирана в Германия. Българската гражданка вече е върната в родния си град и е образувано досъдебно производство\", обясни наблюдаващият прокурор Теодора Тодорова на пресконференция. По време на операция \"Тезей\" са били проверени 16 нощни клуба в София, гранични пунктове и превозни средства, като акцията е била за трафик на хора, контрабанда на наркотици и незаконно преминаване на границата. На Дунав мост са открити близо 36 кг хероин. Повдигнато е обвинение на българин, който може да получи между 15 и 20 години затвор. В момента той е в ареста. На същия пункт по-рано по време на акцията са открити 94 кг хероин.      На 13 декември след сигнал за продажба на наркотици са били задържани трима души, а единият е осъждан многократно и обявен за национално издирване. \"На територията на България под надзора на главния прокурор Иван Гешев бяха реализирани успешно няколко операции. В цялата страна бяха извършени проверки в множество стриптийз барове, за които имахме данни, че работят жертви на трафик на хора с цел сексуална експлоатация\", каза на пресконференция говорителят на главния прокурор Сийка Милева. Тя допълни, че са били предотвратени опити за незаконно преминаване на държавната граница и са установени издирвани лица, автомобили и документи. Намерени са и огромни количества оръжие, наркотични вещества и парични суми, а в резултат на засиления контрол в нощните заведения някои от тях са преустановили дейността си.", "date": "2020.01.24", "title": "Три жертви на трафик на хора са спасени при съвместна акция с Интерпол"}
{"url": "https://www.dnevnik.bg/biznes/2020/01/24/4020577_rabotodatelite_niamat_poziciia_po_durjavnite_idei_za/", "text": "Големите работодателски организации в България нямат единна позиция по предложените законодателни промени за хазарта (от лидера на НФСБ Валери Симеонов и от Министерството на финансите) и няма да излязат с позиция. Това обяви в отговор на въпрос на \"Дневник\" Кирил Домусчиев, председател на Конфедерацията на работодателите и индустриалците в България (КРИБ). В момента конфедерацията е ротационен председател на Асоциацията на работодателските организации (обединяваща АИКБ, КРИБ, стопанската камара и търговско-промишлената палата). Асоциацията представи приоритетите си за 2020 г.  Нямаме обща позиция, така че нямаме коментар по темата, обяви Домусчиев като по-късно уточни, че и КРИБ няма в момента. \"Ако имахме, щяхте да сте я прочели\", каза той. В началото на седмицата обаче  той каза , че очаква да чуе дебатите около предложените промени в Закона за хазарта.  В четвъртък повече институции активизираха по темата, при което премиерът Бойко Борисов  коментира за първи път  въпроса, министърът на финансите предложи  закон за нова агенция  - едноличен орган, на негово подчинение, чийто директор ще контролира хазарта, а предложенията на \"Патриотите\" да има държавен монопол на лотарийните игри бяха  бързо приети на първо четене  в бюджетната комисия на Народното събрание без дебати. На въпрос от страна на Илиана Беновска, която има предаване по \"Канал 3\", как се чувства като замесен в този хазартен скандал Домусчиев попита на свой ред защо тя счита, че е замесен, и обяви, че събитието не е жълто предаване, за да се говори по такива теми - за това, че е трябвало да обяснява дали е бил заплашван с убийство от Васил Божков, съдружник в \"Националната лотария\", по твърдение на собственика на \"Ефбет\" Цветомир Найденов. \"Национална лотария\" е рекламодател на \"Нова телевизия\", която от миналата година е собственост на братята Кирил и Георги Домусчиев. Председателят на Асоциацията на индустриалния капитал в България Васил Велев обяви, че организацията няма експертиза в тази сфера, защото няма членове, които да са от хазартния бизнес, но че асоциацията има принципни съображения по въпроса. Едното от тях е това, че се внушава на хората чрез реклами, че могат да забогатеят не чрез работа. \"Например реклами от сорта: Благодаря ти, доктор еди-кой си, вече съм красива и няма нужда да работя. Или търкаме билетче, ставаме богати, без да учим, без да работим. Тоест не е добра една такава агресивна реклама за възрастни, за деца\", обяви той. Тук бе прекъснат от водещия събитието Кирил Домусчиев, който предложи темата да не се обсъжда повече. Председателят на БСК Радосвет Радев обяви, че единствено иска да каже, че хазартът навсякъде по света е една от индустриите, които успяват да привлекат \"чуждо БВП\" в собствената страна. Ако отидете дори в несезона по морето, има хотели, които съществуват благодарение на казината, които не са пълни с българи, а с граждани на Израел. И от тази гледна точка това не е нищо укоримо, защото те са произвели тези пари в Тел Авив, но остават в българската икономика, обяви той. \"И от тази гледна точка бедни държави като България трябва да развиват всички онези форми, които привличат чужд БВП на българска територия\", заключи той, като обяви, че Свиленград е станал Лас Вегас. Преди година и половина Валери Симеонов отново искаше законови промени за лотариите, но тогава настояваше за забрана на рекламата им, а не за държавен монопол. В началото, докато течеше обсъждането му, \"Национална лотария\" спря за известен период рекламата си в \"Нова телевизия\", в която е най-големият рекламодател, после медиата стана собственост на братята Кирил и Георги Домусчиеви, а Васил Божков придоби футболния клуб \"Левски\". \"Национална лотария\" стана спонсор на отбора и започна да рекламира и в други медии. Тогава срещу предложенията реагира ръководената от Домусчиев бизнес организация КРИБ.", "date": "2020.01.24", "title": "Работодателите нямат позиция по държавните идеи за хазарта"}
{"url": "https://www.dnevnik.bg/citat_na_deniia/2020/01/24/4020625_citat_na_denia_siguren_sum_che_sum_bil_na_poveche/", "text": "Тук е трудно да се определи кой е по-голям фен на \"Левски\" - от мен и от вас. Сигурен съм, че съм ходил на повече мачове, отколкото вие всички заедно.\" Това каза министър-председателят Бойко Борисов при  срещата си с представители на организации на привърженици на \"Левски\" . Министър-председателят  посъветва запалянковците да вземат акциите и управлението на любимия си клуб . Привържениците  останаха с разнопосочни мнения след срещата .", "date": "2020.01.24", "title": "Цитат на деня: Сигурен съм, че съм бил на повече мачове, отколкото всички вие заедно"}
{"url": "https://www.dnevnik.bg/photos/snimka_na_denia/2020/01/24/4020182_fotogaleriia_dragomanskoto_blato_sled_pojara/", "text": "Пожар, който е смятан за най-големият от много години в Драгоманското блато, унищожи 80% от растителността. Тръстиката ще се възстанови още до лятото, но тепърва ще се следи ефектът върху биоразнообразието, включително от сушата, поради която водата е на много ниско ниво. Но инфраструктурата за посетители е изгоряла или повредена до такава степен, че има нужда от помощ за възстановяването ѝ. За тази цел неправителственият Център за опазване на влажните зони \"Драгоманско блато\" започна  .", "date": "2020.01.24", "title": "Фотогалерия: Драгоманското блато след пожара"}
{"url": "https://www.dnevnik.bg/ot_vas/novini_ot_vas/2020/01/24/4019615_fotogaleriia_v_ochakvane_na_novata_godina_v_saigon/", "text": "Хошимин сити, или Сайгон, както местните с любов наричат града си, е готов да посрещне ТЕТ. Виетнамската нова година започва на 25 януари, а 2020 е годината на металния плъх. Украсата е винаги цветя, цветовете са жълто и червено, а хората си пожелават мир и просперитет. Chuc Mung Nam Moi, или Честита нова година от слънчев Виетнам.", "date": "2020.01.24", "title": "Фотогалерия: В очакване на новата година в Сайгон"}
{"url": "https://www.dnevnik.bg/analizi/2020/01/24/4020471_napulnete_stadiona_do_kozirkata_i_ne_vi_triabva_sponsor/", "text": "                         Уважаеми фенове на ПФК \"Левски\", да се представя, за да не ме критикувате! Стефан Аладжов (все още жива легенда), играл като титуляр цели 14 години (!) за любимия ви \"Левски\" и само с три жълти картона в дългата си кариера. Стефан е играл на две световни първенства и е \"Футболист на годината\" за 1970 година. За ваше сведение тогавашните ФУТБОЛИСТИ си изкарваха заплатите и премиите (за непрекъснатите си победи) и от получените приходи от билетите на посетителите. Стадионите винаги бяха пълни догоре, както казвахме – до козирката. Сега на \"Герена\" няма и козирка! В онези години нямаше дори един чужденец. Сега за един посредствен чуждестранен играч се плащат пари колкото за цялата детско-юношеска школа! Последните 10 години при 13-14 картотекирани чуждестранни футболисти отборът се \"бори\" за второ-трето място. Приятна вечер!     ", "date": "2020.01.24", "title": "Напълнете стадиона \"до козирката\" и не ви трябва спонсор"}
{"url": "https://www.dnevnik.bg/bulgaria/2020/01/24/4020654_bulgariia_izgoni_dvamata_ruski_diplomati_zapodozreni_v/", "text": "Българското външно министерство е връчило на руския посланик нота за обявяване на дипломат за \"персона нон грата\" и е уведомило, че служител на търговското представителство трябва да напусне страната. Това съобщи посолството на Москва в София  на страницата си във \"Фейсбук\"  и предупреди, че Русия си запазва правото на ответни действия. Това е третият случай на изгонен руски дипломат от България за последните три месеца. В края на октомври първи секретар в посолството  бе обявен от прокуратурата за шпионин  и напусна страната. Почти час след публикацията на сайта на руското посолство новината все още не бе съобщена от българското външно министерство. По-късно МВнРсъобщи официално, че България е обявила с ноти за \"персона нон грата\" един руски дипломат, а за \"неприемлив\" - член на техническия персонал на руското посолство в София. Двамата имат срок от 48 ч. да напуснат страната.  Според прокуратурата единият е събирал сведения за изборите, а другият - за енергетиката, които са били държавна тайна. Досъдебните производства срещу руските граждани са прекратени, тъй като те се ползват с дипломатически имунитет, информира българското министерство. По информация на руската страна служителят на търговското представителство е обявен за неприемлив \"в съответствие с чл.9, пар.1 на Виенската конвенция на дипломатическите отношения от 1961 г.\" Според  въпросния член : \"Приемащата държава може във всяко време, без да е длъжна да мотивира своето решение, да уведоми изпращащата държава, че шефът на представителството или кой да е от членовете на дипломатическия персонал на представителството е Persona non grata или че кой да е друг член от персонала на представителството е неприемлив.\" Руското посолство обявява решението на българската страна часове след като  прокуратурата изпрати до външното министерство  информация за двама руски дипломати, заподозрени в шпионаж, а външният министър Екатерина Захариева  заяви, че те вероятно ще бъдат изгонени . Мисията на Москва отбелязва, че не са представени \"никакви доказателства, потвърждаващи осъществяване на дейност, несъвместима със статута им\". \"Руската страна си запазва право за ответни действия. Заедно с това смятаме решението на българските власти да разпространят тази информация в публичното пространство, преди да бъде официално уведомено посолството, за неотговарящо на традиционно конструктивния дух на отношенията между държавите ни\", завършва съобщението. Дипломатически източници, цитирани от ТАСС, изразиха - и преди официалната стъпка на министерството - недоволството си, че подобни проблеми се изясняват \"с микрофон\" в ръка  вместо с комуникация с руската страна . Русия  вече отговори реципрочно  на изгонването на първия секретар през октомври.", "date": "2020.01.24", "title": "България изгони двамата руски дипломати, заподозрени в шпионаж (допълнена)"}
{"url": "https://www.dnevnik.bg/bulgaria/2020/01/24/4020652_gebrev_podozira_i_bulgarska_sleda_v_pokushenieto/", "text": "Отровеният през 2015 г. оръжеен бизнесмен Емилиян Гебрев допуска, че освен тримата руснаци, обвинени вчера от прокуратурата, трябва да се търсят и български съучастници. Това се казва в открито писмо на компанията \"Емко\" - собственост на бизнесмена, който е и неин директор. \"Оповестеният от прокуратурата напредък в разследването позволява да се направят следващите стъпки, свързани с разкриването на мотивите за престъплението и възможните български съучастници\", се казва в писмото. Вчера прокуратурата обвини и обяви за международно издирване трима руснаци в опит за предумишлено убийство на Гебрев, сина му и негов служител. Според разследващите \"деянието е извършено чрез интоксикация с неидентифицирано вещество с фосфороорганичен характер\", а използваните за убийството начин и средства са били \"опасни за живота на мнозина\".  В изявлението на \"Емко\" се подчертава, че е важно да се изясни \"фалшификацията, съдържаща се в официална кореспонденция към и от Министерството на външните работи на България, част от която са дипломатическа нота КО 194-45-1/30.04.2015 г. и други документи, съвпадаща с датите около престъплението\". В \"Емко\" имат \"сериозни основания\" да смятат, че \"следите водят именно към вероятни мотиви и съучастници.\" Имена на издирваните не бяха съобщени от прокуратурата. В изявлението на компанията от днес се отбелязва този факт и се задава въпросът \"дали обвиненията са повдигнати на лицата по техните истински, или фалшиви имена, с които са пребивавали в България\". Според \"Емко\" е важно де се уточни дали българските власти са се опитали да изяснят валидността на имената, паспортните данни и друга налична информация със съответните власти в Русия. Напомня се и че между прокуратурите на България и Русия са подписани договорености за сътрудничество в борбата с тероризма. Остава неизвестно защо българските власти продължават да отказват техническата експертиза от страна на Организацията за забрана на химическите оръжия (ОЗХО) за нов анализ на използваните за престъплението химически съединения, се казва в откритото писмо. В него се припомня, че \"наличната през 2015 г. информация не позволи идентифицирането на поне един елемент от установените фосфороорганични съединения\". \"Този отказ, който официално бе потвърден от властите и в последните дни, става на фона на информациите, че международни разследващи екипи вече са близо до разкриването на вероятните източници на използваните през разглеждания период химически отрови\", пише компанията. В началото на декември  прокуратурата потвърди разкритията на чуждестранни медии , сред тях и на разследващия сайт \"Белингкат\", за присъствието у нас на служители на руското военно разузнаване по време на отравянето през 2015 г. на оръжейния производител и собственик на холдинга ЕМКО Емилиян Гебрев, неговия син и производствения директор на оръжейния завод \"Дунарит\". Малко преди това американският вестник \"Ню Йорк таймс\" помести днес в онлайн изданието си обширен материал на журналиста Майкъл Шуирц, озаглавен \"Как отравяне в България разкри руски убийци в Европа\",", "date": "2020.01.24", "title": "Гебрев подозира и българска следа в покушението срещу себе си"}
{"url": "https://www.dnevnik.bg/evropa/2020/01/24/4020660_portugalec_e_purviiat_poslanik_na_es_v_london/", "text": "Европейският съюз одобри дипломат от Португалия да бъде първият посланик на ЕС в Лондон, след като Великобритания напусне след седмица съюза. Причината е, че макар да продължи до края на 2020 г. да изпълнява задълженията на член на ЕС, на 1 февруари това вече ще е трета страна за ЕС, поради което съюзът ще има свой ръководител на представителството за Великобритания и Северна Ирландия. Това е Жоау Вале дъ Алмейда, който през последните 10 години бе последователно посланик на ЕС във Вашингтон (2010-2014) и в ООН (от 2015 г.). Той започва кариерата си като журналист и влиза в структурите на ЕС като служител на делегацията на съюза в Лисабон през 1982 г. След това Алмейда работи за еврокомисията при Жак Делор, Жак Сантер, Романо Проди и Жозе Мануел Дурау Барозу, като при Сантер се издига (1995 г.) до заместник на главния говорител. През 1997 г. португалецът става директор на Генерална дирекция информация, комуникации, кулутра и аудио-визуални продукти. Между 2004 и 2009 година той е началник на кабинета и главен съветник на председателя на Европейската комисия Барозу, след което става генерален директор в дирекцията за външни отношения на комисията до юли 2010 г.", "date": "2020.01.24", "title": "Португалец е първият посланик на ЕС в Лондон"}
{"url": "https://www.dnevnik.bg/sviat/2020/01/24/4020614_zashto_kim_chen-un_smeni_vunshniia_ministur/", "text": "Северна Корея назначи известен с острия си език бивш офицер от армията с малък външнополитически опит за свой първи дипломат, което може да означава, че ще възприеме по-твърда линия към Вашингтон в стигналите до задънена улица ядрени преговори. Новата длъжност на И Сон-гуон като външен министър беше разкрита днес в съобщение на Корейската централна телеграфна агенция, в което се казва, че вчера той е посетил прием за чуждестранни дипломати в Пхенян. Южнокорейски и други медии информираха миналата седмица чуждестранните дипломати в Пхенян за назначението. В речта си на банкета \"другарят И Сон-гуон заяви, че корейският народ се включи масово в общата офанзива за фронтално разбиване на бариерите пред социалистическото строителство чрез осланяне на собствените сили Е и оповести публично външнополитическата позиция на (севернокорейското) правителство\", заяви КЦТА. И Сон-Гуон е полковник от армията в оставка, който по-рано оглавяваше правителственото ведомство, отговарящо за отношенията с Южна Корея. През последните 15 години той е участвал в много военни преговори с Южна Корея. Но И, който е и кандидат член на Централния комитет на управляващата Корейската трудова партия, няма опит в преговорите със САЩ и други страни. В Южна Корея той е известен най-вече с грубите си забележки към южнокорейски бизнесмени, посетили Пхенян през 2018 г. Докато ядели традиционно ястие от юфка, което се поднася студено, И ги попитал \"Влиза ли юфката в гърлата ви?\", очевидно недоволен от липсата на напредък в усилията за развиване на съвместни икономически проекти, съобщават южнокорейски чиновници и депутати. Много консерватори в Южна Корея отправиха към него остри критики. Той замени И Йон-хо, дипломат от кариерата с богат опит, който участваше в ядрените преговори със САЩ от началото на 2018 година. Засега не е ясно какво се е случило с И Йон-хо, чието име беше споменато за последен път от КЦТА през август миналата година.      Анализаторът Чьон Сьон-чан от частния южнокорейски институт \"Седжон\" заяви, че назначението на И Сон-гуон е сигнал, че Северна Корея ще заеме още по-твърда позиция спрямо САЩ и ще засили натиска да се утвърди позицията й на ядрена държава. \"Отсега нататък е трудно да се очаква значителен напредък в дипломацията между Северна Корея и САЩ\", заяви Чьон. Ядрените преговори между САЩ и Северна Корея не са постигали значим напредък след провала на втората среща на високо равнище между президента Доналд Тръмп и севернокорейския лидер Ким Чен-ун, състояла се във Виетнам през февруари 2019 година. Неотдавна Ким заяви, че Северна Корея ще подсили ядрения си арсенал и ще покаже ново \"стратегическо оръжие\", след като Вашингтон не спази поставения от него срок до края на годината да направи отстъпки. В сряда високопоставен служител на Държавния департамент на САЩ заяви пред медиите, че Вашингтон е запознат с информацията за назначението на И Сон-гуон и се надява, че Северна Корея ще разбере значението на подновяването на дипломатическите преговори. \"Не печелят нищо, като не разговарят. Това е само в тяхна полза, така че ги насърчаваме да говорят\", заяви служителят, пожелал анонимност, защото не е упълномощен да говори публично по въпроса. \"Това е бавна, търпелива, постепенна дипломация. Ще се придържаме към този план.\" /БТА", "date": "2020.01.24", "title": "Защо Ким Чен-ун смени външния министър"}
{"url": "https://www.dnevnik.bg/biznes/2020/01/24/4020619_rabotodatelite_prizovaha_durjavata_da_uskori_vnosa_na/", "text": "Големите работодателски организации, обединени в асоциация, призоваха правителството да ускори мерките по облекчаване на режима за чужденци извън ЕС да получават работни визи и гражданство в България. Те посочиха, че от тази година Германия облекчава процедурите с цел да захрани икономиката с квалифицирани кадри, които да допълнят вече наетите източноевропейци. Асоциацията на организациите на българските работодатели (АОБР), в която членуват Конфедерацията на работодателите и индустриалците в България (КРИБ), Българската стопанска камара (БСК), Българската търговско-промишлена палата (БТПП) и Асоциацията на индустриалния капитал в България (АИКБ), обяви приоритетите си за тази година и посочи проблемите, които очаква управляващите да решат. В момента ротационен председател на асоциацията е КРИБ. Работодателите казаха, че вицепремиерът Мариана Николова е обещала, че се работи по облекчаване на условията, при които граждани от страни извън ЕС могат да идват да работят в България. Посочиха, че повишението на заплатите, което са съветвани да правят, е факт, но то не може да реши въпроса, който е свързан с демографските проблеми в страната. на пазара на труда, посочи Васил Велев, председател на АИКБ, като подчерта, че средната заплата в страната през миналата година е повишена с 12%. Даде за пример Германия, където заплатите са в пъти по-големи и която заради недостига на работници разхлабва режима за наемането на такива от различни части на света като Азия, Южна Америка и др., и които биха могли да бъдат наети и в България. Ако искаме да расте икономиката, такива мерки са неизбежни, посочи той. Работодателите обявиха още, че нямат единна позиция по това как да се реши проблемът с фалшивите болнични, но са категорични, че не искат те да плащат първите три дни болнични, а това трябва да прави отново НОИ, където постъпват осигуровките на работниците. Радосвет Радев, председател на БСК, изчисли, че при 260 работни дни в годината, за които членовете на асоциацията произвеждат по 1 млрд. лв. дневно брутен вътрешен продукт с изплащането на трите дни болнични, \"все едно плащаме милиард и половина непроизведен БВП\". Настояха отново за приемането на обективен механизъм за определяне на минималната работна заплата, за да не се вдига тя от правителството. Работодателите настояха и за нов кодекс на труда, тъй като настоящият е напълно остарял. призовават още работодателите. Кирил Домусчиев обясни, че мръсният въздух нанася щети и на бизнеса, затова той подкрепя идеята да се инкриминира горенето на отпадъци като автомобилни гуми, отработени масла и др. Според асоциацията за целта трябва да са по-строги проверките в автосервизи, които произвеждат такива отпадъци. Работодателите подкрепят и това да се облагат по-високо замърсяващите автомобили. След като в началото на годината България се оказа, че се е превърнала от износител във вносител на ток заради високата цена вътре на пазара, бизнесът отново настоя да се реши въпросът с така наречените американски централи, които са на въглища и заради които по думите на бизнеса е въведена таксата \"Задължение към обществото\", която плаща като добавка над борсовата цена на тока, който сам по себе си продължава да е много скъп. Тя е около 11 евро на мегаватчас, заради което Кирил Домусчиев я нарече не десятък, а по-скоро двайсетятък. Бизнесът обяви и че настоява в Кодекса на труда, както вече са направили много други държави, като конкретно бяха споменати Австрия и Словакия, за да може той реално да се отчита и заплаща, каквото не се случвало в момента. Васил Велев изрично подчерта, че не става дума за това да се увеличи работният ден от сегашните 8 часа. Повече по темата четете  тук . Работодателите отново напомниха, че е не е нормално при цялата дигитализация в България все още да няма електронно правителство. Като обединение на работодателските организации имаме с какво да се похвалим, макар някои да говорят за наближаваща криза, ние, българската икономика, работим стабилно и вървим нагоре, обяви Кирил Домусчиев. Прогнозата на асоциацията е през тази година брутният вътрешен продукти да продължи да нараства до около 130 млрд. лв. ", "date": "2020.01.24", "title": "Работодателите призоваха държавата да ускори вноса на работници"}
{"url": "https://www.dnevnik.bg/sviat/2020/01/24/4020656_kak_v_uhan_za_6_dni_stroiat_bolnica_za_1000_dushi/", "text": "За 6 дни в град блокирания заради коронавирус китайски град Ухан ще се появи нова болница с 1000 легла и обща площ от 25 хиляди кв.м. От четвъртък вечерта 35 багера, 10 булдозера и стотици строители работят денонощно, за да бъдe оборудвана болницата и да приеме първите пациенти на 3 февруари, понеделник. Медиците в Ухан изнемогват пред дълги опашки от уплашени хора със симптоми на смъртоносната пневмония. Моделът с такава болница вече е прилаган при епидемията от SARS през 2003 г.", "date": "2020.01.24", "title": ""}
{"url": "https://www.dnevnik.bg/kultura/2020/01/24/4020469_operata_dama_pika_otnovo_na_scenata_na_sofiiskata/", "text": "Концертна версия на \"Дама пика\" - една от знаковите опери на руския композитор Пьотр Илич Чайковски, ще представят артистите на Софийската опера и балет на 31 януари в залата на театъра. Гост-диригент ще бъде Константин Тринкс. В главната ролята на Герман ще бъде солистът на операта Мартин Илиев, а в ролята на Лиз ще влезе сопраното Александра Любчански. Чайковски пише музиката на \"Дама пика\", смятана за едно от най-добрите му произведения, само за 44 дни. Първото ѝ представяне на сцена е на 31 декември 1891 г. в Санкт Петербург. През 1926 г. е поставена и в България. Диригент на премиерата в София е руският музикант Юрий Померанцев, който работи по това време в столицата. Константин Тринкс е роден в Германия, където прави и успешна кариера като диригент. Познат е на българската публика от операта \"Парсифал\" и Вагнеровите шедьоври на сцената на Софийската опера и балет. В \"Дама пика\" участват още солистите Ангел Антонов, Бисер Георгиев, Даниел Острецов, Николай Войнов, Слави Манов, Иванка Нинова, Цвета Сарамбелиева, Баясгалан Дашням, Станислава Момекова, както и оркестърът и хорът на оперния театър. Билетите са в продажба на касите на Софийската опера и балет и онлайн  тук .", "date": "2020.01.24", "title": "Операта \"Дама пика\" отново на сцената на Софийската опера и балет"}
{"url": "https://www.dnevnik.bg/video/deniat_s_veselin_dremdjiev/2020/01/24/4020669_krum_zarkov_prez_2018_g_gerb_blokira_ideite_na/", "text": "През 2018 година Валери Симеонов през негови депутати внесе законопроект, с който искаше да ограничи местата, където се продават лотарийните талончета, и да ограничи рекламата по телевизията. Тогава управляващите от ГЕРБ \"заметоха\" този проблем и изпратиха за нотификация от Европейската комисия\", коментира в предаването \"Денят с Веселин Дремджиев\" по ТV+ и TV1 депутатът от БСП Крум Зарков. \"Ние бяхме готови и още сме готови да подкрепим тези мерки, защото не може да се продължи с тази агресивна реклама на този бизнес. Сега изведнъж управляващите, които преди това блокираха онази реалистична и полезна според нас идея, се засилиха да подкрепят една, която отива още по-напред\", каза още той. Целият коментар на Крум Зарков за идеите за промени в Закона за хазарта гледайте във видеото. Мнението на Бойко Борисов за предложените промени в Закона за хазарта -  тук. Какво целят предложените промени в хазарта според Божков -  тук . Какво ще се случи с бизнеса на Васил Божков -  тук. Какво е накарало Божков да вземе \"Левски\" -  тук. Ще съществува ли \"Левски\" според Валери Симеонов -  тук. Видео от срещата на Божков с феновете -  тук . Видео от пресконференцията на финансовата инспекция -  тук , а още по темата -  тук .", "date": "2020.01.24", "title": ""}
{"url": "https://www.dnevnik.bg/sviat/2020/01/24/4020668_virusut_blokira_gradove_s_desetki_milioni_jiteli/", "text": "Между 30 и 40 млн. китайци са блокирани в 13 града като част от защитните мерки срещу новия коронавирус. Това става след като разболелите се по официални данни се увеличиха от едва няколко десетки миналата седмица до най-малко 830 души, като загиналите към 18 ч. българско време са най-малко 26 души. Към момента има болни в почти всяка китайска провинция. Болестта, започнала от Ухан, продължава да се разпространява в съседни азиатски държави, а в Съединените щати вече са регистрирани два случая (днес в Чикаго бе потвърден вторият). В Сингапур са три, пет - в Тайланд, по два - в Южна Корея и Япония и по един - във Виетнам и Тайван. Великобритания по-рано заяви, че е много вероятно да има заразени и на нейна територия, но това не бе потвърдено. Най-сериозно засегната обаче е провинция Хъбей, в който са повечето градове, за които са обявени транспортни ограничения - включително Ухан. Вече повече от ден Ухан е скован от транспортна парализа, без влакове, автобуси и самолети (проблем за  мегаполиса с 11 млн. души население ); публичните събирания са сведени до минимум, а  управата строи специална болница за заразените , с обещанието сградата да е готова за 10 дни. Лечебните заведения в града са претоварени - както заради случаите на заразени, така и заради искащите да се прегледат.      В другите градове ограниченията варират - някои затварят жп гарите си, други автогарите си, а в трети жителите се предупреждават да не напускат. Това може да е проблем в момент, когато започва Новата година по китайския календар (това се случи преди минути по китайско време, тъй като в азиатския гигант настъпи 25 януари). В Пекин и Шанхай се препоръчва на хората, които се връщат от Хъбей и засегнатите градове там, да останат вкъщи две седмици, за да не се разпространява заразата, пишат местни медии, цитирани от Би Би Си. В столицата не работят ключови атракции като Забраненият град, част от Великата китайска стена се оказа затворена за туристи, отменен е международният новогодишен карнавал в Хонконг, заедно с редица публични събития, отбелязващи празника, из цял Китай и в Макао. И в двете китайски територии бяха регистрирани случаи на заболели от вируса. Световната здравна организация все още не  класифицира вируса като \"международен риск\"  заради малкото случаи на заболели в чужбина. Държавите същевременно се опитват да ограничат броя на болните с термоконтрол на летищата си при полети, пристигащи от Китай. Генералният директор на СЗО Тедрос Гебрейесус обаче не изключва, че коронавирусът \"може и да стане\" риск на световно ниво.", "date": "2020.01.24", "title": "Вирусът блокира градове с десетки милиони жители, докато Китай посреща новата година"}
{"url": "https://www.dnevnik.bg/bulgaria/2020/01/24/4020670_bjudjetut_na_bnr_oshte_ne_e_utvurden_i_zatova/", "text": "Концертът за 85-годишнината на Българското национално радио, включващ връчването на голямата награда на името на Сирак Скитник и на годишните награди на радиото, беше предвиден за 25 януари, но днес (24 януари) беше отложен и за момента не е известно кога ще се състои. Причината е, че годишният бюджет на обществената медиа още не е утвърден от Управителния съвет. Това съобщиха от БНР в прессъобщение, изпратено до медиите днес. \"Ръководството на БНР се извинява за причиненото неудобство на всички участници и гости. Поканите ще бъдат валидни за спектакъла, когато бъде насрочена нова дата за неговото провеждане\", пишат още от обществената медиа. Пред \"Дневник\" от БНР уточниха, че според административната процедура първо трябва всички дирекции да изготвят бюджетите си, а след това на базата на тях Управителният съвет трябва да гласува разпределението на бюджета, отпуснат от държавата. От БНР допълниха, че всички тези неща вече са направени и утвърждаването на бюджета се очаква до няколко дни, но за жалост процедурата съвпада с предвиденото за 25 януари събитие и затова то е отложено. От обществената медиа изрично подчертаха, че става дума за техническа процедура и това по никакъв начин не е  свързано с новия директор на БНР Андон Балтаков. ", "date": "2020.01.24", "title": "Управителният съвет на Светослав Костов провали празника на БНР"}
{"url": "https://www.dnevnik.bg/bulgaria/2020/01/24/4020657_nova_versiia_georgi_kadiev_bil_avtor_na_teksta_v/", "text": "Не депутатът от ДПС Йордан Цонев, а депутатът от БСП Георги Кадиев бил автор на промяна в закона от 2014 г., с която лотариите са пропуснати сред хазартните игри, които плащат такси. Това съобщи самият Цонев днес в интервю за Би Ти Ви. Вчера в същото предаване депутатът от НФСБ Валери  Симеонов беше казал,  че Цонев е автор на пропуска. Днес Цонев каза, че е проверил стенограмите и е установил, че Кадиев, който през 2014 г. беше в групата на управляващата БСП, е внесъл текста между първото и второто четене, а депутатите от ГЕРБ, които по това време са били в опозиция, са го подкрепили \"абсолютно несъзнателно\". Дискусията около нормативната уредба на хазарта се разгоря тези дни отново покрай предложението на Симеонов за одържавяване на лотарийните игри и новия законопроект на Министерството на финансите, с който вчера беше предложена промяна в облагането за тях, но днес то  беше оттеглено . Основният засегнат е бизнесменът Васил Божков, който контролира \"Национална лотария\" и може да остане без лиценз, ако промените, инициирани от Симеонов, бъдат одобрени. Това е възможно да стане, защото водещата бюджетна комисия  ги одобри на първо четене.  Самият  Божков вече изказа подозрение,  че се прави опит бизнесът му да бъде отнет в полза на друг играч. Цонев съобщи днес, че ДПС няма да участва в дебатите по законодателните промени за хазарта, защото те не били в дневния ред на обществото, подложено на грипна епидемия, безводие и мръсен въздух. \"Ще гласуваме, но няма да участваме в дебата по темата и само репликата на г-н Симеонов ме накара да участвам днес\", каза Цонев. \"ДПС не се занимава със законодателство по темата с хазарта не за друго, а защото очевидно има неразбиране и всеки опит да се вкарат сериозни и строги регулации и контрол, се приема като лобизъм. Щом е така, нека всеки си носи отговорност\", каза депутатът. Той подчерта, че не упреква Кадиев в лобизъм, а само уточнява фактите.", "date": "2020.01.24", "title": "Нова версия: Георги Кадиев бил автор на текста в закона в полза на лотариите"}
{"url": "https://www.dnevnik.bg/sviat/2020/01/24/4020631_uchen_vuzstanovha_zvuk_ot_mumiia_otpredi_3000_g/", "text": "Изследователи във Великобритания възстановиха звук, издаван от човек, починал в Египет преди близо 3000 г., разказва британският  в. \"Гардиън\" . Мумифицираният в началото на XI в. пр.н.е., по времето на фараон Рамзес Единайсети, Несямун в момента е изложен в Градския музей на Лийдс. Изследвания сочат, че той е бил на около 50 г. при смъртта му, настъпила според някои учени вследствие на удушаване. Други говорят за алергична реакция, вероятно от ужилване по езика, и така обясняват защо той (запазен заради мумифицирането) е стърчал от устата на Несямун. И след смъртта Несямун среща трудности - мумията му се разминава с унищожаване, след като бива преместена от Лийдс през 1941 г., малко преди бомбардировки, разрушили музея. Сега екип от учени в Лондон е възпроизвел с 3D принтер модел на говорния му тракт, за да разбере как е звучал. Екипът предупреждава, че възстановката не е на \"речта му\", а на \"звука на Несямун, докато е в саркофага\", по думите на проф. Дейвид Хауард, съавтор на изследването. Тя възпроизвежда начина, по който въздухът е минавал през ларинкса на Несямун, за да се получи звук от него, а не звук, който той би издал през живота си. \"Звукът на Несямун\", пресъздаден от учените, е \"електронен\" и съответства на начина, по който биха вибрирали гласните му струни след преминаване на въздух през ларинкса. Изследванията на ларинкса му, размерите им, както и тези на говорния апарат показват, че гласът му вероятно е бил много важен за работата му - може би е трябвало да говори или пее. Следващата стъпка, която екипът би искал да опита, е с компютърен модел да раздвижи говорния му тракт, за да се формират различни гласни звуци и \"накрая и думи\".", "date": "2020.01.24", "title": "Учени възстановиха звук от мумия отпреди 3000 г."}
{"url": "https://www.dnevnik.bg/video/deniat_s_veselin_dremdjiev/2020/01/24/4020681_finansist_do_sredata_na_2020_g_feisbuk_mogat_da/", "text": "\"Фейсбук\" са в състояние да имат съвършено добре работещ мобилен портфейл в рамките на първата половина на 2020 година, коментира в предаването \"Денят с Веселин Дремджиев\" по ТV+ и TV1 финансистът Филип Генов, изпълнителен директор на F27 и един от основателите на Sophia Lab - български тинк-танк за развитие на технологичния бизнес. Той напомни и, че през ноември миналата година \"Гугъл\" също обяви, че планира да предложи услуга за разплащане. \"Тази банка трябва да се появи в страните от Европейския съюз до края на тази година\", съобщи Генов.  \"Технологиите са първото нещо, което променя финансовия сектор. Променя се начинът, по който хората правят транзакции, спестяват и кредитират. Всеки един от хората, които ползват мобилни портфейли, установява, че финтек компаниите са много по-дружелюбни, отколкото конвенционалните банки\", подчерта той. Генов цитира анализ на консултантите от \"Маккинзи енд Къмпани\", според който финансовите институции с пазарен дял под 5% ще живеят още не повече от 10 години. ", "date": "2020.01.24", "title": ""}
{"url": "https://www.dnevnik.bg/evropa/2020/01/24/4020381_te_sa_mladi_i_obrazovani_i_se_vrushtat_v_bulgariia/", "text": "                         Защо някои млади българи, получили образование в добри европейски университети, се завръщат в България? Какво ги привлича - и какво ги дразни след завръщането им? Кирил Крумов, Диляна Симеонова и Димитър Дренски, възпитаници на германски ВУЗ-ове, са намерили своето място в България. И не съжаляват за избора си да се завърнат. \"Чувствах се третиран като \"втора класа\" човек\" 29-годишният Кирил, бакалавър, не съжалява, че се е върнал. Поне засега. Казва, че в Германия е третиран като \"втора класа\" човек. \"Имам случай, в който се обаждам на обява за апартамент под наем само час след като е пусната, и ми отказват, само заради акцента. А няма как някой да го е огледал и взел за един час\", разказва той. Днес Кирил се чувства добре в България. Една от причините за това е, че не е успял да се отдалечи прекалено много. \"Не бях прекарал много дълго време в Германия и се връщах достатъчно често, за да не преживея много голям културен шок\", отбелязва той. Смята, че когато в България кажеш, че си завършил в Германия, \"хората те приемат по-насериозно\". Възпитаникът на Манхаймския университет не съжалява за избора си: \"Нямам намерение да се връщам в чужбина. А и винаги съм искал да отгледам българчета, а не чужденци.\" Много от неговите приятели също са се върнали и планират да останат. Въпреки че в България условията на живот са \"далеч от идеални\", смята, че стандартът му на живот не е по-лош от стандарта, който е имал в Германия. А и след първите една-две години от завръщането си вече се е отказал да прави сравнения. Смята, че най-големите проблеми на България са \"мизерията и селският манталитет на повечето хора\". И все пак: има ли нещо германско, което Кирил би искал да \"внесе\" в България? Категоричен е: образованието. \"В България по мое време се преписваше дори и в елитни гимназии. Затова, когато заминах за Германия, освен че трябваше да уча, трябваше да се науча да уча. А уж трябваше да го мога от училище.\" \"Понякога се чудя защо се прибрах\" В навечерието на своите 30 Диляна Симеонова изгражда живота си в София. Взела си е куче, ремонтирала е собствен апартамент, има \"страхотна приятелска среда и страхотна работа\". \"За момента не виждам защо да се местя където и да било другаде\", казва тя. Диляна Симеонова е завършва културология и стопанско управление в Манхайм, бакалавър. След това получава пълна стипендия, за да участва в магистърската програма \"Европейски бизнес и финанси\", финансирана по европейска линия - една година обучение в УНСС в София и една година в бизнес училището към университета \"Нотингам Трент\" във Великобритания. Но, както сама казва, понякога животът ни изненадва. \"След като взех бакалавърска степен, се завърнах уж за малко в София, за да прекарам повече време с родителите си и да уча за TOEFL и GMAT на спокойствие.\" Това \"за малко\" продължава вече две години - една година стажува в \"Луфтханза техник\" и една година учи в УНСС. Време, в което е научила много - и не съжалява за решението си да остане. Чувства се добре, макар и да има моменти, в които се чуди защо се е прибрала. \"Това са просто моменти\", казва тя. Благодарна е на родителите си, които всяка ваканция я изпращали в Хайделберг или в Манхайм, при сестра ѝ, за да свиква със странстването и да разширява кръгозора си. И Диляна като Кирил отдавна е спряла да прави сравнения между България и Германия. \"Както не сравнявам себе си с другите хора, така и не сравнявам дома си с чужди домове. За мен България е избраният мой дом и съм фокусирана върху това да го направя по-добър за себе си и за околните. Сравнявам сегашното състояние на България с това, което може да се случи, ако развиваме себе си, бизнеса, с който сме се захванали, ако продължаваме да се интересуваме за състоянието на околната среда.\" Какво от Германия би искала да \"внесе\" в България? \"Бих искала да мога да разграничавам работния от личния живот по-ярко - така, както германците умеят най-добре. Освен това за мен е изключително важно човек да е работлив и да не се скатава. Работиш ли - работи. Почиваш ли - почивай\", казва Диляна. \"Изборът ми е окончателен\" Димитър Дренски се дипломира като бакалавър от университета \"Хайнрих Хайне\" в Дюселдорф. Придобива степен магистър в Задочния университет в Хаген. \"Идеята на образованието ми в чужбина беше да натрупам опит в една от най-добрите икономики в света и да прилагам наученото в България. А за самото завръщане просто се отвори добра възможност\", разказва той. Димитър не съжалява за избора си, тъй като винаги е искал да се завърне в България. \"Смятам го за окончателен.\" Лаконичен е относно сравненията между България и Германия. \"И двете страни и среди си имат плюсове и минуси. Сравнявам инфраструктурата, мисленето и поведението на хората, отношението между тях, комуникацията, работната етика и т.н.\" Има няколко качества, които цени в германците и би искал да види и на българска почва: дисциплината, изпипването на детайлите и отговорното отношение към това, което вършиш на работното място. \"Позитивното е, че в България има все повече хора, които подхождат изключително професионално към задълженията си и така дават добър пример на останалите\", отбелязва Димитър Дренски. Тези трима млади българи избраха да се завърнат. България се нуждае от още много като тях.", "date": "2020.01.24", "title": "Те са млади и образовани. И се връщат в България"}
{"url": "https://www.dnevnik.bg/video/lice_v_lice/2020/01/24/4020690_dps_niama_da_uchastva_v_debata_za_hazarta_zashtoto/", "text": "ДПС не иска да участва в дебата за хазарта, защото смятаме, че към днешния момент тя не е основната тема в българското общество\". Това обяви в предаването \"Лице в лице\" по Би Ти Ви депутатът Йордан Цонев. Партията няма да участва в дебата, но ще участва в гласуването в пленарната зала, уточни той. Цонев съобщи, че е проверил стенограмите в Народното събрание и е установил, че  депутатът от левицата Георги Кадиев е предложил промяната в закона от 2014 г. , с която лотариите са пропуснати сред хазартните игри, които плащат такси. Всичко от сблъсъка за хазарта четете  тук  Мнението на Бойко Борисов за предложените промени в Закона за хазарта -  тук. Какво целят предложените промени в хазарта според Божков -  тук . Какво ще се случи с бизнеса на Васил Божков -  тук. Какво е накарало Божков да вземе \"Левски\" -  тук. Ще съществува ли \"Левски\" според Валери Симеонов -  тук. Видео от срещата на Божков с феновете -  тук . Видео от пресконференцията на финансовата инспекция -  тук , а още по темата -  тук .", "date": "2020.01.24", "title": ""}
{"url": "https://www.dnevnik.bg/biznes/2020/01/24/4020665_durjavata_shte_plati_15_mln_za_reklama_na_turizma_no/", "text": "Държавата е отделила 15 млн. лв. за реклама на българския туризъм, но ще го изплати на компаниите - организатори само под условие, че ще доведат обещания брой туристи. Министерството на туризма разчита, че кампанията ще увеличи с 200 - 300 хиляди души туристопотока от четири основни за България пазара. Механизмът за насърчаване на организирания туризъм чрез маркетингови и рекламни кампании на целеви за България входящи пазари ще се прилага между 1 май и 31 октомври, съобщи БТА.  Процедурата е разделена на четири лота за четири основни пазара: Германия - с бюджет от 5 млн. лв., Великобритания - 2.5 млн. лв., страните от Вишеградската четворка - 3.75 млн. лв. и Русия - 1.25 млн. лв. Сумите са без ДДС. Министърът увери, че процедурата е направена прозрачно, съобразена е и с европейските правилата. Очаква се обявата да бъде публикувана в понеделник или вторник в Официалния вестник на ЕС. За да сме сигурни, че парите ще се изразходват ефективно, а не просто похарчени, тази процедура за първи път е ориентирана към резултат, каза министърът и уточни, че ще се плаща само при постигане на заявения предварително конкретен брой туристи, които ще посетят България за летен туризъм и ще са отседнали в регистрирани места за настаняване от системата ЕСТИ. Предвижда се 15 на сто авансово да се плаща при подписване на договор, а останалите средства ще се преведат след доказване на резултата. По думите на министъра, ако заложените резултати в тази процедура бъдат постигнати, ще може да се разчита този механизъм да действа постоянно, включително и с по-голям бюджет. На следващ етап ще може да се разшири действието му и за зимния сезон, а и целогодишно. По механизма ще може да кандидатстват всички юридически лица, които отговарят на техническите изисквания в заданието, като се предвидени възможности за всякакви маркетингови активности. Очаква да има сериозен интерес към процедурата, особено от ключовите и големи туроператори, които работят с дестинация България, каза министърът, цитирана от БТА.", "date": "2020.01.24", "title": "Държавата ще плати 15 млн. за реклама на туризма, но под условие"}
{"url": "https://www.dnevnik.bg/bulgaria/2020/01/24/4020350_kratki_novini_samo_v_dve_oblasti_v_bulgariia_ne_e/", "text": "                         Полицията евакуира посетителите и работещите в търговски център на столичния булевард \"Ситняково\" заради бомбена заплаха, съобщи Нова телевизия. Сигналът за бомбата е подаден в 18:10 ч. Няма открито взривно устройство. Управата на мола увери, че процедурата по осигуряване на сигурност на посетителите и служителите е спазена и те са евакуирани. Всички клиенти, които са оставили автомобилите си, ще могат да напуснат търговския център с тях безпрепятствено утре. Актуална информация могат да следят на Facebook страницата: https://www.facebook.com/serdikacenter.bg/ Класиралият се втори в поръчката за детската болница обжалва класирането Класираният на второ място консорциум \"Детска болница – София\" обжалва пред Комисията за защита на конкуренцията резултата от обществената поръчка за изграждането на новата детска болница, предаде Mediapool. Тя  беше спечелена  от обединението \"Детско здраве\" , включващо\"Главболгарстрой\" АД, \"ГБС – Пловдив\" АД и \"Главболгарстрой Интернешънал\" АД с оферта от 77.8 млн. лева без ДДС или 93.4 млн. лв. с ДДС. Предложението на \"Детска болница - София\", в което влизат българската фирма \"Климатроник\", мексиканската \"Иновасионес техникас ен симентасион СА ДЕ СВ\" и испанската \"Проес консулторес\" беше за 79.5 млн. лв. без ДДС или 95.4 млн. с ДДС. Със символична първа копка днес започва изграждането на бъдещия ГКПП Рудозем - Ксанти, съобщи БНР. Той ще бъде седмият на границата с Гърция и се очаква да бъде открит до края на годината. Поръчката за строителство на пункта и подходът към него беше обявена от областния управител на Смолян Недялко Славов. Стойността на обекта е малко над 17 млн. лв. с ДДС. Ще се изградят три административни сгради, две контролни кабини, площадка за мобилен рентген, ще се изградят три отделни пътни трасета с по 4 самостоятелни ленти за движение. Само в две области няма африканска чума по свинете Само в две от 28-те области в България няма регистриран случай на африканска чума по свинете сред дивите прасета. Това заяви министърът на земеделието Десислава Танева пред БНТ. По думите ѝ в Кърджали и Хасково все още няма нито един такъв случай. Тя обясни, че към днешна дата има регистрирани пет огнища на африканска чума по свинете. Две от тях са в големи индустриални ферми. Засегнатите свине са над 60 хил. Едното огнище вече е унищожено. Приключва унищожаването и на второто.", "date": "2020.01.24", "title": "Кратки новини: Заради сигнал за бомба беше опразнен търговски център в София"}
{"url": "https://www.dnevnik.bg/sport/2020/01/24/4020520_v_opit_da_se_konkurira_s_golemite_ligi_germanskiiat/", "text": "Германската футболна лига (DFL) обмисля да намали минимално позволената възраст за играчите, които се състезават професионално. Според \"Билд\" и \"Велт\" от следващия сезон DFL планира да позволи на клубовете от първите две нива да разчитат на футболисти на минимална възраст 16 години. \"Вярваме, че е желателно да дадем на младите играчи възможно най-много време за личното им развитие. Има логика в това, да включим най-големите таланти по-рано на високо ниво, като такива примери има в чужбина\", каза спортният директор на националните отбори към Германския футболен съюз в Панайотис Чатциалексиу. Той вярва, че промяната е справедлива. В момента минимално разрешената възраст в професионалния футбол в Германия е 18 години. Изключение са случаите, когато съответният играч е част от отбора до 19 години на клуба. Най-младият дебютант в историята на бундеслигата е Нури Шахин, който се появи в игра на 16 години и 335 дни за \"Борусия\" (Дортмунд) през 2005 г. Полузащитникът получи право да играе, тъй като беше в състава до 19 години. Бившият футболист на \"Борусия\" Ларс Рикен вярва, че Бундеслигата изостава спрямо големите първенства, защото не позволя на клубовете да използват талантливи млади състезатели. Според треньора на \"Лайпциг\" Юлиан Нагелсман подобна стъпка може да има отрицателни последици за младите играчи, които ще бъдат подложени на по-голям натиск.", "date": "2020.01.24", "title": "В опит да се конкурира с големите германският футбол намалява минималната възраст"}
{"url": "https://www.dnevnik.bg/bulgaria/2020/01/24/4020713_glavniiat_redaktor_na_klub_z_osudi_pik_i_blic_za/", "text": "Главният редактор на \"Клуб Z\" Светлана Джамджиева осъди сайтовете \"Блиц\" и \"Пик\" заради обидни и клеветящи я публикации, уронващи доброто ѝ име, се казва в съобщение на сайта на списанието. Софийският градски съд е потвърдил решението на районния, че публикациите са нанесли неимуществени вреди на Джамджиева, включително здравословни, а обясненията, че просто са използвали \"цветист език\" клеветейки и обиждайки я, което не било наказуемо, са несъстоятелни, информира \"Клуб  Z\". Пред съда е било признато, че работещите в двата сайта нямат практика да проверяват достоверността на \"информацията\", която публикуват. \"Пик\" и \"Блиц\" трябва да платят на Джамджиева по 10 000 лева плюс законните лихви от 2016 г., от когато са публикациите, както и разноските по делото.", "date": "2020.01.24", "title": "Главният редактор на \"Клуб Z\" осъди \"Пик\" и \"Блиц\" за клеветящи публикации"}
{"url": "https://www.dnevnik.bg/bulgaria/2020/01/24/4020716_prevodut_na_pod_igoto_se_okaza_nezakonen_tirajut_moje/", "text": "Т. нар. превод на романа \"Под игото\" на съвременен български език, издаден от издателство \"Византия\", нарушава разпоредбите на Закона за авторското право, а разпространяването на тома в книжарниците е административно нарушение. До този извод е стигнало Министерството на културата. Ведомството се е самосезирало по медийни публикации и е връчило акта за нарушение на издателството. Според текстовете на закона, на които министерството се позовава, издателството може да бъде глобено с между 2 хил. и 20 хил. лв., а тиражът - иззет и унищожен от МВР.  Изданието нашумя в края на миналата година след противоречивия опит на \"преводача\" Нели Стефанова да замени или обясни над 6 хил. думи от текста на Вазов с такива, които претендират да са съвременни български. Според нея голяма част от думите са непознати за съвременните младежи. Стефанова е и собственик на издателството. Според Министерството на културата обаче Стефанова е нарушила закона, който безсрочно защитава правото на автора \"да иска запазване на целостта на произведението и да се противопоставя на всякакви промени в него, както и на всяко друго действие, което би могло да наруши законните му интереси или личното му достойнство\". Законът натоварва Министерството на културата да следи за спазването на тези права след смъртта на автора, като предвижда възможност да разрешава промени в произведението само в изключителни случаи. Искане за разглеждане на каквито и да е било промени по текста на \"Под игото\" на Иван Вазов не е постъпвало във ведомството. Експертите на министерството са прегледали съдържанието на \"Под игото на съвременен български език\", и са установили значителни променя спрямо текста, издаден от \"Български писател\" през 1980 г.  Освен това издателството е записало, че \"така преведен, романът в този си вид е обект на авторско право и нито част от него, нито целият текст може да бъдат публикувани без писменото разрешение на издателя и преводача или на неговите наследници\".", "date": "2020.01.24", "title": "\"Преводът\" на \"Под игото\" се оказа незаконен, тиражът може да бъде унищожен"}
{"url": "https://www.dnevnik.bg/sviat/2020/01/24/4020719_zemetresenie_s_magnitud_68_be_registrirano_v_iztochna/", "text": "Земетресение с магнитуд 6.8 бе регистрирано в Източна Турция, предадоха световните агенции, като се позоваха на Европейско-Средиземноморския сеизмологичен център. Световните агенции съобщават за поне 14 загинали.  Епицентърът е бил близо до град Сивридже, в едноименния окръг, в провинция Евлязъг, предаде Асошиейтед прес. Дълбочината е била 10 километра, посочва Ройтерс. Трусът е бил усетен в Израел, Ирак и Сирия, добавя ТАСС. Земетресението е било усетено в 20.55 ч. местно време (17.55 ч. по Гринуич). Съседните Сири и Иран съобщават, че населението там го е усетило, а медиите в Ливан казват, че трусът е стреснал жителите на Бейрут и Триполи.      Турският вътрешен министър Сюлейман Сойлу заяви пред медиите, че \"Сивридже е много сериозно засегнат и спасителни екипи отиват натам\". Според него са се срутили сгради в района. Няма данни за пострадали или загинали български граждани, съобщава пресслужбата на българското министерство на външните работи. Посолството в Анкара е в постоянен контакт с местните власти. При необходимост от съдействие българските граждани могат да се свържат с посолството ни в Анкара на телефони : + 90 312 467 20 71; + 90 312 427 51 42; + 90 533 376 37 69      Вътрешният министър Сюлейман Сойлу каза, че според националната скала за бедствия това е от трета степен, което означава нужда от помощ на национално равнище. Следващата степен изисква международна помощ. Трусът е в отдалечен е рядко населен район и властите може да се нуждаят от повече време, за да разберат мащаба на щетите. Спасителни екипи опитват да достигнат до хората, нуждаещи се от подслон, одеала и легла при температури под нулата.", "date": "2020.01.24", "title": "Земетресение с магнитуд 6.8 уби поне 14 души в Източна Турция"}
{"url": "https://www.dnevnik.bg/photos/2020/01/24/4020519_fotogaleriia_svetovnite_snimki_na_denia_-_24_ianuari/", "text": "Ру И, мъжка гигантска панда, яде бамбук в зоопарака в Москва, Русия.", "date": "2020.01.24", "title": "Фотогалерия: Световните снимки на деня - 24 януари"}
{"url": "https://www.dnevnik.bg/sport/2020/01/24/4020658_za_vozniachki_s_ljubov/", "text": "Борбена, с непримирим дух и винаги с усмивка. Така повечето състезателки в тениса описаха Каролин Вознячки, която в петък изигра последния си мач. На 29 години датчанката сложи край на кариерата си, в която спечели 30 титли. Най-големият успех на Вознячки беше достигането до първото място в ранглистата, на което престоя 71 седмици, и триумфът на Australian Open през 2018 г. Това е и единствената й титла от турнирите в Големия шлем.", "date": "2020.01.24", "title": ""}
{"url": "https://www.dnevnik.bg/sviat/2020/01/24/4020721_kitaiskiiat_virus_stigna_do_evropa_franciia_obiavi_za/", "text": "Френският министър на здравеопазването Анес Бюзен обяви, че първи два случая на зараза с новия коронавирус са потвърдени във Франция. Това са и първите случаи в Европа, предадоха световните агенции. Първият потвърден случай е при пациент, приет в болница в Бордо, а втория е в Париж, уточни министърът. Тя увери, че властите ще направят всичко възможно, за да не се разпространи вирусът. Бюзен добави, че вероятно може да има и други случаи на зараза във Франция, предаде Ройтерс. Според френски медии при единият от двата случая във Франция - този в Бордо - става дума за мъж, който неотдавна се е върнал във Франция от Китай, преминавайки през Нидерландия. Той е от китайски произход и е бил в Ухан по работа. Живее в Жиронд във Франция. Засега не се знае много за парижкия потвърден случай. Досега извън континентален Китай случаи на зараза има в Южна Корея (2 случая), в САЩ (2 случая), в Япония (2 случая), в Непал (1 случай), Сингапур (1 случай), Тайван (1 случай), Тайланд (4 случая), Виетнам (2 случая), Хонконг (2 случая), Макао (2 случая), припомня Франс прес. В повечето случаи става дума за китайци от Ухан или за местни жители, които са се завърнали от пътуване в Ухан - китайския град, откъдето тръгна заразата. Според равносметка на Франс прес заразените са общо 830, като повечето от случаите са в Китай. Смъртните случаи са 26. Според равносметка на ТАСС разболелите се са 900./БТА", "date": "2020.01.24", "title": "Китайският вирус стигна до Европа, Франция обяви за 2 случая"}
