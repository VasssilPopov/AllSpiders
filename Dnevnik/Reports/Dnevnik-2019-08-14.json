{"url": "https://www.dnevnik.bg/analizi/2019/08/14/3951021_kato_niama_barselona_i_valensiia_e_barselona/", "text": "                         Ааааа, не! Няма да мине тая работа така! Не сме в развития социализъм да пращат стъпилите накриво по дипломатическите ни служби в чужбина. Кой предложи Пламен Георгиев за консул? Захариева? Защо, бе? С какви мотиви? Поради каква причина Министерският съвет прие това решение? Защо в закрито заседание? Дори да се направим, че не разбираме действителните мотиви, от чисто формална страна как се установи, че Пламен Георгиев отговаря на изикванията на закона? Съгласно чл. 24 от Закона за дипломатическата служба: (2) По изключение за ръководител на задгранично представителство може да бъде назначено лице, което не е от състава на дипломатическата служба само когато то: 1. е изявена личност, която се ползва с безспорно добро име и авторитет в Република България; 2. отговаря на изискванията по чл. 27, ал. 1, т. 1, 2, 3, 4 и 5. Ясно е, че Пламен Георгиев не отговаря на критериите по ал. 1, значи трябва да отговаря на изискванията за изключение по ал. 2 Вижда се, че изискванията по ал. 2 трябва да са налице едновременно. Тъй като е общоизвестно, че Георгиев не се ползва с безспорно добро име (той, ако се ползваше с добро име, нямаше да се налага да подава оставка като ръководител на КПКОНПИ), липсва първото изискуемо по закон условие, поради което не е необходимо да се проверява дали останалите по т. 2 са налице. Макар че и за тях откровено се съмнявам, по-специално относно това по чл. 27 ал. 1 т. 3 да владее най-малко два чужди езика, поне единият от които официален за Организацията на обединените нации, или процедурен език, използван от Европейската комисия Защо си мисля, че колкото са го проверявали, преди да стане председател на КПКОНПИ, толкова са го проверявали и сега. Изключението Пламен Георгиев. Точка! Владетелят на терасата отива консул във Валенсия. Ей на това му се вика - работа в екип с изпълнителната власт!:) Като няма Барселона, и Валенсия е Барселона. ...И почвам да бегам, бате. Държавата ни действа с неотклонна тройна цел - да граби и консумира денонощно, да държи ограбваните в страх и подчинение и с цената на всичко да засланя и отървава членовете на шайката.Това е, по случайност, и мисията на всяка мафиотска група от Сицилия до Япония. Те обаче са много по-деликатни и недемонстративни в действията си. Демонстративни разбойници са само тоталитарните върхушки. \"Във низините низвергнут из холма и делегатом изпратен в Стокхолма. ...Но какво да се прави -- отколешни нрави...\" Корупцията и послушанието се възнаграждават охолно.... Е, и ще наглежда имотите в БарЦелона и околията. Ей, много ценен този кадър, не могат да му намерят награда за нещата, дето ги знае и не ги казва! Това не е новина, това е симптом за тежка политическа корупция. Колко важен трябва да е проваленият председател на злощастната КПКОНПИ? Подиграха се на партията ГЕРБ, която беше принудена мълчаливо да му бере срама насред предизборна кампания, за да бъде скрит дълбоко няколко месеца. Подиграха се на Народното събрание, като вкараха оставката му извънредно, минути след подаването й, като последна точка преди ваканцията и я приеха без дебат, за да го скрият отново от публичност. Подиграха се на Висшия съдебен съвет, който беше събран спешно и извънредно, за да го възстанови като прокурор. . Подиграха се на Министерството на външните работи, което го предложи по принуда и абсолютно необосновано за генерален консул във Валенсия, за да го скрият далеч. Подиграха се на целия кабинет, който го одобри в екстремно кратък срок, за да няма време за обсъждане, пак с цел да го скрият от публичност. Подиграха се на българската общност в Испания, като пращат там човек, който няма понятие от дипломатическа и консулска дейност, само и само да не дразни с присъствието си в София. Е, явно е много важен. И кой се подиграва с хора и институции ли? Има само един, който може да осигури тази светкавична поредица от абсурди - Бойко Борисов. Браво за ефективността! Но помнете - трупът е скрит, но уликите остават!", "date": "2019.08.14", "title": "\"Като няма Барселона, и Валенсия е Барселона\""}
{"url": "https://www.dnevnik.bg/sviat/2019/08/14/3951075_brjuksel_london_i_vashington_severna_makedoniia_da/", "text": "Международната общност единодушно иска от властите в Северна Македония да покаже, че случаят \"Рекет\" - замесил македонския бизнесмен с български паспорт Йордан (Орце) Камчев - може да се превърне в пример за върховенство на закона в работеща правова държава. Това съобщиха издания в страната, след като посланиците на Лондон и Вашингтон, както и еврокомисарят за разширяването Йоханес Хан коментираха скандала от последната седмица. В четвъртък италианското издание \"Ла верита\" започна с публикация на записи, според които Камчев е дал подкуп за специалния прокурор на Северна Македония  Катица Янева , за да се реши дело за пране на пари в негова полза. В записи, публикувани от предаването на подкупа на съмнителни бизнесмени, се намесва името на премиера Зоран Заев, включва се самата Янева, споменава се и роля на \"българите\", които според Камчев не бива да се \"месят\" в случая. Обвиненията са \"сериозни\" и изискват прозрачен, навременен и внимателен отговор, заяви посланикът на САЩ Кейт Бърнс в \"Туитър\". Рейчъл Галоуей, която представлява Великобритания, написа в профила си в същата социална мрежа, че ако се укрепи върховенството на закона, това ще е жизненоважно за Северна Македония и \"възможност за независимите институции да покажат отдаденост на справедливостта за всички граждани\". Малко по-рано еврокомисар Хан написа, че \"борбата срещу корупцията на високо ниво трябва да продължи\" и трябва да се търси \"правна отговорност\" за всички наказателни дела, включително и \"тези, които произлизат от незаконните подлушвания\", без \"каквато и да било намеса\". Комисарят вчера имаше и телефонен разговор със Заев, в който според македонски издания е важно да се действа бързо и ефикасно за решаване както на случая \"Рекет\", така и на другите от специалната прокуратура. Посланието на западните представители дойде в момент, когато отговарящият за европейските въпроси вицепремиер Буяр Османи е на работно посещение в Хелзинки. Там той ще обсъжда с представители на финландските власти възможността за начало на преговори с Европейския съюз. Решението, отложено през лятото, би трябвало да се вземе през октомври. Изпускане на напрежението Започна и разпитът на представители на прокуратурата, включително на отговарящия за делото на Камчев прокурор Лиле Стефанова. Очаква се скоро да се отправи такава покана и до Янева. Междувременно съдът взе решение двамата бизнесмени - Боян Йовановски и Зоран Милески - обвинени, че са поискали подкупа от Камчев, за да го дадат на Янева, да останат в ареста още 30 дни (т.е. до средата на другия месец). Опозицията използва случая да поиска оставката на Заев - както с аргумента, че името му се споменава в записите, така и защото Специалната прокуратура, повдигнала обвинения срещу редица настоящи и бивши представители на ВМРО-ДПМНЕ, е дискредитирана от твърденията за ръководителя ѝ. Напрежението за премиера Заев достигна висока точка, след като вчера каза за медиите, че няма да позволи \"няколко престъпници\", \"суетен журналист\" и хомосексуален (но използваната дума  бе силно обидна ) \"да свалят това правителство от власт\". Той настоя, че всеки замесен ще носи отговорност. \"Очаквам разследването да ми покаже доказателствата за Катица Янева, за Зоран Заев... само така ще се види, че има върховенство на закона.\" Заев настоя, че няма да подаде оставка заради скандала. \"Всеки намесен\" ще носи отговорност, добави той. С тези думи Заев си навлече критики, след като Съветът за етика в медиите определи думите му като неприлягащи на човек с публична функция. Намеса в работата на журналистите, както и така срещу ЛГБТ общността е неприемлива, добави съветът. Премиерът обясни в \"Туитър\", че бил погрешно разбран и използвал думата като особеност на характера, а не за да обозначи сексуална принадлежност. Той заяви, че ЛГБТ общността разчита на уважението му и \"извинява\" ѝ се и ще се бори за правата ѝ. Извинил се и преди да употреби думата (както и се вижда от записа), защото контекстът бил друг. След случая \"Рекет\" и президентът Стево Пендаровски, иначе поддържан от Заев по време на изборите, не го защити в прав текст. В обръщение вчера Пендаровски поиска всички замесени да бъдат изправени пред правосъдието, без да споменава премиера.", "date": "2019.08.14", "title": "Брюксел, Лондон и Вашингтон: Северна Македония да покаже, че правовата държава работи"}
{"url": "https://www.dnevnik.bg/skorost/2019/08/14/3951086_putnata_agenciia_struma_e_seriozno_zasegnata_ot_pojara/", "text": "Движението по моста при 62-ри км на магистрала \"Струма\" край Дупница остава ограничено и в следващите дни, съобщиха от Агенция \"Пътна инфраструктура\". АПИ обаче не уточнява колко точно дни ще бъде затворена магистралата заради пожара в сметище, което се намира непосредствено под моста. Днес екип от специалисти на Института по пътища и мостове в АПИ и на строителя направиха оглед на съоръжението, което беше обхваното от огъня. Обследвани са стълбовете на съоръжението, ригели, фуги, греди и лагери. От пожара са засегнати 13 колони, от които 5 сериозно, 2 ригела, 3 греди, отводнители и няколко лагера на моста. \"Констатацията на експертите е, че части от моста и двете платна са силно засегнати от пожара и с оглед безопасността на движение е задължително спиране на трафика. Трафикът се пренасочва по обходен маршрут от пътен възел \"Дупница\" по път I-1 (E-79) до пътен възел \"Бобошево\" на магистрала \"Струма\" и обратно\", пише в съобщението си пътната агенция. След като бъде изготвена точна количествено-стойностна сметка за необходимите ремонтните работи, АПИ ще предяви иск към собственика на предприятието, направил нерегламентираното сметище и предизвикало пожара. По-рано днес Агенция \"Пътна инфраструктура\" внесе сигнал в Районна прокуратура - Дупница, срещу собственика на цеха. Малко след това премиерът  Бойко Борисов допълни,  че прокурорите трябва да работят по казуса и виновникът да бъде вкаран в затвора.", "date": "2019.08.14", "title": "Пътната агенция: \"Струма\" е засегната от пожара и остава затворена в следващите дни"}
{"url": "https://www.dnevnik.bg/skorost/2019/08/14/3951085_mvr_veche_tursi_v_socialnite_mreji_signali_za_podkupni/", "text": "В дирекция \"Вътрешна сигурност\" на Министерство на вътрешните работи от началото на годината има служители, които търсят сигнали за корумпирани пътни полицаи сред публикациите в социалните мрежи, съобщи директорът на службата старши комисар Румен Ганев. Този подход се прилага от началото на годината, като специална програма търси определени термини и кодови думи в постовете. До юли има повече от 10 отработени сигнала, по публикации във \"Фейсбук\". Именно по тази линия се е стигнало до пътен полицай, поискал пари от шофьор до турското посолство. Старши комисар Ганев посочи, че сигнали се приемат на телефон 112 и номера в МВР и дирекция \"Вътрешна сигурност\", които могат да се намерят на техните сайтове. Наблюденията на Ганев, който е начело на \"Вътрешна сигурност\" от създаването на службата преди 10 години, сочат, че в последните четири години броят на сигналите остава почти без промяна, но качеството им спада. Статистиката сочи, че над 40% от сигналите са недействителни, като често те се подават срещу пътни полицаи, които са си свършили твърде съвестно работата си. Румен Ганев посочи, че от 2015 година се използва и видеонаблюдение, като се разчита на камерите в колите, като при тях се забелязва намаляване на броя на нарушенията. В заключение той обобщи, че познатият израз \"Какво правим сега\", с който пътните полицаи си просят пари или услуги, е останал в миналото.", "date": "2019.08.14", "title": "МВР вече търси в социалните мрежи сигнали за подкупни пътни полицаи"}
{"url": "https://www.dnevnik.bg/sviat/2019/08/14/3950932_norvegiia_potvurdi_che_niama_opasnost_ot_radiacionniia/", "text": "Краткосрочният пик на радиация след инцидента на военен полигон в Архангелска област няма никакви последици за здравето на жителите на град Северодвинск. Повишените нива са били до 20 пъти над фоновата радиация за мястото и са се задържали около 30 минути,  съобщи  днес норвежката Агенция за радиационна и ядрена безопасност (DSA). Натовската страна от десетилетия следи внимателно случващото се в северозападните части на бившия СССР и Русия и активността в крайбрежните води и Северния ледовит океан. Морският полигон, където на 8 август стана експлозията на ракетен двигател, се намира на поне 1000 км по въздушна линия от границата с Норвегия. Цитирайки данните на властите в Северодвинск и на руския хидрометеорологичен институт, от DSA заявяват, че подобно увеличение не би трябвало да има никакви последици за здравето на местните жители. Проблеми би имало, само ако в краткия пик радиацията беше над 1000 пъти нормалния фон. \"Но DSA досега не е засичала такива равнища, а и ние следим руските станции за наблюдение, които изпращат информация до центъра за данни на Европейската комисия. Резултатите не показват отклонение от нормата 24 часа след инцидента.\" На 9 август - ден след взрива, в съобщението на DSA бе посочено, че шестима пострадали получават лечение след високи дози радиация. Тогава също се казваше, че нито норвежки, нито други европейски или руски датчици, до които агенцията има достъп, показват повишена радиоактивност.", "date": "2019.08.14", "title": "Норвегия потвърди, че няма опасност от радиационния пик в Северодвинск"}
{"url": "https://www.dnevnik.bg/gradska_sreda/2019/08/14/3951105_boris_bonev_prizova_sofiianci_da_se_obediniat_okolo/", "text": "Независимият кандидат за кмет на столицата на гражданската организация \"Спаси София\" Борис Бонев призова днес софиянци да се обединят около независима гражданска кандидатура за кмет. \"Обръщаме се към всички демократично мислещи наши съграждани, които искат да живеят в по-добра София. Нека ние, гражданите на София, не допускаме да бъдем разделени за три месеца, защото после всички заедно, независимо от пристрастията ни, ще живеем в този град. Желанието за промяна няма цвят, затова и недоволството към това, което ни заобикаля в столицата, изисква единство\", заявява Борис Бонев. Три принципа за управлението на София предлага той - прозрачност, спиране на корупцията и амбициозно развитие на града. Така независимият кандидат за кмет Борис Бонев иска да наложи нов начин на работа в Столичната община. \"Спирането на партийните назначения и прозрачното управление са от интерес за всички. Търсим единство за развитие на общия ни дом. Дребните политически сметки и егоизмът ще оставят на власт същите, които днес са над главите ни в София и харчат парите ни по няколко пъти за едно и също нещо\", казва независимият кандидат. Той е обнадежден от ежедневните срещи с гражданите в различни столични квартали, тъй като усетил, че те искат промяна. Затова призовава за активно обсъждане на програмата \"План за София\", в която са представени стотици мерки за подобряването на живота в милионния град, В писмото си до гражданите и медиите Борис Бонев се обръща и към лидерите на демократичната общност с призив да застанат зад \"обединителната кауза\", която той предлага. Тя се опира на \"гражданското начало, работещо за прозрачно управление, на изкореняване на корупцията и работата за пълноценно реализиране на потенциала на София\". \"В София живеем зле, защото градът ни се управлява зле. Но София може и трябва да е различна. Именно затова и се кандидатирам - за да помогна заедно да направим града ни по-подреден и красив\", убеден е Борис Бонев от \"Спаси София\".", "date": "2019.08.14", "title": "Борис Бонев призова софиянци да се обединят около независима кандидатура за кмет"}
{"url": "https://www.dnevnik.bg/sviat/2019/08/14/3950982_labirint_ot_bodliva_tel_i_zagrajdeniia_minava_prez/", "text": "Главният град в индийската част от оспорваната хималайска област Кашмир се е превърнал в огромен лабиринт от кълба бодлива тел и метални прегради, над който кръжат дронове и хеликоптери. Облечени с бронежилетки и каски войниците от паравоенните части носят автомати и пушки, за да контролират мрежата от пропускателни пунктове и заграждения по пътища, улички и кръстовища в Шринагар. Има регулации за движението на малкото допускани в града автомобили и на пешеходците. Четирите милиона жители на Кашмирската долина, където от десетилетия действат бунтовници, са свикнали с блокадите, но местните жители казват, че досега не са виждали такава, каквато бе наложена след изненадващото решение от миналата седмица на индийското правителство да отнеме конституционните привилегии на района. В този лабиринт, чиито входни и изходни точки често се променят, хората се оказват объркани в собствения си град и се опитват да запомнят често променящата се карта на улиците. \"Тази зона е толкова огромна, толкова обширна\", каза местния жител Замир Ахмед, който се готви да пресече опасан с бодлива тел пропускателен пункт и добавя: \"Целият Шринагар е опасан с бодлива тел, за да ни накарат да мълчим и да се подчиняваме.\" Блокадата на населената предимно с мюсюлмани долина, неспокойното \"сърце\" на индийския щат Джаму и Кашмир, бе наложена миналата седмица. Тогава Делхи отне на оспорваната хималайска област специалния й конституционен статут, отнемайки й и последните признаци на политическа автономия и привилегированите права за собственост върху земя и работа в държавния сектор, които бяха дадени на Кашмир при присъединяването му към новосъздадената Република Индия след получаване на независимост от Великобритания през 1947 г.      Оттогава Индия и Пакистан са водили две войни заради претенциите си към и всяка страна запазиха контрола само върху част от областта. В индийската част бяха организирани няколко въстания, включително кървавият въоръжен бунт, избухнал през 1989 г. с искания за независимост и присъединяване към Пакистан. Около 70 000 души бяха убити в този бунт и последвалото му смазване с военна сила от Индия. Кашмирците бяха изтощени, травмирани и отчаяни. Дори преди индийският парламент да гласува на 5 август, че лишава Джаму и Кашмир от някои елементи на държавност и го разделя на две съюзни територии, централното правителство наложи полицейски час, прекъсна телефонните и интернет услугите и разположи десетки хиляди допълнителни войски в региона, който и досега беше една от най-милитаризираните зони в света. На пропускателните пунктове в Шринагар полицията учтиво упътва как да се мине през лабиринта, чиито входни и изходни точки се променят по няколко пъти на ден.      Мохамед Макбул, инженер, почти с възхищение говори за блокадата, която според него е най-сложната, която е виждал от 30 години насам в Шринагар. \"Този път направиха най-умната блокада, каза той и добави: В сравнение с въстанието от 2016 г. не се държат агресивно. Ако ти се налага, позволяват ти да излезеш от вкъщи, но все пак задушават гласа ни с такава съвършена блокада.\" Бодливата тел разделя отделни квартали и това пречи на хората да се събират. Някои пътища са блокирани с напречно паркирани бронирани машини или частни автобуси. Заради сложната система на еднопосочно движение, въведена от силите за сигурност, не е възможно да се използва един и същ маршрут за прибиране у дома от която и да е точка, дори домът ти да е полезрението ти. \"Те промениха картата на нашия град, опитват се да ни накарат да се чувстваме като чужденци в собствените ни квартали\", каза Башир Ахмед, жител на централната част на Шринагар. \"Това е упражнение по дисциплиниране и регулиране на движението на хората. То цели да пречупи хората психически и да им внуши, че не контролират дори себе си\", каза Сайба Варма от Университета на Калифорния в Сан Диего, която е в Шринагар за следдокторантска специализация по медицинска антропология.      \"В Палестина (израелската) блокада не допуска пренасяне на храна и лекарства. Но тук е по-различно. Не лишават от храна, но се опитват да контролират телата, умовете и душите на кашмирците\", каза Варма. Другаде в областта някои ограничения бяха вдигнати, например в района с хиндуистко мнозинство в Джаму, където миналата седмица хората приветстваха стъпката на правителството и празнуваха по улиците. Властите отказват да дават каквито и да било сведения за пропускателните пунктове или новите методи, използвани при последната блокада. Правителствени представители уверяват, че положението се нормализира, че никой не е убит или сериозно ранен при някой от спорадичните протести, които избухнаха след налагането на блокадата. Заради ограниченията в придвижването и комуникацията не беше възможно да се проверят твърденията им. /БТА", "date": "2019.08.14", "title": "Лабиринт от бодлива тел и заграждения минава през главния град на Кашмир"}
{"url": "https://www.dnevnik.bg/bulgaria/2019/08/14/3950949_obucheniia_za_bezopasno_shofirane_i_uroci_po_drift/", "text": "Автомобилното състезание \"Писта \"София\", съвети за безопасно шофиране и дрифт академия ще са част от събитията, които ще се проведат тази събота и неделя в столицата по повод кампания за безопасно шофиране, инициирана от Института за пътна безопасност, \"София кар моторспорт\", Българската федерация по картинг и Академия \"Мирафиори\". Заради събитията ще бъде ограничено движението по бул. \"Владимир Вазов\" и още няколко улици в района, съобщиха организаторите. Откриването ще бъде в събота от 11 ч. на ул. \"Резбарска\", като първото обучение ще започне още в 10 ч. Целта на организаторите е да представят начини и съвети за безопасно шофиране и така да се намалят жертвите на пътя. По този повод днес председателят на Института за пътна безопасност Богдан Милчев даде началото на програмата \"Мисия нула\". \"Това е една иновативна програма, която отказва да приеме смъртните случаи\", каза той по време на пресконференция днес. Какво ще включва програмата Обучения за безопасно шофиране на ул. \"Резбарска\" ще се провеждат и в двата дни от 10 до 18.30 ч. Междувременно любителите на моторните спортове ще могат да гледат или участват в рали шампионата \"Писта \"София\", който ще се състои за първи път от десет години.      \"Възраждаме нещо, което всички ентусиасти на моторни спортове жадуват и за щастие с много добра социална отговорност, свързана с пътната безопасност. На \"Писта \"София\" ще направим доста мащабни обучения абсолютно безплатно\", каза създателят на Академия \"Мирафиори\" Явор Алексов. Тези, които искат да се състезават, могат все още да го направят, като  попълнят заявление за участие . До този момент за \"Писта \"София\" са се записали 65 души, а в серия \"Макси\", в която са най-високият клас автомобили, участие са заявили 14 състезатели. Дрифтът е другото нещо, на което професионалистите на Академия \"Мирафиори\" ще обучават желаещите да се включат. \"Искаме да представим дрифта като нещо наистина сериозно, защото той е спорт с много точна дисциплина. Идеята е да насочим хората да практикуват тези неща на писта и на места, който са отредени за това, а не по улиците\", допълни Алексов. В програмата са включени и събития за деца, като най-мащабното от тях е Националният шампионат за безопасно шофиране, в който могат да се включат деца и младежи от 6- до 18-годишна възраст. Най-малките ще карат картинг коли, а по-големите ще управляват автомобил в осигурена зона, само с присъствието на сертифициран инструктор. Промени на движението От 9 ч. на 16 август до 16 ч. на 18 август ще бъде затворена за движение: - ул. \"Резбарска\", в отсечката между ул. \"Васил Кънчев\" и бул. \"Владимир Вазов\" - ул. \"Витиня\" между бул. \"Владимир Вазов\" и улицата от северната страна на бул. \"Владимир Вазов\" свързваща ул. \"Бесарабия\" и ул. \"Витиня\". От 12 до 19 ч. на 17 август и от 9 до 16 ч. на 18 август се забранява влизането на коли по: - бул. \"Владимир Вазов\" между ул. \"Левски Вековен\" и ул. \"Поп Груйо\" - ул. \"549\" между бул. \"Владимир Вазов\" и ул. \"Резбарска\" - ул. \"Бесарабия\" и бул. \"Владимир Вазов\" - улицата от северната страна на бул. \"Владимир Вазов\" свързваща ул. \"Бесарабия\" и ул. \"Витиня\". Промени в градския транспорт От 9 ч. на 16 август до 16 ч. на 18 август се променят маршрутите на автобус 100. От 12 ч. на 17 август до 16 ч. на 18 август се променят маршрутите на автобус 78 и на тролейбус 1.", "date": "2019.08.14", "title": "Обучения за безопасно шофиране и уроци по дрифт бележат завръщането на \"Писта София\""}
{"url": "https://www.dnevnik.bg/sport/2019/08/14/3951128_vitosha_razmisli_i_shte_prieme_levski_na_nacionalniia/", "text": "Витоша\" (Бистрица) преосмисли позицията си и обяви, че няма да бойкотира мача с \"Левски\". Двубоят остава както е по програма в събота на националния стадион. Преди ден  \"Витоша\" обяви, че няма да се яви за срещата, ако тя не се играе в Бистрица . От клуба изтъкнаха, че наемът на националния стадион от 20 000 лева е прекалено висок, а от друга страна се губи и празникът. Главният мениджър на \"Витоша\" Костадин Ангелов дори заяви пред \"Дарик\", че е готов клубът да бъде изваден от елита, но ще отстоява позицията си заради вложените средства в модернизацията на своя стадион, така че да отговаря на изискванията. Около 24 часа по-късно \"Витоша\" съобщи, че е постигнат компромис с БФС \"в името на футбола и интереса на феновете\". \"Предстоящият двубой с \"Левски\" ще се изиграе на Националния стадион \"Васил Левски\", но нашият клуб има уверението от футболната централа, че това е последният случай, в който ще приеме сините или червените (ЦСКА) в центъра на столицата. Оттук нататък всички мачове със столичните грандове - независимо дали в Първа лига, или за Купа на България, ще се провеждат на стадион \"Витоша\" в Бистрица, където е домът на \"тигрите\", се казва в информацията. Спортно-техническата комисия към БФС посочи, че мачът е рисков и затова трябва да е на \"Васил Левски\". Пред \"Дневник\" Ангелов каза в сряда, че не вижда кое поражда поставянето на двубоя в тази графа. \"Дневник\" не успя да се свърже с пресслужбата на футболния съюз за коментар. Вероятно в основата на окачествяването на мача като рисков е  противопоставянето на две от фенските фракции на \"Левски\" .", "date": "2019.08.14", "title": "\"Витоша\" размисли и ще приеме \"Левски\" на националния стадион"}
{"url": "https://www.dnevnik.bg/zdrave/2019/08/14/3951076_poveche_angajiranost_na_bolnicite_i_po-dobro/", "text": "Да се подобри идентификацията на потенциалните донори на органи, да има по-добра апаратура за диагностицирането и поддържането им, да се ангажират повече болниците в откриването на донори и работата по донорски ситуации, да има по-добра логистика, когато потенциален донор се намира в малка болница. Да се изработят нови механизми за по-цялостно заплащане на всички дейности, нужни около осигуряването на донори и трансплантациите. Това са част от мерките за увеличаване на донорството и подобряване на ситуацията с малкото трансплантации в България, които предвижда здравното министерство в проект за национална програма за насърчаване на донорството и подпомагане на трансплантацията за периода до 2023 г. Документът е публикуван днес за общетвено обсъждане. Според статистиката за петгодишен период между 2014 - 2018 г. средния брой на реализираните донори е 2,66 на 1 милион от населението на страната. В същия период средният брой на нереализираните донори е малко по-голям - 2,88 на един милион население. Общият брой донори (реализирани и нереализирани) в страната на 1 милион население е 5,54 за целия период. За сравним период в Европейския съюз средният брой на реализираните и нереализираните трупни донори е 20,74 на един милион население. При около 20 на сто от потенциалните донори близките са отказали даряването на органи, сочат още данните. Според програмата важни стъпки за това да се осигурят повече донори и оттам – повече трансплантации, са подобряване на организацията за идентифициране на потенциални донори, както на на национално и болнично ниво. В това се включва и осигуряване на апаратура за диагностика и лечение, за да бъдат открити потенциалните донори на възможно най-ранен етап и правилното поддържане на пациента. Предвижда се и да се направи програма за това как точно се парви оценката и поддържането на донорите. Друга мярка е да се подобри обучението на координаторите по донорство, те да минават и през осъвременителни курсове. И да бъдат обучени включително за работа с близките на възможни донори. Специалистите от интензивните отделения и спешните центрове пък ще бъдат учени как да идентифицират донори, а също и какви стъпки трябва да предприемат, за да се стигне до успешно донорство. Такова обучение ще минат и екипите на болници, които не са донорски бази, за това какво трябва да предприемат при пациент с тежко мозъчно увреждане - потенциален донор. Проектът отчита и нужда да се повиши ангажираността на всички големи болници в целия процес по откриване на донора, поддържането му, работата с близките и довеждането на процеса до успешна трансплантация. При по-малките лечебни заведения пък се налага разработване на добра логистика с ясен план как се подхожда стъпка по стъпка при потенциален донор и неговия трансфер до донорски или трансплантационен център. Предвижда се ръководствата на болниците да бъдат по-сериозно ангажирани с процеса, включително да трябва да правят план за действие и отчет за свършеното по намиране на донори. А също и да имат план за финансова ангажираност. Предвижда се да има шестима регионални координатори по донорство, които ще проследяват донорските ситуации в конкретния регион и всеки месец ще отчитат причините, поради които не се подават потенциални донори от лечебните заведения. Ще има и 30 областни координатори (трима за София – град), отговорни за лечебните заведения от съответната област. Програмата предвижда информацията на здравната каса за настанените в болница пациенти да могат да се ползват за наблюдение и контрол на дейностите по донорство и трансплантация. Предлага се да има и екип на централно национално ниво с експерти на смени, които да дават деноношни консултации и да координират всички донорски ситуации. Отчита се и нуждата от медийни кампании и образоване на обществото за нуждата и смисъла от донорството.", "date": "2019.08.14", "title": "Повече ангажираност на болниците и по-добро идентифициране на донорите предвижда програма"}
{"url": "https://www.dnevnik.bg/sviat/2019/08/14/3951126_turciia_shte_otvori_baza_v_katar_tazi_esen/", "text": "Новата турска военна база в Катар близо до съвместния команден център, който поддържа с емирството, тази есен, съобщи в. \"Хюриет дейли нюз\". Стъпката, която бе очаквана, значително ще разшири присъствието на Анкара в момент, когато турските власти продължават да дават заявка за лидерство в Близкия изток. Турция е единственият съюзник на Катар в региона от Мала Азия до Оманския залив две години след разрива в отношенията на малката държава със Саудитска Арабия и няколко други арабски страни. Авторът на  публикацията  пише, след посещение на базата, че \"броят на войниците ще се увеличи\", но не може да каже с колко заради интересите и сигурността на Турция. Първите турски войници пристигнаха в Катар още през 2015 г., година по-късно страната изпрати в емирството 3000 военнослужещи. Започналата през 2017 г. саудитска блокада обаче  засили сътрудничеството между Анкара и Доха  и проправи пътя за новата турска база. Турция вече има няколко военни обекта в района на Червено и Средиземно море.", "date": "2019.08.14", "title": "Турция ще отвори база в Катар тази есен"}
{"url": "https://www.dnevnik.bg/sviat/2019/08/14/3950875_edin_poias_edin_put_-_nacionalnata_kauza_na_kitai/", "text": "Птичето гнездо\", построеният за 428 милиона долара национален стадион в Пекин, открит за летните олимпийски игри през 2008 г., е импозантен шедьовър на модерната архитектура, чието прозвище идва от преплетените стоманени елементи около него и на покрива му. Стъклените елементи на това спортно съоръжение с капацитет 80 000 души и тези на \"Водния куб\", намиращия се в съседство Национален център по водни спортове, където през 2008 г. бяха поставени зашеметяващите 25 световни и 65 олимпийски рекорда, са произведени от компания, базирана в провинция Шандун. В столицата на тази провинция, Цзинан, е централата на технологична компания, която е най-големият доставчик на сървъри в Китай и трети в света за 2018 година. На 1000 км на юг от там, в град Чанша, провинция Хунан, работници сглобяват на края на поточната линия последните елементи от валяк за асфалт в завод за тежко машиностроене. Тези три предприятия, които имат напълно различен профил, приходи и пазари, са обединени от нещо много важно - превърналата се в национална кауза на Китай инициатива  \"Един пояс, един път\"  за свързване на Азия, Африка и Европа чрез инфраструктура, бизнес, енергетика и културен обмен. Нейното начало бе дадено през 2013 г. от президента Си Цзинпин, чиято идея е сухопътният \"пояс\" да свърже Китай с Централна и Южна Азия, а след това с Европа. Морският \"път\" да свърже Китай с държавите от Южна Азия, Персийския залив, Източна и Северна Африка и отново с Европа. \"Нов път на коприната\" По  \"Новия път на коприната\" , както е известна още инициативата, географски са разположени около 65 държави, в които живеят 4.4 милиарда души и където се произвеждат 40 на сто от световния брутен вътрешен продукт по данни на Световната банка. Там се намират три четвърти от световните енергийни ресурси, а китайският стокообмен със страните, през които преминават поясът и пътят за първата половина от тази година, е бил 617.5 милиарда долара по данни на китайската митническа администрация. \"Най-големият икономически коридор в света, който свързва Азиатско-Тихоокеанския регион, икономическия мотор на света, с Европейския съюз, най-голямата икономика в света в момента, ще създаде нови възможности и пространство за развитие за континента Евразия\", заяви през юни на среща с журналисти в Пекин проф. Ван Ивей, директор на института по международни отношения към университета \"Жънмин\". Според анализ на Световната банка предлаганите от Китай \"транспортни коридори имат потенциала значително да увеличат търговията, чуждестранните инвестиции и условията за живот в участващите страни\", но само ако Китай и останалите държави предприемат реформи за увеличаване на прозрачността, устойчивостта на дълга и намаляване на корупционните рискове. Западни политици и експерти обаче изразяват опасение, че Китай не гледа на проекта просто като на възможност за бизнес, а цели да разшири геополитическото си влияние, че \"Един пояс, един път\" може да вкара страни със  слаби икономики в дългов капан  и че непосилните заеми ще ги направят по-податливи на политическо влияние от страна на Пекин. Дали гигантският проект на Си ще успее да се реализира зависи до голяма степен от изхода от  търговския конфликт между Китай и САЩ , които си наложиха взаимно мита върху стоки за стотици милиарди долари и се обвиняват в нелоялни търговски практики. Евентуална ескалация на напрежението между двете суперсили може да направи уязвими към американски санкции държави и компании, участващи в инициативата, коментират експертите. Това обаче не обезкуражава Пекин, който, за да запази своята конкурентоспособност и високия темп на растеж на икономиката, се нуждае от успешни инвестиционни проекти в чужбина, тъй като в Китай работната ръка намалява, заплатите растат, нараства и конкуренцията от страна на държави с по-благоприятни демографски тенденции и по-ниски разходи за труд. Само допреди петнайсетина години прилагателното \"китайски\" се свързваше с евтини и нискокачествени стоки. Днес азиатската страна се нарежда сред световните лидери в света на високите технологии, а китайците изтъкват доброто качество на своята инфраструктура като красноречив показател за потенциала, който имат да строят железопътни линии, магистрали и летища в чужбина. Разстоянието между Пекин и Цзинан е около 460 км, колкото от София до Варна, но с удобните високоскоростни влакове, развиващи максимална скорост от 300 км/ч, то се изминава само за час и половина. \"17+1\" Китай не разглежда \"Един пояс, един път\" просто като начин за правене на бизнес и печелене на пари, а като част от  меката си сила да се рекламира  с езика, културата, храната и туристическите си забележителности. Това име се е превърнало в национална идеология, кодово название, което неизменно се появява на първа страница на англоезичните местни вестници, изговарят го официални лица, журналисти, мениджъри на предприятия, университетски преподаватели и дори студенти. \"По инициативата \"Един пояс, един път\", за да има повече обмени с международната общност, в нашия университет бе открита специалността българска филология\", каза на гладък български китайска студентка първокурсничка в Пекинския университет по чужди езици. \"Надяваме се, че в бъдеще ще използваме знанията си да допринесем за сътрудничеството и обмена между Китай, България, Централна и Източна Европа\", добави тя в приветствено слово към група журналисти от Централна и Източна Европа в аулата на университета. Изпълнението на мегапроекта на Си Цзинпин в пълен мащаб зависи и от механизма за сътрудничество между Китай и Централна и Източна Европа  \"17+1\"  (17-ата присъединила се страна е Гърция). Той на свой ред се нуждае от съгласието на водещите страни в ЕС Германия и Франция - те са скептични към китайските инфраструктурни проекти, които според тях могат да внесат разделение в ЕС. \"Чрез включването на различни страни от ЕС в своята инициатива Китай на практика получава възможност да придобие пряк или косвен контрол върху ключова европейска инфраструктура, при това стъпвайки в Европа със свои фирми и търговски банки\", каза пред БТА доц. д-р Александър Ганчев, преподавател по финанси в Стопанската академия в Свищов. Дали обаче Брюксел не се опасява в действителност, че страни като  Унгария, с която редовно влиза в сблъсък  по въпроси като върховенството на закона и миграцията, и  Гърция , която създаде огромни главоболия на останалите членки на еврозоната с дълговата си криза и първоначалния си отказ да приеме условията на кредиторите за спасителния план, ще станат още по-малко склонни към компромиси в рамките на ЕС, ако укрепнат финансово, благодарение на китайски проекти? \"Безспорно. Опасенията за това, че някои от сегашните проблемни за ЕС държави могат да станат все по-трудно контролирани от Брюксел, са напълно основателни\", каза доц. Ганчев. Един от емблематичните планове в рамките на \"17+1\" е изграждането високоскоростна железопътна линия от Будапеща през Белград и Скопие до управляваното от китайска компания гръцко пристанище Пирея. Това е един от маршрутите за внос на китайски стоки за Европа и от изпълнението на железопътния проект ще спечелят всички участващи страни, смята проф. Ван Ивей. На журналистически въпрос за опасенията на някои европейски държави, че могат да станат зависими от Китай поради голямото държавно участие в китайските компании, Ван отговори, че държавата отстъпва все повече място на частните предприятия. \"Китай се промени много - 80 процента от икономическия растеж на Китай, 90 процента от работните места, 70 процента от приходите са от частни компании\", заяви той. /БТА", "date": "2019.08.14", "title": "\"Един пояс, един път\" - националната кауза на Китай"}
{"url": "https://www.dnevnik.bg/sport/2019/08/14/3951022_rapurut_djei_zi_zapochva_rabota_s_nacionalnata/", "text": "Рапърът и продуцент Джей Зи започва работа с Националната футболна лига (НФЛ), обяви спортната организация. Компанията му \"Рок нейшън\" (Roc Nation) ще е ангажирана с развлекателната част около двубоите в първенството. Фирмата посочи, че ще работи \"за подобряване на изживяването на живо и за увеличаване на усилията на лигата по въпросите за социална справедливост\". Преди две години Джей Зи се появи на концерт с фланелка на  Колин Каперник  - състезателят по американски футбол, който поведе протестите за равнопоставеност, като коленичи по време на изпълнението на американския химн. Според медиите в САЩ музикантът е отклонил покана да участва в шоуто на почивката на Супербоул през 2018 г. \"Рок нейшън\" показа, че забавлението и въвеждането на промяна не са взаимно изключващи се идеи. Вместо това ние ги обединяваме\", посочват от компанията. Допълва се, че сътрудничество е възможност за заздравяване на връзките между отделните общности в САЩ. Според \"Рок нейшън\" НФЛ е готова за промяна.", "date": "2019.08.14", "title": "Рапърът Джей Зи започва работа с Националната футболна лига въпреки критиките си"}
{"url": "https://www.dnevnik.bg/analizi/2019/08/14/3950699_kude_sa_parite_za_medicinskite_sestri_iznachalniiat/", "text": "                         Как да не протестира, даже е закъсняла. Тя е многоръката Шива на девинската болница. Диана Чаушева е операционна сестра, но също и главна сестра, а често и анестезиологична сестра. Дали успява да поеме дъх и какво се случва ако реши за излезе в отпуска? Ако много внимателно се вгледате в отчетите на болницата към Националната здравноосигурителна каса (НЗОК), ще стигнете до извода, че тя е богиня - толкова много пациенти са минали през ръцете й. Но това е друг разговор. Диана и нейните колежки би трябвало да са доволни. Те са от Резултатът от онези  30 милиона, които правителството отдели допълнително за болниците  през март. Здравното министерство си намери формула – увеличи парите за спешна помощ в Девин като единствена болница в трудно достъпен район. Но милионите свършиха и парите на сестрите се върнаха в изходния им размер. На хартия са увеличени, но за да ги получат, трябва да си ги изработят. Толкова за стабилността на мярката. След като три години стоя затворена, болницата в Девин все пак беше възстановена с 4 отделения. С изключителната финансова подкрепа на държавата, въпреки че продължава да е общинска собственост. С четирите си отделения болницата отчита към касата работа за около 90 хиляди лева месечно. 13 хиляди от тях веднага отиват за ток, отопление, пране, храна, ремонти, поддръжка на апаратура, данъци и т.н. И проблемът не е толкова в сумата. А по-скоро в това, че девинската болница плаща ток и парно с парите по клинични пътеки. Т.е. с парите от здравни вноски. Законът за здравното осигуряване недвусмислено казва, че касата купува с нашите вноски единствено и само стоки и услуги, описани в Националния рамков договор. В него пък няма да видите нито една клинична пътека с включени разходи като ток, парно, вода, храна, пране, чаршафи и ремонти. Това означава, че за здравно осигуряване. Защото няма община, която да поема изцяло режийните на собствените си болници. Дори и в столицата, където общината все пак отделя немалко пари за здраве. Никой не покрива тези разходи и на държавните болници. И така огромна част от лечебните заведения си плащат режийните от \"лимитираните\" им бюджети от НЗОК. И дори не се сещат да питат – ама защо и как така? А тези немедицински разходи изобщо не са за подценяване. Те са средно 20 на сто от парите, които болниците си изработват от НЗОК. Останалото... я стигне за заплати и консумативи, я не. Повечето болници си имат акционери/собственици ей така, само за сведение. В девинската не са видели и една сметка, платена от общината. Ако някой ден все пак общината реши да го направи като истински стопанин, ще се освободят пари за увеличените заплати на сестрите. Във видинската също е така. Дотогава пари за увеличените заплати няма. Местните избори чукат на вратата. Дали пък някой кандидат няма да изненада с ясен ангажимент в тази насока? Но от друга страна – защо да го прави, нали и иначе става, пък и всички така правят, това трябва да е нормално. Вместо да получава помощ от общината, девинската болница обявява благотворителна кампания през октомври. Хората си дават гласа, знаят колко им е важна болницата, общината - не. Въпрос на приоритети. Скоро пак ще се наложи реанимация на болницата в Девин. Диана Чаушева работи в хирургичното отделение, където има трима лекари и пет, вместо шест сестри. Трима лекари са необходими, за да се покрият изискванията за акредитация на отделението. Няма изисквания за броя на сестрите. Защо ли? Отделението е важно за болницата, сестрите са важни за пациентите. Сестрите не са част и от рамковия договор. В детското отделение нещата изглеждат по-зле. Две от четирите сестри са пенсионерки, другите две са \"назаем\" от спешното отделение. Поемат смяна след нощно дежурство. Вероятно преуморени, изнервени. Всеотдайни са, стараят се. Но се случват и грешки. С документацията. В една друга болница се случи най-страшното. Но то не стигна, за да се случат нужните промени за по-добро качество на здравните услуги. Медицинските сестри осигуряват именно това – качество. А също и за ток, отопление, вода, ремонт, поддръжка и какво ли не. Различно щеше да е, ако в преговорния процес се чуваше и гласът на сестрите, и гласът на пациентите. Има европейски стандарти за брой сестри, но те не са задължителни. Собствениците могат да носят отговорност за издръжката, но не носят. Така е в момента. Каквото и остойностяване да бъде направено на медицинските услуги, сметките никога няма за излязат. Пътеките винаги ще са недофинансирани. Докато някой не се сети да извади водата, тока и парното от това уравнение.", "date": "2019.08.14", "title": "Къде са парите за медицинските сестри? Изначалният бъг на системата"}
{"url": "https://www.dnevnik.bg/analizi/2019/08/14/3950720_zashto_premierite_v_iztochna_evropa_stavat_nesmeniaemi/", "text": "                         Защо премиерите в Източна Европа в един момент стават несменяеми и толкова зависими от 5-6 олигарха? Може би, защото съзнават, че ако спрат да им правят подаръци, винаги ще се намери политик, който да е готов на това. Виждаме как тези хора се врътнаха на два пъти при кабинета \"Орешарски\" и после при \"Борисов 2\", така че винаги да са с този, който е на власт. Затова и губим надежда, че ако сменим властта, нещо ще се промени. То пак същите схемаджии ще си редят далаверите. Това, че отказваме европари за магистралата до Кресна, за да може \"нашите\" да топнат пръст, е показателно. Също и схемите в енергетиката, в банковия надзор, навсякъде където държавата има много власт. Електронни търгове за обществени поръчки, листване на държавните компании на борсата, така че да се управляват пред публиката, а не на тъмно. Оцеляване на тези, които имат пазари, спиране на субсидии и преференциални цени за цапащите ТЕЦ, дето горят чуждия боклук, без да разполагат с нужната технология.  Как се прави това, не може да се обясни с две изречения, но завишаването на таксите за обжалване на решения на държавните органи определено беше огромна крачка в грешната посока. Това практически бетонира корупцията.  Когато баницата е по-голяма, може да се краде повече, отколкото ако е малка. Тук не говоря за пенсии например, защото от тях не може да се \"усвоява\". Но ако видим ръста на разходите в някои зависими от държавата отрасли, ще се уплашим. А оттам и всички останали, защото приливната вълна повдига малко или много всички лодки. Може би са нужни 4 години реформи в тази посока, за да направим връщането назад много трудно. Повечето държави на нашия хал не успяват да го направят и затъват обратно в провала. България може да бъде от малкото успели. Имаме всички изгледи да станем. Много сме малки и схемите са видни, колкото и официозните медии да ги крият. И в същото време имаме потенциала от умни хора, природа и климат, и сме част от глобалния свят. За 10 години можем да станем най-богатата и чиста държава не само на Балканите. Но преди това трябва да сложим край на безвремието. И да превърнем недостатъците си в предимства!", "date": "2019.08.14", "title": "Защо премиерите в Източна Европа стават несменяеми"}
{"url": "https://www.dnevnik.bg/sport/2019/08/14/3950714_video_nepovtorimiiat_final_na_macha_mejdu_grigor/", "text": "Григор Димитров записа нова загуба, но показа различно лице в  мача си срещу Стан Вавринка от турнира от сериите \"Мастърс\" в Синсинати . Българинът изравни в третия сет, след като губеше с 1:5, но не можа да завърши обрата. Зрелищният финал на двубоя привлече вниманието на органзиаторите. АТП подбра ключовите моменти от развръзката в дуела. Акцент се оказа ударът, с който Димитров направи 6:6 и стигна до тайбрек.", "date": "2019.08.14", "title": "Видео: Неповторимият финал на мача между Григор Димитров и Вавринка"}
{"url": "https://www.dnevnik.bg/evropa/2019/08/14/3950716_oblaci_nadvisvat_nad_germanskata_ikonomika_za_pruv_put/", "text": "Германия някога бе \"болният човек на Европа\" - така я наричаха през 90-те години, по аналогия с Османската империя век по-рано. В началото на този век стана моторът ѝ, когото южните и източните страни критикуваха в разгара на икономическата криза. Сега правителство, бизнес и експерти очакват с тревога резултатите за брутния вътрешен продукт, които според цитирани в германски и международни медии анализи ще я насочат към рецесия за пръв път от години. Десетилетието на икономически растеж се очаква да бъде заменено днес от свиване на БВП. Бундесбанк и анализатори, цитирани от \"Ройтерс\", очертават спад от 0.1% през второто тримесечие (април-юни) заради лоши резултати в производството и услугите. При ръст от 0.4 на сто през първото тримесечие това е разочарование за страната в момент, когато средният в еврозоната (0.2 на сто) остава положителен, но и когато търговската война между САЩ и Китай, Брекзит и трудностите за автоиндустрията създават нагласа експортно ориентираната икономика на Германия да понене още удари. Ако свиването се повтори и през третото тримесечие, това би повело страната към рецесия. Това би била първата рецесия - две поредни тримесечия спад - от 2013 г. насам. Според Ахим Вамбах, президентът на Центъра за европейски иконовимически изследвания, повишеният риск от Брекзит без сделка също се отразява на икономическия климат, предаде \"Шпигел\". Очаква се икономическите индикатори, \"сигнал за рецесия\", допълнително да се влошат в следващото десетилетие, продължава той. Мениджър,  интервюиран  от изданието Capital.de, оцеява риска от рецесия на 40%. Какво ще се случи с германската икономика, е важно и за останалата част от Европа, чийто изток изпраща хиляди работници в Германия всяка година. Нуждата от мерки Трудностите за икономиката бяха подчертани и от данните за промишленото производство (5.2% спад за година) и износа (8% спад) миналата седмица. Не всички сектори споделят това усещане, тъй като пазарът на жилища, общественият сектор и част от услугите продължават да бележат ръст, но според \"Файненшъл таймс\" забавянето ще обхване и тях, а през юни създадените работни места са едва 1000 при 44 хил. средно на месец за последните пет години. Британското издание пише, че това се очаква да подхрани дебата за нуждата от фискални мерки, тъй като разхлабването на паричната политика, което се очаква от Европейската централна банка (сваляне на лихвените проценти другия месец) едва ли ще е достатъчно. Част от проблема е в силно консервативния фискален подход, отричащ бюджетни дефицити. Миналата година излишъкът достигна 58 млрд. евро, рекорд от обединението на Германия, възлизащ на 1.7% от БВП. Други предложения на икономисти, които биха имали по-краткосрочен ефект от бюдетните разходи, са за намаляване на корпоративния данък (30%, над средния за ЕС). В резултат Християнсоциалният съюз - баварската посестрима партия на християндемократите на канцера Ангела Меркел - иска спешен план за дейтвие срещу промените в климата и в подкрепа на икономиката. Целта е да не се спира развитието, а да се тласка напред, цитира в. \"Ди велт\" представители на партията.", "date": "2019.08.14", "title": "Облаци надвисват над германската икономика за пръв път от 8 години"}
{"url": "https://www.dnevnik.bg/evropa/2019/08/14/3950004_deputatite_koito_sa_protiv_brekzit_bez_sdelka_shte_se/", "text": "Изглежда все по-вероятно Брекзит без сделка да настъпи на 31 октомври предвид липсата на време за постигане на ново споразумение с Европейския съюз и все по-малкото начини  депутатите да блокират  този вариант, се посочва в доклад на влиятелния Институт за управление, цитиран от \"Гардиън\". В него се отбелязва, че това депутатите просто да изразяват съпротива срещу Брекзит без сделка няма да е достатъчно и че съществуват ограничени маневри, до които парламентът би могъл да прибегне. Ако в ограниченото време, което остава до 31 октомври, правителството постигне ново споразумение с ЕС, ще има много малко време за приемане на необходимото за прилагането му законодателство в парламента. Това значи, че вероятно ще е необходима отсрочка, за да завърши процесът на ратификация. Дори и правителството да бъде свалено, е малко вероятно изборите да се състоят навреме. \"Депутатите, които искат да принудят правителството да промени подхода, ще се изправят пред огромно предизвикателство, когато парламентът се върне на работа\", коментира Джо Оуен, програмен директор за Брекзит в института. \"Даже и да успеят да съберат мнозинство за нещо, може да имат много ограничени възможности да направят своя ход, а времето изтича\", допълва Оуен. В доклада се отбелязва, че повече от три години след референдума опциите пред Обединеното кралство остават същите – напускане без сделка, напускане със сделка, отсрочка или отмяна на Брекзит. Ако правителството на Борис Джонсън успее да договори нова сделка с ЕС (в момента той отказва да води преговори без ангажимент от Брюксел за премахване на предпазното споразумение за ирландската граница), сегашният график на парламента значи, че ще има само 22 заседателни дена за приемането й. Според доклада макар повечето депутати, изглежда, да са против излизане без сделка, те ще се нуждаят от \"нова тактика\", за да го блокират, предвид липсата на отнасящо се до Брекзит законодателство, в което да направят поправки или нови предложения. Простото приемане на предложения против Брекзит без сделка няма да е достатъчно, след като правителството на Джонсън даде знак, че няма да се обвърже с тях. Промяната на първично законодателство би имала повече тежест, но това ще зависи от внасянето на законопроекти в Камарата на общините, което може да не се случи. Дори и \"ядрената\" според доклада опция за вот на недоверие срещу кабинета на Джонсън може да не блокира сделката. Вотът на недоверие дава началото на 14-дневен период, в който депутатите могат да сформират \"правителство на националното единство\". Ако това не се случи, ще има избори, но не е ясно какво ще стане, ако при възможно алтернативно мнозинство Джонсън откаже да подаде оставка. Подобно развитие  може да въвлече кралицата  в политиката. Според доклада, ако бъдат свикани избори, предвид петседмичния период за кампания и евентуалната седмица, необходима на парламента за довършване на работа, преди да бъде разпуснат, би било много трудно те да се организират преди 31 октомври. Някои депутати смятат втория референдум за най-добрия начин да се излезе от безизходицата в парламента. Това обаче изисква законодателство и правителствени разходи, а и двете се нуждаят от подкрепата на управляващите. Освен това няма да има достатъчно време за провеждане на нов референдум преди 31 октомври, така че ако се стигне до този вариант, правителството ще трябва да поиска ново удължаване на процеса по излизането от ЕС. Битка в парламента - през септември Борис Джонсън се готви за парламентарна битка срещу депутатите, опитващи се да блокират Брекзит без сделка през втората седмица на септември, докато опонентите му продължават да са разделени кой е най-добрият начин да спрат хаотично излизане от ЕС на 31 октомври, пише \"Гардиън\". Според високопоставен източник от \"Даунинг Стрийт\" първата конфронтация за сделката ще бъде на 9 септември, когато парламентът трябва да обсъди доклад за напредъка в споделянето на властта в Северна Ирландия. Очакванията са междупартийна група от депутати да опита да използва възможността да спечели време, за да законодателства срещу Брекзит без сделка като поиска удължаване на процедурата по чл. 50 от Лисабонския договор, уреждащ напускането на ЕС. Премиерът може да се изправи пред вот на недоверие, внесен от лидера на опозиционната Лейбъристка партия Джереми Корбин и целящ да свали правителството му. Това може да се случи най-рано на 3 септември, когато депутатите ще се върнат от лятната си почивка. Високопоставени източници от лейбъристите и консерваторите обаче са скептични дали могат да съберат достатъчно подкрепа, за да свалят Джонсън на този етап, тъй като според много тори все още има законодателни пътища да се попречи на Брекзит без сделка, които трябва да бъдат използвани първо. Заради несигурността около евентуален вот на доверие няколко междупартийни групи опитват да измислят такива начини. Те обаче още не са договорили единна стратегия. Борис Джонсън може да се срещне с ключови лидери на ЕС, като Ангела Меркел и Еманюел Макрон преди срещата на Г-7 във Франция в края на август. ЕС е непреклонен, че предпазният механизъм за ирландската граница не подлежи на предоговаряне, но високопоставен правителствени източник коментира, че на \"Даунинг стрийт\" има надежда, че сделката е възможна, ако стане ясно, че парламентът не може да спре \"твърд\" Брекзит на 31 октомври. Според източника правителството не очаква пробив с ЕС, докато Брюксел не види какво ще се случи през първите седмици на септември. Междувременно вчера  британски съд насрочи заседание  за следващия месец, на което да разгледа правен иск, подаден от опозиционни депутати с цел да не бъде позволено на министър-председателя да прекрати работата на парламента, за да осъществи Брекзит без сделка.", "date": "2019.08.14", "title": "Депутатите, които са против Брекзит без сделка, ще се нуждаят от нова тактика"}
{"url": "https://www.dnevnik.bg/sviat/2019/08/14/3950691_asad_pobedi_v_alepo_no_shte_si_vurne_li_ciala_siriia/", "text": "Членовете на семейство Ал Али се прибирали у дома от пазар, когато няколко снаряда се врязали в оживена улица в западната част на сирийския град Алепо. Взривът застигнал семейството, като убил двегодишната Салам, ранил един от братовчедите й и запалил намиращ се наблизо автомобил, в който седяла жена с невръстната си дъщеричка. Това била една от многото атаки на бунтовниците, които стрелят от покрайнините на Алепо, при които бяха убити над 10 цивилни миналия месец. Почти три години минаха, откакто силите на президента Башар ал Асад установиха пълен контрол над Алепо, като изтласкаха бунтовниците, които владееха източната половина на града в продължение на години на сражения. Тази победа превърна Алепо (най-големия сирийски град) в символ на това как Асад, с жизненоважната помощ на Русия и Иран, която обърна хода на дългата гражданска война, успя да си върне по-голямата част от територията на Сирия, която допреди това бе под контрола на опозицията, и да гарантира оцеляването си. Алепо обаче е символ и на това как Асад не успя (а изглежда малко вероятно това да стане в близко бъдеще) да си гарантира пълна победа във войната и да осигури цялостна сигурност за сирийския народ. Половината Алепо остава в руини, голяма част от населението му е разселено, а смъртоносните атаки като тази с изстрелването на снаряди от 24 юли, отнела живота на Салам (чието име на арабски означава \"мир\"), все още са често срещано явление. Алепо остава близо до границата с последния голям бастион на опозицията, който се простира на територията на провинция Идлиб и в части от провинция Хама. От позиции в покрайнините на Алепо бунтовници често изстрелват снаряди и ракети по посока на кварталите в западната част на града. Недоволни поддръжници на Асад призовават армията да завземе Идлиб или поне да изтласка бунтовниците по на запад. Сирийските правителствени сили, подкрепяни от руски военни самолети, провеждат интензивна въздушна и наземна офанзива в Идлиб от 30 април, която, по данни на службата на върховния комисар на ООН за правата на човека, и до разселването на стотици хиляди хора в Идлиб. Досега те успяха да превземат само няколко села по южната граница на анклава, но офанзивата се засили миналата седмица, като армията стигна близо до важен град. Една от целите е да бъде превзета магистралата, която свързва Дамаск с Алепо и преминава през територия, контролирана от опозицията. С това бунтовниците ще бъдат изтласкани от Алепо и ще бъде направена още една стъпка за нормализирането на живота на жителите на града - те ще разполагат с по-добра връзка със столицата. Отварянето на магистралата ще намали времето за пътуване до Дамаск с два часа, тъй като сега шофьорите преминават по по-дълъг маршрут през пустинята.      За това обаче е необходимо да бъде превзета голяма част от Идлиб, включително няколко големи града - битка, която може да отнеме месеци и да има висока цена. Провинция Идлиб е доминирана от групировки на радикалната ислямистка опозиция. В контролираната от бунтовниците територия има стотици хиляди души, мнозина от които са избягали от други опозиционни райони, превзети от правителството. Превземането на територия по на север дори би било още по-трудно, тъй като в граничните с Турция райони има най-различни въоръжени групировки и чуждестранни войници (американски и европейски сили на изток и турски военни на запад). В провинция Дераа, Южна Сирия, която бе превзета от сирийската армия през юли миналата година, се възцарява хаос, с убийства и атаки срещу правителствените сили в зоните, които някога бяха под контрола на бунтовниците. \"Има съмнения дали Дамаск някога ще може да упражнява власт върху цялата страна. Големи части от Сирия са сред които Турция, Иран, Русия, САЩ и европейски държави\", каза Фауаз Гергес, професор по близкоизточна политика в Лондонското училище по икономика. \"Социалното възстановяване, което е също толкова важно, е далечна мечта. Международната общност няма да инвестира ценни ресурси във възстановяване, докато няма помирение и политически преход. Западните сили ще направят всичко по силите си, за да попречат на Асад да консолидира своя власт над цялата страна\", добави той. В Алепо възстановителните работи са с ограничен обхват. Повечето квартали в източната част на града, които бяха отнети от бунтовниците, продължават да пустеят и да са в развалини. Макар западните квартали често да стават мишени за удари, сигурността в останалите части на Алепо е гарантирана. Хората излизат вечерно време, за да се насладят на прохладния ветрец в градските кафета и ресторанти. Бедните обикновено обикновено се събират на обществени места като паркове или прочутата средновековна Цитадела на Алепо. В един съботен следобед Салех Хаджи Али, който работи в държавна фабрика за цимент, довел четирите си деца в двора под Цитаделата. Хаджи Али е един от малкото хора, които се върнали да живеят в Източно Алепо. Той напуснал дома си в района Мясар, когато бунтовниците превзеха източната част на града през 2012 г., а после се върнал, когато те бяха победени, и ремонтирал апартамента си. Хаджи Али се надява да отгледа децата си, три дъщери и син, на възраст от 4 до 16 години, в Алепо. \"Нещата се подобряват\", каза той и отбеляза, че когато се върнал със семейството си, те били сами, но после се върнали и други хора. Хушиг Мурадян, архитектка от арменското малцинство в Сирия, се разхожда из наскоро възстановен пазар в историческия Стар град, части от който бяха разрушени при сраженията. Повечето представители на общността й избягали от войната, отивайки в Армения или другаде. Мурадян обаче няма да си тръгне. \"Винаги гледаме оптимистично на нещата и затова оставаме в Алепо\", каза тя. /БТА, с незначителни съкращения", "date": "2019.08.14", "title": "Асад победи в Алепо, но ще си върне ли цяла Сирия"}
{"url": "https://www.dnevnik.bg/sport/2019/08/14/3950687_lampard_izliza_za_purvi_trofei_s_chelsi_oshte_vuv/", "text": "Воденият от Франк Лампард \"Челси\" се изправя срещу европейския клубен шампион \"Ливърпул\" в спор за Суперкупата на Европа. Мениджърът на сините има възможността да спечели първо отличие още във втория си мач начело на отбора. Двубоят е тази вечер от 22.00 часа в Истанбул и ще бъде излъчен на живо по \"Би Ти Ви екшън\". Изпитанието пред Лампард се открива четири дни след  тежкия му дебют, в който загуби с 0:4 срещу \"Манчестър юнайтед\" . Предизвикателството на дебютанта \"Да се изправим срещу тим от класата на \"Ливърпул\" във финал е тежко, колкото само един финал може бъде. Всеки играч знае колко важен е този мач за клуба и ни е трябва да дадем всичко от себе си, защото ще бъде трудно\", каза Лампард. Той добави, че футболистите му нямат извинения и трябва да опитат всичко, за да излязат победители в първия изцяло английски мач за Суперкупата. \"Челси\" спечели отличието през 1998 г., но като футболист Лампард загуби два поредни финала за Суперкупата – през 2012 и 2013 година. За \"Ливърпул\" това ще е трети официален мач след  загубения двубой с \"Манчестър сити\" в спора за \"Къмюнити шийлд\"  и  победата с 4:1 срещу \"Норич\" . \"Мачът ще е съвсем различен, всичко ще е друго и всеки се готви като за финал. Ние също трябва да сме сигурни, че сме готови за финал\", заяви мениджърът Юрген Клоп. \"Не знам защо сме смятани за фаворит от всички. Няма проблем за нас какво мислят хората за отбора ми. Уважението ни към \"Челси\" е налице. Видяхме как се справиха срещу \"Манчестър юнайтед\", но ако гледате само резултата, вие няма да имате никаква идея как се е развил мачът, защото те наистина изиграха добър мач. Имат промени в състава, имат нов мениджър, загубиха Еден Азар, но взеха Кристиан Пулишич. Прибавиха и млади играчи като Тами Ейбрахам и Мейсън Маунт. Интересен отбор са и имат добър план\", продължи Клоп. Историческият момент Двубоят в Истанбул ще е исторически. За пръв път  жена ще ръководи мач от най-високото ниво в европейския клубен футбол . Стефани Фрапар ще бъде съдия, а нейни помощнички ще са друга французойка - Мануела Николози, и Мишел О'Нийл от Ирландия. Четвърти съдия ще е Джунейт Чакър от Турция. От УЕФА обявиха в сайта си, че Фрапар \"напълно заслужава\" тази възможност. Президентът на организацията Александър Чеферин се надява, че изборът ще се окаже вдъхновяващ за милиони момичета и жени по света.", "date": "2019.08.14", "title": "Лампард излиза за първи трофей с \"Челси\" още във втория си мач"}
{"url": "https://www.dnevnik.bg/bulgaria/2019/08/14/3950746_policiiata_izdirva_dvama_zaradi_pogroma_v_sofiisko/", "text": "Столичната дирекция на вътрешните работи обяви за издирване двама мъже, съпричастни към извършено престъпление в софийско заведение, съобщиха от институцията. Припомня се, че те влезли в обекта, нанесли са материални щети по част от мебелите и оборудването и се оттеглили в неизвестна посока. В лаконичното съобщение не се посочват имената на двамата и други данни за тях, но снимките, които го придружават, са надписани - става дума за Петър Атанасов Паунов и Веско Георгиев Стоянов.  Инцидентът стана в понеделник около 18 часа , когато 7-8 мъже влезли в заведението \"Бесо\" на булевард \"Тодор Каблешков\" и започнали да обръщат маси и столове, като са разпорили с нож част от меката мебел. Те попитали къде е управителят, а след като разбрали, че го няма, посъветвали персонала да му каже \"да се обади на когото трябва\" и си тръгнали. Основната версия, по която работи полицията, са финансови неуредици – по първоначална информация, свързани със законова дейност, осъществявана от двамата съсобственици. Досега са  задържани четирима .", "date": "2019.08.14", "title": "Полицията издирва двама заради погрома в софийско заведение"}
{"url": "https://www.dnevnik.bg/razvlechenie/2019/08/14/3950604_vreme_e_za_11-oto_izdanie_na_festivala_beglika_horodeia/", "text": "За единадесета поредна година част от родопските поляни в местността Батлъбоаз на брега на язовир \"Голям Беглик\" ще бъдат огласени от фестивала \"Беглика Хородея\", който започва днес и ще продължи до 18 август. Фестивалното градче, на което посетителите ще могат да се насладят от днес, изниква в причудливи форми с помощта на над 70 доброволци и 400 сътворци – артисти, музиканти, циркови акробати, пещерняци, активисти, художници, планинари, еколози, програмисти, колоездачи, дребни земеделци, занаятчии и деца. Артистичната програма включва два цирка и две музикални сцени, дискусионен форум, сцена за съвременен танц, 39 тъпана, индиански темазкал, 7 геодом-купола, плаващо пиано и голямо количество спонтанно творчество. В случай че посетителите на фестивала решат да се включат активно в програмата, те ще могат да вземат участие в създаването на беглишки песни, да се потопят в театър на сетивата на острова на Тишинавтите и да чуят каква музика може да произведе машина, \"превеждаща\" езика на цветята, допълват организаторите.      Музикалната програма включва някои от големите имена на българската етноджаз и електронна сцена като Веселин Митев (\"Исихия\", \"Кайно Йесно Сонце\"), ЗЕЙРА, Росен Захариев - Роко, Георги Дончев, Александър Евтимов – Шаманчето и Георги Мавров. Освен новите форми на цирково, танцово и музикално изкуство, трите сцени и представленията, създадени специално за събитието, тази година фестивалът акцентира и върху форум \"Заедност\", който обединява съвременни български философи, икономисти и активисти в сферата на културата, образованието и екологията. На място те ще представят и дискутират с посетителите своето послание – че е време добрите намерения за промяна да се радикализират конструктивно. Беглика въвежда и т.нар. солидарна валута ДАР, а всеки посетител ще получи свой начален капитал, който да използва в платформата Хородея в подкрепа на каузи, целящи да поправят различни дефекти в съвременното общество. Не на последно място фестивалът насърчава и личната отговорност по отношение на замърсяването на природата, като премахва кошчетата за боклук и припомня старото златно правило \"Боклукът - в раницата\", като за органичния отпадък ще има изградени компостни станции. Повече информация за фестивала може да намерите на  www.beglika.org  и на  страницата му във фейсбук .", "date": "2019.08.14", "title": "Време е за 11-ото издание на фестивала \"Беглика Хородея\""}
{"url": "https://www.dnevnik.bg/bulgaria/2019/08/14/3950751_jitelite_na_shishmanci_nastoiavat_instalaciiata_za/", "text": "Над 50 часа продължава гасенето на пожара на сметището край пловдивското село Шишманци, което в момента тлее в дълбочина, съобщи БНР. Заради задимяването на района жители на няколко населени места се събраха рано тази сутрин на протест до завода за отпадъци с настояване отговорните институции да контролират по-сериозно дейността му, за да се сложи край на периодичните инциденти там, информира кореспондентът на радиото. Над двеста души от Шишманци, Белозем, Раковски и други населени места са блокирали пътната отсечка, която е към входа на завода за отпадъци. Много от тях са с маски, демонстрирайки по този начин, че не могат да дишат, че миризмата е неприятна. Хората са недоволни, че са прекарали още една безсънна нощ, защото димът продължава да се стеле над целият район. Протестиращите напомнят, че в предишни години се е случвало същото и въпреки уверенията, че няма да се допуска занапред, сега се стига до поредно обгазяване. Пред Би Ти Ви протестиращи казаха, че вече не вярват на обещанията на властите и настояват инсталацията да спре да работи. Те не вярват и на заключенията на инспекцията по околна среда, според която замърсяването на въздуха не е опасно с изключение на наличието на прахови частици. Мъж се възмути пред телевизията, че експертите мерели \"срещу вятъра\". Екипите на пожарната продължават да работят на сметището като тлеещите участъци се обработват с вода и пръст, информира БНР. Общо Пловдив изхвърля годишно 150 000 тона отпадъци за третиране в инсталацията в с. Шишманци.", "date": "2019.08.14", "title": "Жителите на Шишманци настояват инсталацията за преработка на отпадъци да спре"}
{"url": "https://www.dnevnik.bg/sviat/2019/08/14/3950481_kakvo_stava_v_rusiia_-_pulziasht_prevrat_ili_festival/", "text": "Центърът на Москва е пълен с части на бившите вътрешни войски и на отрядите за борба с безредици. Докато една група от мъже в черни униформи, маскирани лица и шлемове преминава край стресната лелка, тя пита :\"Какво е това? Какво става? Война?\". Един от мъжете се обръща и троснато отвръща: \"Държавен преврат!\". Не, това не е виц, а любителски видеозапис на действителна случка, който се разпространява в социалните мрежи. Дори да е било опит на полицая да се пошегува, в Русия е нужно по-особено чувство за хумор през август, когато президентът не се е появявал от дни (или телевизиите го показват в сюжети сякаш от друга реалност). В деня на най-многолюдния от години протест Владимир Путин е на рокерски събор и понеже той е в Крим, за мнозина автоматично включва сравнението с августовския пуч срещу Михаил Горбачов от 1991 г., когато той се оказа блокиран в резиденция на полуострова. Разбира се, такива паралели са нелепи, но е факт, че нещо се случва в Русия, че силовите структури са се активизирали необичайно много и анализаторите се опитват да разберат какво става. Подхвърлят се всевъзможни колоритни определения: пълзящ преврат на \"чекистите\", плъзгане към фашизъм, фестивал на милиционерското репресивно творчество...      Заради едно локално събитие И всичко това заради недопускането на шепа опозиционни кандидати до изборите за парламент на град Москва - събитие, което, формално погледнато, е важно, но е локално и не би трябвало да е съдбоносно за Кремъл и политическата ситуация в страната. Но ситуацията не е толкова безобидна при отчетливия ръст на протестни настроения сред населението, намаляването на способността хората да бъдат обработвани от пропагандата (за 10 години с 25% е намаляла телевизионната аудитория) и успешни изблици на гражданска съпротива като протеста срещу строителството на църква в градски парк в Екатеринбург или унизителният за органите на реда провал на акцията срещу разследващия журналист Иван Голунов. Това, че Путин и досега не е коментирал събитията в Москва, не е необичайно - в критични ситуации той винаги е изчезвал за няколко дни, докато се изясни ситуацията. Този път проблемът му е, че има срок - изборите са на 8 септември и дотогава най-малкото всяка събота в столицата ще има протести и масови арести. От друга страна, засега няма нещо извънредно - колкото и да се стряскат в чужбина от кадрите с полицейско насилие и серийни арести на опозиционни лидери, репресивната машина действа в рамки, които са станали привични за Русия, без да прибягва до нещо ново. Какво е новото А ново има и то е по-скоро нивото на гражданско самоорганизиране с елементи на качествено различни способности и най-вече - впечатляващо постоянство и повторяемост на протеста. Такова състояние винаги притеснява репресивните власти, защото е различно от традиционното изригване на емоции и дежурното оправдание \"да изчакаме да се успокоят страстите\". Вижда се способност на участниците да си помагат, мигновено да създават структури, обменящи информация, издирващи пострадали, обикалящи арестите за оказване правна помощ на задържаните, организиране на смени и логистични операции... Това са организации като \"ОВД инфо\" или \"Агора\", \"Команда 29\", \"Апология на протеста\", \"Медиазона\"... Подобно сцепление на доброволни и съществуващи от дарения структури нямаше в предишните протести от 2012 г. Днес те са несравнимо ефективни, канализират информация, създават масовото ѝ очакване и търсене, а в крайна сметка това означава участие на хората, а те се оказват готови да се включат в действия, които изискват разумно отделяне на време и средства без риск от нарушаване на закона. Проблемът е със следващата крачка - политическата активност. Както се видя и от многохилядния митинг миналата събота, имаше емоционални речи и скандирания, но дори и през свои говорители опозиционни лидери не предлагат някаква формула, концепция, призив, общ за всички недоволни. Настояванията за освобождаване на арестуваните и допускане на кандидатите до вота изглеждат по-конкретно, но и приличат на плъзгане в правозащитна посока и планове за промяна на изборното законодателство. А това е процедурна и относително консервативна дейност, която не е особено вдъхновяваща и сплотяваща маса хора.      Откъде започна кризата Вярно, че въпросното изборно законодателство се оказа една от причините за сегашния протест. То изисква събиране на подписи за издигане на кандидати, но по начин, който действа със забранителна сила, корумпиращо и субективно е и на практика е глупаво, коментира политологът Екатерина Шулман. Тя припомня, че то позволява за едни кандидати да се правят \"работилници за рисуване\" на подписки, а за други - да се отхвърлят събраните подписи в произволна и непрозрачна процедура, която не подлежи на проверка. Самото даване на подписи представлява по принцип желание на хората да има политическа конкуренция, независимо дали ще гласуват на изборите, докато властите го превръщат в критерий за недопускане на неудобни кандидати. Оказва се, че изборното законодателство предизвиква политически конфликти и криза много преди да е започнала дори избирателната кампания, обяснява Шулман. Изведнъж, посред лято, всяка седмица хиляди хора излизат да протестират, други хиляди ги обкръжават, бият, арестуват, съдят, после това присъдите ще стигнат до Европейския съд за правата на човека, държавата ще плати глоби... и никой реално няма полза. Управлението не е пряко застрашено от това, че хората искат легално да участват в политическия процес, а влизането на няколко души в изборите и дори избирането им за депутати в Москва няма да доведе до някаква драматична трансформация на политическата система.      Друга причина е грешката на московските власти, заради която не просто изкараха хиляди на улиците, но и фактически изгубиха контрол над тях, защото той бе поет от федералните силови струтури. А те не се интересуват от съдбата на кмета Сергей Собянин, а от собствената си тежест в балансите на интереси и влияние в Кремъл. Първоначалната идея на кметството бе да пусне множество свои \"независими\" кандидати, за да не се асоциират пряко с все по-непопулярната управляваща партия \"Единна Русия\". Но се случиха две важни неща. Първото е, че предизборният щаб бе опразнен от организатори на кампании и избори и бяха вкарани хора от комерсиалните среди, действащи по схема \"ние ще приберем парите, а изборите ще си се спечелят сами от задействания административен апарат\". Само че политическите мениджъри не предвидиха, че кампанията ще се превърне в нещо много повече от едни обикновени столични избори, че толкова бързо ще се разпадане този план и ще се радикализират недоволните. Собянин изгуби контрол над града си Засега не е ясно кой в заплитащата се бъркотия е прибягнал до извикването на помощ на федералните силови структури с размахване на \"плашила\" от типа на \"на улицата се заформя държавен преврат\", \"има чуждестранна намеса, провокираща безредици\" и \"очертава се Майдан\". Но това е моментът , в който ситуацията излезе извън контрола на властите в Москва и столичното МВР. Силовите структури, включително Втора служба на ФСБ (за защита на конституционния строй) ОМОН, Росгвардия (бившите вътрешни войски, пряко подчинени на Путин) и Следственият комитет, с ентусиазъм се заеха, защото освен всичко друго получават шанс да се изтъкнат като защитници на родината от врага, докато се конкурират помежду си за повече влияние в Кремъл. Кметът Сергей Собянин не принадлежи към никоя от тези структури, а се оказа, че те могат да завземат града и всяка седмица да устройват улични побоища над протестиращите. Те нямат конкретен план за действие, а реагират според функционалните си особености и инстинкти и това, което обичат, могат и са обучени да правят. Никой не ги спира, никой не предлага алтернативен план. Режимът е достатъчно стабилен, за да устои на тиражираната от пропагандата версия, че финансирани и инструктирани от САЩ и Запада радикални елементи провокират властта. Кметството на Москва не печели нищо, организаторите на изборите по цялата вертикала до руската ЦИК - също. Никоя конкретна партия, не получава изгода от случващото се, доверието към никого не расте. Всички понасят удари по репутацията си, намалява доверието към легалните институти. Един изглежда като сатрап, друг - като зависим придатък към неизвестно какво, за трети се оформя образ на неудачник, който не е попаднал в бюлетините за изборите, четвърти създава впечатление на радикал, пречещ на държавната власт и изборните комисии да работят... Просто няма ясно разпознаваем субект, който в един момент да излезе на сцената и да оправи цялата каша.      Какво предстои наесен Какво може да се случи, особено след като всички страни са понесли щети и се трупат въпроси доколко лесно измеримите протестни настроения ще прераснат (или пък не) в турдно предвидима протестна активност? Много от избирателите може да бойкотират вота на 8 септември, а участващите ще са или (предимно) административно принудени, или силно мотивирани от протестите. Но при \"реалистичен\" сценарий много хора ще излязат да гласуват по принципа \"щом вие се отнасяте така с нас, ние пък ще ви покажем как ще се нагласуваме\". В този сценарий нищо не се променя, опозиционни кандидати не са допуснати до изборите, избирателите отиват да гласуват протестно срещу прокремълската партия \"Единна Русия\" и се очертава столичен парламент от комунистите, либерал-националистите на Жириновски и хора от \"резервната\" партия на Кремъл \"Справедлива Русия\". В този момент избирателните комисии ще бъдат принудени да прибягнат до фалшификации, за да не се окаже кметът с такава Московска Дума, с която почти няма да може да управлява. Това не е лесно да се скрие и само ще предизвика нова протестна вълна - този път срещу фалшифицираните избори. Но вече е есен, руснаците са се прибрали от летни отпуски, не се задава някаква естествена пауза в активността, както обикновено е в началото на лятото. Оказва се, че сегашните безобразия проправят път за още повече безобразия наесен. Технически погледнато няма проблем новите протести да бъдат разгонени със сила. Обаче в комбинация с раздразнението от нагласения състав на столичния парламент и потвърждението, че легалните инструменти не вършат работа, това само ще допринася за радикализиране на протеста. Има и оптимистичен сценарий. В него властите допускат част от опозиционните кандидати (и така хем малко успокояват недоволството, хем внасят разцепление в опозиционните среди) и изолират \"неприемливите\" за онези във властта, които са се заели със ситуацията след неспособността на тези преди тях да я овладеят. Измамно е мисленето, че това ще е етап на стабилност - различни силови групи вече дърпат към себе си привилегията да взимат основните решения в Русия и да разширяват контрола си като прехвърлят на други служби отговорността за грешките.      А къде е Путин? За \"предаване на властта\" няма как да се говори, защото Русия не се управлява от единен център за взимане на решения, въпреки че умишлено за аудиторията се създава легендата за властовата вертикала. Често изниква въпросът \"А възможно ли е всичко това да се случва без инструкции отгоре?\". Но и според политолога Глеб Павловски това е въпрос, излизащ от погрешната представа, че има някаква строга вертикала на властта. Няма дори някакъв ръководен екип на Русия, твърди той, защото колективното ръководство предполага разпределение на зони на компетентност и отговорност, а реалността не е такава. Налагащият се през последните години отговор е, че санкионирането на действията \"отгоре\" става постфактум когато някое от тях е свършило работа за момента. Всеки от центровете действа така, както предполага, че мисли началството, а след това то или го одобрява, или го критикува и коригира. Това е и една от основните причини Путин да мълчи - той просто изчаква - но то е и причината да се създава усещане за нестабилност и несигурност. Защото когато управляващите не предлагат политическо решение на ситуацията, употребата на груба полицейска сила започва да подчертава нейната слабост и неувереност. В крайна сметка събитията в Москва от лятото на 2019 г. за всички са голяма репетиция за парламентарните избори през 2021 г. Както и донякъде за \"Проблем 2024\". Това е годината, в която изтича вторият мандат на Путин и дотогава трябва да се намери формула как той да остане на власт без промяна на конституцията или да се извърши промяна на върха без големи сътресения при преразпределение на собственост и активи. Ако се запази тенденцията от сегашните протести, този преход вероятно ще се извърши в доста различна ситуация. Коментатори казват, че Кремъл и силовите струтури се отнасят към населението по принципа от Римската империя Oderint, dum metuant (нека ненавиждат, само да се страхуват). Но в Русия това е коварно самоуспокоение, защото трупащото се недоволство може да избухне в бунт и неподчинение. Само за 5 години всеобщият ентусиазм от анексирането на Крим се изпари без да успеят властите да го оползотворят особено. Междувременно в активна възраст влиза друго по-младо поколение и зад всеки от излезлите по московските улици стоят невидими десетки, а може би и стотици. Алексей Левинсон от социологическия \"Левада център\" коментира, че изследванията им показват, че и идейните привърженици на управлението, и тези на опозицията са малобройна част от населението. Мнозинството са хора, които внимателно и тихо следят случващото се и не бързат да заемат страна. Засега.", "date": "2019.08.14", "title": "Какво става в Русия - пълзящ преврат или фестивал на репресивната самодейност"}
{"url": "https://www.dnevnik.bg/evropa/2019/08/14/3950753_italianskiiat_senat_otloji_reshenieto_za_sudbata_na/", "text": "Италианският Сенат отложи за следващата седмица дебата за продължаващата правителствена криза, проваляйки усилията на вицепремиера Матео Салвини за по-бързо провеждане на евентуални нови избори, предаде \"Ройтерс\". \"Лига\"  внесе предложение за вот на недоверие  към правителството, но Сенатът отхвърли искането й той да бъде дебатиран в сряда и вместо това реши премиерът Джузепе Конте да се обърне към горната камара на парламента във връзка с кризата на 20 август. Представители на политическите групи в парламента избраха датата в понеделник и тя бе подкрепена от законодателите в Сената във вторник вечерта. Срещу тази дата се обявиха управляващата крайнодясна партия \"Лига\", \"Напред, Италия\" на Силвио Берлускони и \"Италиански братя\". Всички те искаха вотът да се състои днес, за да се ускори процесът, който може да доведе до предсрочни избори Миналата седмица лидерът на \"Лига\" и вътрешен министър Салвини заяви, че различията с коалиционния им партньор, популистите от Движение \"Пет звезди\", са станали твърде големи и трябва да се проведат предсрочни избори. Салвини би искал те да са през октомври. Ако вотът мине, както се очаква, президентът Серджо Матарела ще трябва да реши дали да свика избори през есента или да възложи на друг партиен лидер да състави правителство. През уикенда някои депутати от Демократическата партия поведоха усилия за сформиране на временно правителство, което да може да прокара бюджета на страната през есента, както и конституционна реформа, целяща намаляване на депутатите в италианския парламент. Лидерът на партията Никола Зингарети изключи подобна договорка, но негови приближени коментираха във вторник, че Демократическата партия може да обмисли политически съюз с Движение \"Пет звезди\" до края на сегашния парламентарен мандат през 2023 г., посочва \"Политико\" По време на дебата в Сената Салвини изненадващо каза, че е \"отворен\" за приемане на предложението на лидера на \"Пет звезди\" Луиджи ди Майо да се намаляи броят на депутатите от 951 на 605, ако това бъде бързо последвано от избори, предаде \"Гардиън\". Тази конституционна реформа обаче вероятно би отнела месеци. Според британското издание е малко вероятно президентът да подкрепи съюз между \"Пет звезди\" и Демократическата партия. Проучване в понеделник показа, че \"Лига\" има подкрепата на 38% от избиратели, Демократическата партия – на 23%, а \"Пет звезди\" - 16.5%,\"Италиански братя\", потенциален коалиционен партньор на \"Лига\", 8%, а \"Напред, Италия\", също евентуален съюзник на Салвини, 6.5%.", "date": "2019.08.14", "title": "Италианският Сенат отложи решението за съдбата на правителството за 20 август"}
{"url": "https://www.dnevnik.bg/sport/2019/08/14/3950750_pobediteliat_ot_revansha_mejdu_ruis_i_djoshua_shte/", "text": "Победителят от реванша между световния шампион по бокс за професионалисти в тежка категория Анди Руис и Антъни Джошуа ще трябва да се изправи срещу Кубрат Пулев в ясен срок, съобщава ESPN, като се позовава на решение на Международната боксова федерация. (IBF). Мачът трябва да се проведе най-късно до 31 май 2020 г. Пулев е официален претендент на IBF. Федерацията е приела искането на Руис да бъде направено изключение и той да защитава пояса си в  реванша срещу Джошуа на 7 декември в Саудитска Арабия . Ако това не беше станало, шампионът рискуваше да изгуби титлата си от IBF. Членовете на ръководството на организацията са провели конферентен разговор в понеделник и са обсъдили вариантите. Те се съобразили с желанието на Руис, но поставили условие победителят в мача с Джошуа в писмен вид да приеме участие в мач с претендента за пояса на IBF. От щаба на Пулев обявиха пред ESPN, че ще обжалват решението. \"Искаме условията да са ясни\", каза Джон Вирт от \"Епик спортс\", която заедно с \"Топ ранк\" представлява българския боксьор. Притесненията му са свързани с това, че няма гаранции, че победителят от мача между Руис и Джошуа ще се изправи директно срещу Пулев, без да има други мачове преди това, както и че бъдещият шампион може да поиска ново изключение. Вирт добави, че има много неизвестни. Пулев вече имаше насрочен мач с Джошуа преди близо две години. Тогава двубоят пропадна заради контузия на българина.", "date": "2019.08.14", "title": "Победителят от реванша между Руис и Джошуа ще трябва да срещне Пулев до юни 2020"}
{"url": "https://www.dnevnik.bg/bulgaria/2019/08/14/3950745_bivsh_vutreshen_ministur_ivan_geshev_propuska/", "text": "                         Концепцията на единствения кандидат за главен прокурор Иван Гешев съдържа тези, които противоречат на Наказателно-процесуалния кодекс, общи изрази и популистки заявления. Това коментира пред Би Ти Ви бившият вътрешен министър в кабинета \"Костов\", а сега адвокат Емануил Йорданов. Професорът по конституционно право и бивш премиер Георги Близнашки е на обратното мнение - концепцията стъпва на закона, страни от политиката и дава добри практики в борбата с организираната престъпност и корупцията по високите етажи ( ) Преди ден Гешев представи във Висшия съдебен съвет концепцията си за стратегическо ръководство на прокуратурата през следващите 7 години. Какво съдържа тя четете  тук.  Няма информация за какви суми е осъдена прокуратурата от ощетени граждани \"В концепцията няма и едно изречение за това какви обезщетения плащаме ние, гражданите, от името на прокуратурата по закона за отговорността на държавата\", каза Йорданов. По думите му няма публична информация какви са сумите, но като илюстрация на мащабите даде пример от своята практика - при последните три дела, водени от негови клиенти срещу прокуратурата, са присъдени обезщетения за 50 хил. лв. Йорданов разкритикува и идеята на Гешев за по-голямо медийно присъствие на държавното обвинение. \"Не виждам причина прокуратурата да присъства повече в медиите, и сега то е прекомерно и предварително. Аз не се интересувам от това кого задържат, а какъв обвинителен акт се внася и дали срещу него стои осъдителна присъда\", каза той. \"Следвало досъдебното производство по дефиниция да е тайно, а какво виждаме ние: преди да е започнало досъдебно производство, се изсипват телевизионни камери\", продължи той. Според юриста от страна на Гешев е популизъм да твърди, че \"липсата на справедливост не може да бъде оправдана дори с буквата на закона\", защото \"няма буква на закона , а закон, който трябва да се спазва\". По думите му записаното в концепцията, че \"ръководителите трябва да следят сроковете\" противоречи на текст от Наказателно-процесуалния кодекс, променен по настояване именно на прокуратурата, който въведе \"вечния обвиняем\". \"Г-н Гешев да прочете чл. 234 на НПК и да си го сравни с концепцията\", призова той. Адвокатът изрази недоумение от \"голямото доволство\" в концепцията от увеличаването на сключените от прокуратурата споразумения. Той предупреди за порочна практика, при която обвиняемите са принуждавани да сключват споразумения бързо след задържането и в присъствие на недобросъвестни служебни защитници, които действали като \"адвокати на прокуратурата\". Да не оставяме нещати на илитератите по площадите, да чуем специалистите Като приятна изненада, реалистична и прагматична оценява концепцията преподавателят по конституционно право и бивш служебен министър-председател проф. Георги Близнашки. Пред Нова телевизия той каза, че кандидатът за главен прокурор не е включил фантасмагории и не влиза в полемики, например за това как да се избира главният прокурор. \"Това е концепция, която стъпва на закона. Главният прокурор не трябва да се увлича как той трябва да си представя бъдещето на прокуратурата - това вече е политика, и най-хубавото на концепцията, че не навлиза в полето на политиката\", каза Близнашки. Помолен да коментира идеята на кандидата да не се наказва лице, дало подкуп на висш държавен служител, но доброволно съобщило за това на властите, юристът каза, идеята трябва да се разбира като насърчение лицето, провокирано към подкуп, да сътрудничи на властите. Йорданов е на обратното мнение. Според адвоката \"това не е сериозно\", защото е възможно човек да бъде злепоставен като му се подхвърли плик с пари. Като най-голямото достойнство на концепцията Близнашки изтъкна предлаганите \"добри практики в борбата с организираната престъпност и как да се стигне до изобличаването на хората, които се занимават с организирана престъпност и корупционни практики\". Според Близтнашки в съдебната система \"имаме твърде много проблеми, които да ги погледнем откровено и да започнем разговора, а изоставането е огромно\". Той призова \"не да оставяме нещата на разни илитерати, които правят импровизации и черпят политически дивиденти от необходимостта от сериозни промени в съдебната реформа\", а \"да се чуят специалистите, защото крясъците на площада не водят до нищо добро\".", "date": "2019.08.14", "title": "Популистка, прагматична - юристи коментираха концепцията на Гешев"}
{"url": "https://www.dnevnik.bg/biznes/2019/08/14/3950749_temenujka_petkova_nie_shte_reshim_s_kogo_da/", "text": "Ние ще решим с кои компании бихме искали да водим преговори за АЕЦ \"Белене\" и тях ще поканим да дадат обвързваща оферта.\" Това заяви пред БНТ министърът на енергетиката Теменужка Петкова по повод изтичащия на 19 август срок, в който кандидатите да достроят атомната централа без държавна гаранция трябва да подадат заявления. Петкова отклони въпроса за това дали вече има подадени заявления и призова да се изчака крайният срок. Досега потенциален интерес са заявявали Китайската национална ядрена корпорация (CNNC) и руската \"Росатом\", а като изпълнители на дейности, но не и инвеститори, са се представяли френската \"Фраматом\" (бившата Areva) и \"Дженерал електрик\". \"Поставили сме срок процедурата да приключи в рамките на 12 месеца\", каза Петкова и добави, че проектът \"е необходим за енергийната сигурност на страната в следващите години\". Запитана дали може да има реакция от Брюксел, ако \"Росатом\" спечели, Петкова изключи този вариант, защото процедурата е съгласувана с Европейската комисия и България е готова да предостави всяка информация при поискване. В отговор на въпрос енергийният министър  отрече  информацията, че назначаването на Жаклен Коен за директор на Българския енергиен холдинг е пречка за заема от Европейската инвестиционна банка за строителството на газовата връзка с Гърция. По думите й кредитът от 110 млн. евро е държавно гарантиран, а в момента са в ход \"съответните процедури на съгласуване на самия договор\", който трябва да бъде одобрен и от Министерския съвет. Запитана, защо е върнала Коен на работа, след като го беше уволнила през 2016 г. заради несправяне с работата, Петкова отговори: \"Този човек никога не е излизал от енергетиката. Той беше председател на съвета на директорите на АЕЦ \"Козлодуй\". По думите на Петкова внезапната смяна на шефа на НЕК Петър Илиев е дело на ръководството на БЕХ, защото мандатът му бил изтекъл на 5 август. Месец преди да бъде уволнен, самият Илиев подаде оставка, но тя не беше приета, а за това, че е уволнен, той научил по време на отпуската си.  \"С г-н Илиев работим от 2014 г. Той пое НЕК в тежък момент. Смея да твърдя, че бяха направени поредица стъпки, които дадоха резултат. Мандатът му изтече на 5 август и имаше нов съвет на директорите на БЕХ и това е решение, което новото ръководство на БЕХ е взело\" каза министърът, която е принципал на държавните дружества. Петкова увери, че  спорът между \"Булгаргаз\" и \"Топлофикация София\",  която дължи 35 млн. лв. за природен газ, няма да се отрази на отоплителния сезон, а държавата и общината търсят решение.", "date": "2019.08.14", "title": "Теменужка Петкова: Ние ще решим с кого да преговаряме за АЕЦ \"Белене\""}
{"url": "https://www.dnevnik.bg/photos/2019/08/14/3950764_goliamata_sinagoga_na_odrin/", "text": "Историята на одринската синагога е показателна и информацията за нея е основно от Turkish Archaeological News (http://bit.ly/31u9Oq3). Отворена отново след 36-годишно забвение и 5-годишен проект за възстановяване на стойност 2.5 милиона долара, Голямата синагога в Одрин е единственото напомняне за времето, когато общност от повече от 20 хиляди сефарадски евреи са живели в града. Построена през 1906 г., за да замени 13 по-малки синагоги, разрушени в Големия пожар в Одрин през 1903 г., елегантната сграда е увенчана с деликатно извит покрив и красиво облицовани с плочки подове.", "date": "2019.08.14", "title": "Голямата синагога на Одрин"}
{"url": "https://www.dnevnik.bg/kultura/2019/08/14/3950652_sofiiskata_opera_i_balet_otkrivat_noviia_sezon_s/", "text": "Концертът, с който Софийската опера и балет ще открие новия си сезон на 20 септември, ще бъде посветен на 90-годишнината от рождението на оперния певец Николай Гяуров, съобщават от театъра. По този повод на българска сцена ще гостува американското сопрано Долора Заджик, която си партнира с оперния певец през 1991 г. в постановката \"Хованщина\" от руския композито Мусоргски в Сан Франциско .  С началото на 130-ия сезон операта иска да представи на публиката световни и български артисти, които са работили заедно с Гяуров през годините, като някои от тях са Даниела Мадзукато, Цветелина Василева, Калуди Калудов, Макс Рене Козоти и Светозар Рангелов. Те ще участват заедно в откриващия концерт с още десет солисти, пяли с него на една сцена. Диригент на спектакъла ще бъде италианецът Елио Бонкомпани. Долора Заджик е дългогодишен солист на \"Метрополитен опера\" в Ню Йорк. Пяла е на едни от най-престижните световни сцени като миланската \"Ла Скала\", \"Арена ди Верона\", оперите на Париж, Виена и Чикаго, както и Кралската опера \"Ковънт Гардън\" в Лондон. Заджик се занимава и с усъвършенстване на млади оперни певци. По този повод след откриващия концерт тя ще направи майсторски клас с десет избрани български изпълнители. Билети за събитието се предлагат както от касата на Софийската опера и балет, така и онлайн  тук .", "date": "2019.08.14", "title": "Софийската опера и балет открива новия сезон с концерт, посветен на Николай Гяуров"}
{"url": "https://www.dnevnik.bg/bulgaria/2019/08/14/3950819_tazi_vecher_feribot_triabva_da_dostigne_do_blokiranite/", "text": "По последна информация на българското Министерство на външните работи фериботът \"Андрос Джет\" ще тръгне днес от гръцкия остров Наксос към остров Самотраки. Това трябва да стане около 12 ч. на обяд, съобщиха от ведомството. Очаква се фериботът да пристигне на пристанище Самотраки тази вечер около 22 ч. Планирано е да натовари пътници и леки автомобили и веднага да отплава към Александруполис. Ако условията позволяват, фериботът ще направи следващо пътуване до Самотраки веднага. Блокирани на острова от неделя туристи, разказаха пред \"Дневник\", че вече хората се редят в очакване на връзка със сушата, като опашките са безкрайни. Те обясниха, че от Самотраки към Александруполис вече има два по-малки ферибота, които са започнали извозване на автомобили и пътници, но няма организация и не е сигурно, че ако човек си качи колата на единия кораб, ще може да се купи билт и да се качи до кораба за пътници и да акостира на сушата заедно с автомобила. Преди малко от външно министерство уточниха, че към острова са планирани следните курсове: Кораб \"Зефирос\", който е само за пасажери и ще пътува от Самотраки до Александруполис в 10:30ч., 15:30ч. и 20:30 ч., а от Александруполис до Самотраки в 13:00ч. и 18:00 ч. Кораб \"Анакс\" пък който е само за автомобили ще пътува от Самотраки до Александруполис в 12:00 ч. и в 21:00 ч. За проблема на острова се разбра вчера.  Общо около 1500 туристи са блокирани в момента на Самотраки, като сред тях има и българи. Фериботи няма от неделя, каза пред \"Дневник\" Силвия Радославова, един от засегнатите, която тогава трябвало да отпътува от острова. По думите й и двата ферибота на компанията, която обслужва линията, са развалени. Освен това атмосферните условия не позволяваха досега да бъде изпратен кораб до Самотраки. От външното министерство уточняват, че утре \"Андрос Джет\" ще изпълнява толкова маршрути, колкото е необходимо, за да облекчи ситуацията на острова. Този кораб обаче не може да превозва камиони и поради тази причина е пуснат още един ферибот с тази функция. От днес той започва да превозва камиони с хранителни продукти от пристанището в Александруполис. При необходимост от съдействие българските граждани могат да се обръщат към екипите на местните власти на пристанището или да се свържат с Генералното ни консулство в Солун на телефони: +30 2310 829 210; +30 2310 869 520.", "date": "2019.08.14", "title": "Тази вечер ферибот трябва да достигне до блокираните туристи на Самотраки"}
{"url": "https://www.dnevnik.bg/analizi/2019/08/14/3950827_luji_i_mulchanie_kakvo_tochno_se_sluchi_krai_arhangelsk/", "text": "                         Аварията на един полигон на руския военноморски флот в Архангелска област напомни на руснаците за аварията в Чернобил. Според официални съобщения експлозията е станала при изпитание на експериментален двигател с течно гориво. Чуждестранни експерти и руски коментатори се опасяват, че в действителност се е взривил опитен образец на руската ракета с ядрен двигател \"Буревестник\", която през 2018 г. бе представена лично от президента Владимир Путин. Какви изводи могат да се извлекат от случилото се? Главна отговорност за случилото се на полигона в Архангелска област носи президентът Владимир Путин. Той неведнъж даваше да се разбере, че разработването на нов вид руско оръжие се извършва под негов личен контрол. От 2018 година насам той вече няколко пъти прояви личен интерес към проекта. Който познава специфичната съветска психология, лесно може да си представи каква е била ситуацията преди аварията - началството явно с всички средства е притискало командирите и инженерите колкото се може по-скоро да зарадват \"лидера на нацията\" с успешни резултати. Подобни примери има достатъчно. Някои ги знаят от мемоарната литература, а лично аз ги зная от разказите на баба ми, която навремето е участвала в разработката на някои видове ракети \"земя-въздух\" и много добре знаеше как изискванията за безопасност са били нарушавани под натиск \"отгоре\". Вината на властите, които в противопоставянето си на Запада и подетата отново надпревара във въоръжаването са искали незабавни успехи, е неоспорима. И то, независимо от това какво точно се е взривило в Архангелска област - нов ракетен двигател с течно гориво, съдържащ и радиоактивни изотопи, или ядрена ракета \"с практически неограничена далекобойност\" и \"непредсказуема траектория на полета\", както руското военно министерство гордо нарече ракетата \"Буревестник\" през 2018 г. Много ли са загиналите и пострадалите при тази авария? Това ние никога няма да узнаем със сигурност. Официалната версия е известна – говори се за петима загинали сътрудници на \"Росатом\". Те бяха посмъртно предложени за държавни награди и погребани с почести. Дори броят на ранените е известен само приблизително. Съпроводен ли е бил взривът с рязко покачване на радиацията в региона? Има ли радиоактивно заразяване на морето? Колко са руснаците, които са били радиоактивно облъчени? От официалните места се твърди се, че няма такова нещо. На подобни въпроси обаче руските власти изобщо не се готвят да отговарят изчерпателно. Не е изключено те дори да казват истината, но по такъв начин, че на практика никой не им вярва, защото тя е вкарана в крайно оскъдни съобщения за печата, които навеждат на мисълта, че нещо трябва да бъде прикрито. Междувременно жителите на Архангелска област си купуват йод, а московчанки разискват из социалните форуми въпроса дали се очаква радиоактивен дъжд. Този тип реакции на техническа авария силно напомня за катастрофата в Чернобилската АЕЦ през 1986 г., а тази година милиони руснаци и чужденци гледаха новия сериал за нея. Във филма отлично е предадена атмосферата на лъжи и чинопочитание, която допълнително увеличи размера на трагедията. Същата атмосфера и до ден-днешен продължава да се шири в Русия. Не е нужно обаче да се връщаме толкова назад в миналото, за да търсим примери. На 12 август се навършиха 19 години от трагичната гибел на атомната подводница \"Курск\", за която руските власти безогледно лъгаха в продължение на дни след експлозията. Същото се повтаря сега и с информациите за взрива на полигона в Архангелска област. Съобщенията на властта са крайно пестеливи. В изявленията на учени, както и в тези на местните власти се прокрадват различни намеци за повишена радиация и за някакви взривили се \"ядрени батерии\". Впрочем и най-слабият елемент на критика, появил се някъде из сайтове или по телевизионните канали, незабавно бива заглушен. И хората си остават само със слуховете, които са един от друг по-истерични и по-неправдоподобни. Не знам как провалилите се изпитания ще се отразят на отбранителната способност на Русия. Мисля, че никой засега не знае и какви ще са последиците за здравето на хората, живеещи в зоната на аварията. Даже и да е тествано само течно гориво за двигател, напълно възможно е радиоактивни вещества да са изтекли в морската вода. Затова с право може да се каже, че случилото се е истински медиен \"Чернобил\". Това е диагноза за властта в Русия, която се отучи да казва на гражданите си истината – ситуацията е същата, както по времето на СССР, преди да се разпадне. А гражданите, както и тогава, вече не вярват на лидерите си. И това няма как да остане без последствия.", "date": "2019.08.14", "title": "Лъжи и мълчание: Какво точно се случи край Архангелск?"}
{"url": "https://www.dnevnik.bg/bulgaria/2019/08/14/3950830_kratki_novini_vtori_den_se_izdirva_momiche_izcheznalo/", "text": ". Охранител изпуснал пистолета си, който гръмнал в метрото Сигнал за инцидент в района на метростанция \"Сердика\" е получен малко след 18 часа днес, съобщи МВР. На място полицаите са установили, че докато тичал да хване влакчето, 19-годишен служител на охранителна фирма изпуснал законно притежавания си газов пистолет, който произвел изстрел. Няма пострадали. Пистолетът е открит паднал на линията на мотрисата. На мъжа ще бъдат наложени санкции, свързани с неправилното съхранение на оръжие. 14-годишно момиче се удави при червен флаг във Варна Тялото на 14-годишното момиче, което вчера изчезна в морето край Варна, е изплувало край Рибарския плаж в града, съобщи \"Фокус\" като цитира областната дирекция на МВР, която се е отзовала на сигнал. Часове продължи издирването на детето, което заедно с други непълнолетни вчера следобед се е къпало във водата при вдигнат \"червен флаг\" за силно вълнение. В издирването се включиха водолази от гражданска защита при Регионалната служба по пожарна безопасност и защита на населението. Бедственото положение в Свищов заради свинската чума е отменено  Отменено е бедственото положение, което беше обявено в Свищовска община заради заболяването африканска чума по свинете, ксъобщи \"Фокус\" като се позова на общината. Няма нови огнища на болестта, а мерките срещу разпространението ѝ продължават да се прилагат.На територията на общината - в село Българско Сливово се намира една от индустриалните ферми, където вече са загробени 17 хил. животни. ", "date": "2019.08.14", "title": "Кратки новини: Охранител изпуснал пистолета си, който гръмнал в метрото"}
{"url": "https://www.dnevnik.bg/biznes/2019/08/14/3950850_ikonomikata_narasna_s_33_godishno_kum_juni/", "text": "През второто тримесечие на 2019 г. брутният вътрешен продукт (БВП) нараства с 3.3% спрямо съответното тримесечие на предходната година и с 0.6% спрямо първото тримесечие на 2019 г., сочи експресната оценка на Националния статистически институт. Предварителната оценка ще бъде публикавана на 5 септември. Според наличните досега данни БВП в номинално изражение достига 28.099 млрд. лв. Реализираната добавена стойност през второто тримесечие на 2019 г. е 24.241 млрд. лв. Делът на крайното потребление в БВП е 76.3%, а на инвестиците - 20.2%. Външнотърговското салдо е положително. Спрямо година по-рано износът на стоки и услуги се увеличава с 3.3%, а вносът намалява с 5.5%.", "date": "2019.08.14", "title": "Икономиката нарасна с 3.3% годишно към юни"}
{"url": "https://www.dnevnik.bg/kultura/2019/08/14/3950825_mariia_joao_i_djon_skofiild_shte_sa_gosti_na_plovdiv/", "text": "Португалската джаз певицата Мария Жоао, бас китаристката от Малайзия Линда Мей Хан О, американският композитор и китарист Кърт Розенуинкъл, отличеният с \"Грами\" китарист Джон Скофийлд и блус пианистът Джон Клиъри ще бъдат гости на тазгодишното издание на \"Пловдив джаз фест\", обявиха организаторите му. И тази година събитието, което ще продължи между 31 октомври и 2 ноември, включва 6 концерта, събрани този път в три дни. Паралелната програма включва и клубни концерти, джем сешъни, изложба, литература и младежки конкурс, както и подфестивала \"Джазтроника\".  Началото на фестивала на 31 октомври ще поставят джаз певица Мария Жоао и басистката Линда Мей Хан О.  Родената в Лисабон   ще открие събитието заедно с нейния дългогодишен музикален партньор – пианиста Марио Лажиня. Леко театрална, Мария Жоао добива широка известност със своите впечатляващи вокални възможности, чрез които често вплита фолклор, авангард и електронна музика. Освен своите 23 албума, е работила и с музиканти като Аки Такасе, Боби Макферин, Дейвид Линкс, Жилберто Жил, Дино Салуци и много други.  Вторият концерт от същата вечер ще бъде на родената в Малайзия, израснала в Австралия и подвизаваща се в Ню Йорк бас китаристка, контрабасистка и композиторка -  , която през последните десет години се утвърждава като един от най-познатите и търсени басисти на своето поколение и пристига в Пловдив със своя квартет. Иначе в момента тя е част от квартета на Пат Матини, а преди това свири в групите на Дейв Дъглас и Джо Ловано. Носителкае на множество музикални награди и има четири издадени албума, последният от които излиза в средата на тази година.       Във втората вечер на фестивала публиката ще може да слуша американския китарист и композитор  , който има 11 издадени албума и множество съвместни изпълнения със звезди като Ерик Клептън, Гари Бъртън, Джо Хендерсън и Брад Мелдау.  Веднага след него на сцената ще се качат носителите на \"Грами\" китаристът   и блус певецът и пианист  . Двамата започват да свирят заедно през 2008 г., а през 2015 г. започват и първите им съвместни концерти като дует.      Участието им в Пловдив тази година е част от турне в Европа и САЩ с ограничен брой дати. В него те съчетават музиката на Ню Орлиънс, ритъм енд блус и джаз. Заключителната вечер на фестивала ще е е посветена изцяло на българския джаз и е замислена като своеобразен поклон към пианиста и композитор Румен Тасков-Рупето. Сред участниците в нея ще са пианистът Антони Дончев, бас китаристът и контрабасист Веселин Веселинов-Еко, тромпетистът Росен Захариев и виолистът Валентин Геров.  Официалната програма ще закрие контрабасист Петър Славов младши, работил през годините с музиканти като Куинси Джоунс, Джо Ловано, Алфредо Родригез, Чучо Валдес. От 2006 г. джаз музикантът и композитор живее и работи в Ню Йорк и в Пловдив ще представи своя първи самостоятелен албум. Билетите за събитието са вече в продажба в мрежата на \"Ивентим\". Пропускът за целия фестивал е на цена 120 лв.", "date": "2019.08.14", "title": "Мария Жоао и Джон Скофийлд ще са гости на \"Пловдив джаз фест 2019\""}
{"url": "https://www.dnevnik.bg/sport/2019/08/14/3950854_manchestur_siti_prizna_vinata_si_i_izbegna_zabrana_za/", "text": "Английският шампион \"Манчестър сити\" се размина без забрана за трансфери в разследването на ФИФА. Клубът призна, че е нарушил правилника за привличане на футболисти под 18 години. \"Гражданите\" понесоха единствено глоба в размер на 370 хил. швейцарски франка (315 хил. паунда). Клубът, изглежда, е облагодетелстван от влезлия в сила преди месец нов дисциплинарен кодекс на ФИФА, който позволява намаляване на санкцията, когато клуб признае вината си, пише \"Таймс\". През февруари  \"Челси\" получи забрана за трансфери за една година  и беше глобен с 600 хил. франка. Клубът от Лондон понесе наказанието заради 29 случая, в които е нарушил правилата за трансфери на непълнолетни играчи. \"Манчестър сити\" е разследван отделно от УЕФА заради съмнения за нарушаване на финансовия феърплей. Сега ФИФА посочи, че дисциплинарната комисия е взела предвид факта, че \"гражданите\" са приели отговорността си.", "date": "2019.08.14", "title": "\"Манчестър сити\" призна вината си и избегна забрана за трансфери от ФИФА"}
{"url": "https://www.dnevnik.bg/sviat/2019/08/14/3950861_greta_tunberg_poema_do_nju_iork_s_iahta_bez_bania_i/", "text": "Шведската екоактивистка Грета Тунберг поема днес на трансатлантическо плаване до Ню Йорк и ще прекоси океана със състезателна яхта, в която няма нито баня, нито тоалетна, за да се присъедини към протести в САЩ и да участва в среща на високо равнище на ООН за климата, предаде агенция \"Ройтерс\". За да избегне пътуване със самолет, Тунберг поема на трансатлантическото пътуване с 60-футовата (малко над 18 м) яхта \"Малиция 2\", оборудвана със слънчеви панели и подводни турбини, които произвеждат електричество на борда, като целта е пътуването да бъде без отделяне на въглерод. \"Може да страдам малко от морска болест и няма да е удобно, но мога да го преживея\", каза  Тунберг  за телевизия Би Би Си в Плимът, Югозападна Англия, откъдето трябва да потегли днес следобед. \"Ако стане наистина тежко, просто ще трябва да си кажа, че ще е само за две седмици след това ще мога да се върна към обичайния си живот\", каза 16-годишната Грета, която ще бъде придружавана от баща си Сванте и от телевизионен оператор. По-рано този месец капитанът на яхтата Борис Херман каза за \"Ройтерс\", че  екоактивистката  ще бъде изправена пред предизвикателства по време на пътуването, тъй като плавателният съд е предназначен за състезания и няма удобства. На борда няма душ и тоалетна и пътниците ще трябва да използват синя кофа. Херман посочи, че това, че  Грета поема предизвикателството  да плава през океана със състезателна лодка с нулев комфорт, разкрива нейната решимост към каузата и това докъде има желание да стигне. \"Като преставаш да летиш със самолет, ти не само намаляваш собствения си въглероден отпечатък, но също така изпращаш послание до други хора около теб, че кризата с климата е нещо реално\", каза Тунберг.  Когато пристигне, Грета ще се включи в среща на високо равнище на ООН за климата през септември и в 25-ата конференция за промените в климата в чилийската столица Сантяго през декември. \"Това, че ще говоря пред ООН, няма да промени ситуацията, но ако помогне за осъзнаване на нещата, тогава мисля, че заедно можем да се опитаме да ги променим\", каза Тунберг в петък по време на посещение в протестен лагер срещу въгледобивна мина в Германия.", "date": "2019.08.14", "title": "Грета Тунберг поема към Ню Йорк с яхта без баня и тоалетна, за да спести вредни емисии"}
{"url": "https://www.dnevnik.bg/bulgaria/2019/08/14/3950863_domovite_krajbi_v_sofiia_se_izvurshvat_nai-chesto/", "text": "Повечето домови кражби в София се извършват сутринта между 8 и 11 ч., защото няма кой да подаде сигнал. Тогава повечето хора са отишли вече на работа, а тези, които работят нощни смени, вече са се прибрали. Това разказа пред Би Ти Ви Марио Киричков от столичната криминална полиция. От медията разпространиха и данни на МВР за кражбите през летния сезон, въпреки че той е далеч от приключване. През тази година са регистрирани 260 домови кражби, за които са задържани 30 души. През 2018 г. за целия летен сезон са установени 318 кражби, като за тях са задържани 25 души. Киричков уточни, че най-често се крадат пари, скъпоценности и битова техника. За да влязат в домовете на хората, крадците използват шперц или разбиват ключалката на вратата. Освен това се възползвали от отворени прозорци или врати на балкони. \"Жилището се наблюдава поне 3-4-5 дни. Изпраща се човек, най-често жена, който да звъни на звънеца на апартамента и така да проверява дали някой ще отвори. Проверяват се съседи дали са там. От 3 до 4 минути е нужно на един крадец да разбие врата\", каза още Киричков. Той добави, че при неуспех с разбиването на вратата крадците купуват такъв вид брава и тренират на сухо, докато не постигнат резултат. След това се връщали до апартамента, ако все още нямало никой в него.", "date": "2019.08.14", "title": "Домовите кражби в София се извършват най-често между 8 и 11 ч. сутринта"}
{"url": "https://www.dnevnik.bg/sviat/2019/08/14/3950870_pone_23_iaponci_sa_pochinali_12_hil_sa_hospitalizirani/", "text": "Най-малко 23-ма души са починали, а близо 13 000 са приети в болница с топлинен удар през изминалата седмица в Япония, съобщи днес Главното пожарно управление, изпълняващо функциите на министерство на извънредните ситуации и служба за спешна помощ, цитирано от ТАСС. През изминалите седем дни в страната заради  топлинен удар  са хоспитализирани общо 12 751 души. Цяла Япония остава в плен на  изтощителни горещини . В много райони температурата достига 39 градуса по Целзий. Повечето от починалите и пострадалите са възрастни хора, които често не включват климатиците в дома си, за да правят икономии. Властите призовават хората да носят шапки, да пият повече течности и да не стоят дълго време на слънце. Миналата година поради горещата вълна и рекордно високите температури в Япония починаха над 150 души, а десетки хиляди попаднаха в болница./БТА", "date": "2019.08.14", "title": "Поне 23 японци са починали, 12 хил. са хоспитализирани заради жегата"}
{"url": "https://www.dnevnik.bg/bulgaria/2019/08/14/3950860_putnata_agenciia_shte_podade_signal_do_prokuraturata/", "text": "Агенция \"Пътна инфраструктура\" внася сигнал в прокуратурата срещу собственика на предприятието за преработка и изкупуване на вторични суровини, чиито складирани отпадъци предизвикаха пожар на 13 август в близост до магистрала \"Струма\" край Дупница, съобщи пресцентърът на институцията.  Преминаването в участъка от магистралата между пътните възли \"Дупница\" и \"Бобошево\" остава ограничено в двете посоки, а трафикът се пренасочва по обходен маршрут. Днес експерти ще направят оглед на надлеза, който беше обхванат от пожара на сметището. След като стане известно какви мерки трябва да се изпълнят и те бъдат остойностени, АПИ ще предяви иск към собственика на предприятието, където беше предизвикан пожарът.  Най-вероятно лицензът на фирмата - \"Феникс Дупница\", ще бъде отнет, прогнозира пред БНР директорът на Регионалната инспекция по околна среда Пламен Ангелов. Обгазяването от запалените огромни количества пластмасови и хартиени отпадъци, сред които имаше и опаковки от лекарства, не е опасно за хората, каза Пламен Ангелов, като уточни, че най-потърпевши са били селата Блажиево и Джерман.", "date": "2019.08.14", "title": "Пътната агенция ще подаде сигнал до прокуратурата за пожара на \"Струма\" край Дупница"}
{"url": "https://www.dnevnik.bg/sviat/2019/08/14/3950871_germaniia_iska_firmite_za_predmeti_za_ednokratna/", "text": "Германският министър на околната среда Свеня Шулце планира законово да принуди компаниите, които произвеждат продукти за  еднократна употреба  като цигари или чаши за кафе, да дават своя принос в почистването и поддръжката на улици и паркове, предаде ДПА. Безотговорното замърсяване на обществените пространства излиза от контрол, заяви Шулце в Берлин. За да помогнат да се намали  замърсяването , компаниите трябва да помагат финансово на общините. Шулце планира да представи законова рамка за тези мерки до 2021 година. Целта е компаниите да бъдат насърчени да произвеждат повече предмети за многократна употреба. Германската асоциация на местните комунални служби съобщи, че ще направи представително проучване в продължение на година, за да определи каква част от боклука на обществените места е от  опаковки за еднократна употреба и цигари . Президентът на асоциацията Михаел Еблинг каза, че до две трети от съдържанието на обществените отпадъци са еднократни опаковки. В град Маниц, където Еблинг е и кмет, еднократните опаковки представляват 120 тона боклук годишно. /БТА", "date": "2019.08.14", "title": "Германия иска фирмите за предмети за еднократна употреба да плащат за почистване"}
{"url": "https://www.dnevnik.bg/sport/2019/08/14/3950868_sluchaiat_marselinyo_stigna_do_obrat_v_ludogorec/", "text": "Случаят с  бъдещето на Марселиньо в \"Лудогорец\"  стигна до пълен обрат. Изпълнителният директор на клуба Ангел Петричев каза, че футболистът се е помирил с треньора Стойчо Стоев. Това става около три седмици след като Стоев заяви, че докато той е треньор, Марселиньо няма да играе за \"Лудогорец\". Той  беше разочарован от поведението на бразилеца с български паспорт . \"Мисля, че е приключен казусът по положителен начин. Създаде се доста сериозна обстановка. Но когато мине малко време, започваме да гледаме по-спокойно на нещата. Аз лично винаги съм държал на тези момчета, с които сме от осем години, и се радвам, че двамата със старши треньора намериха начин да си оправят отношенията\", каза Петричев. Изпълнителният директор посочи, че инициативата за помирението е дошла от Марселиньо. \"Той освен добър футболист е и много умно момче и намери най-правилния начин, за да подходи към треньора. Очевидно това време, в което беше извън състава на \"Лудогорец\", му е дало възможност да премисли.\" Стоев беше по-лаконичен, но потвърди, че играчът тренира с отбора. \"Марселиньо отдавна е част от тима. Той тренира с отбора. Друг е въпросът, че това вие го научавате по-късно. Отдавна сме провели разговори с него\", заяви треньорът. Петричев отново каза, че в последните два кръга \"Лудогорец\" е бил ощетен (срещу \"Локомотив\" Пловдив и ЦСКА). \"Ако това е феърплеят, той е срещу \"Лудогорец\". Надявам се да ставаме свидетели на коректни отсъждания в следващите мачове\", каза той.", "date": "2019.08.14", "title": "Случаят \"Марселиньо\" стигна до обрат в \"Лудогорец\""}
{"url": "https://www.dnevnik.bg/biznes/2019/08/14/3950886_prez_juli_inflaciiata_e_08_drastichno_poskupvat/", "text": "Индексът на потребителските цени за юли 2019 г. спрямо юни 2019 г. е 100.8%, т.е. месечната инфлация е 0.8%, съобщи Националният статистически институт. Годишната инфлация за юли 2019 г. спрямо юли 2018 г. е 2.9%. През месеца хранителните продукти и безалкохолните напитки са поскъпнали с 0.3%, алкохолът и цигарите - с 0.2%, режийните разноски - с 1.2%. Цените на самолетните билети са се вдигнали с 18.7%, туристическите пакети - с 15.2%, краткосрочното настаняване - с 22.1%. Облеклото и обувките са поевтинели с 2.9%, дизеловото гориво - с 0.7%, бензинът А95H - с 0.7%, А100Н - с 0.6%, газът пропан-бутан за ЛТС - с 1.5%.     ", "date": "2019.08.14", "title": "През юли инфлацията е 0.8%, драстично поскъпват услугите в туризма"}
{"url": "https://www.dnevnik.bg/bulgaria/2019/08/14/3950896_evrostat_otchete_nai-malko_samoubiistva_v_bulgariia_ot/", "text": "Европейската статистическа агенция Евростат отчете най-малко самоубийства в България от 2002 г. насам, когато за първи път публикува подобни данни. През 2016 г., от когато е последната статистика, 1.08 на 100 хил. починали са се самоубили. За сравнение, през 2015 г. общо тези случаи са 1.38 на 100 хил., а през 2002 г. - 3 на 100 хил. С данните от 2016 г. България се нарежда на осмо място в Европейския съюз по самоубийства на глава от населението. Трите балтийски републики – Латвия, Литва и Естония, са лидери по този показател, докато най-малко такива случаи са регистрирани във Великобритания, Люксембург и Дания. От 5.1 млн. починали през 2016 г. в ЕС едва 3300 са се самоубили. Това прави 0.6 на 100 хил., което е двойно по-малко спрямо 2002 г.", "date": "2019.08.14", "title": "Евростат отчете най-малко самоубийства в България, от когато води статистика"}
{"url": "https://www.dnevnik.bg/sviat/2019/08/14/3950902_germanskata_ikonomika_se_e_svila_prez_vtoroto/", "text": "Растежът на германската икономика се е свил с 0.1 на сто през второто тримесечие заради спада на износа в резултат на по-слабото външно търсене и засилването на митническите бариери,  сочи предварителна оценка на федералната статистическа служба , цитирана от \"Ройтерс\" и \"Асошиейтед прес\". През първите три месеца на годината най-голямата европейска икономика нарасна с 0.4 на сто. На годишна основа брутният вътрешен продукт (БВП) се е забавил до 0.4 на сто през второто тримесечие след 0.7 на сто през първото след сезонно изглаждане на данните. Очакванията на анализаторите бяха за растеж от едва 0.1 на сто. Германската икономика среща затруднения, тъй като нейната автомобилна промишленост - ключов работодател и двигател на растежа - е изправена пред предизвикателства при прилагането на по-строгите екологични стандарти в Европа и Китай. Секторът пострада и от търговския конфликт между САЩ и Китай, довел до увеличаване на произведените от германски компании в САЩ автомобили, изнасяни за Китай. Към това се прибави и несигурността около Брекзит. /БТА", "date": "2019.08.14", "title": "Германската икономика се е свила през второто тримесечие"}
{"url": "https://www.dnevnik.bg/razvlechenie/2019/08/14/3950916_reklami_na_folksvagen_i_filadelfiia_sa_purvite_jertvi/", "text": "Две телевизионни реклами - на автомобилната марка \"Фолксваген\" и на крема сиренето \"Филаделфия\" - станаха първите забранени във Великобритания заради това, че нарушават новите правила за ограничаване на стереотипизирането на половете. Агенцията за стандарти в рекламата в страната е забранила излъчването на двете реклами след оплаквания от обществеността, според които те представят вредни стереотипи за половете. В едната реклама двама млади бащи нескопосано се грижат за новородените си бебета, а в другата е изобразена жена, която седи на пейка заедно с бебешка количка. Новите правила , представени в началото на годината, забраняват изобразяването на мъже и жени, занимаващи се с дейности, които са се превърнали в стереотип за пола им. Целта е да не се ограничава начинът, по който хората виждат себе си, как другите ги възприемат и как взимат решенията в живота си. Рекламата на новия електромобил на \"Фолксваген\" eGolf представя поредица от сцени, сред които са мъж и жена в палатка на ръба на планинска скала, двама мъже астронавти, мъж параатлет и жена, която седи на пейка с бебешка количка. Текстът към нея гласи: \"Когато се учим да се адаптираме, можем да постигнем всичко.\" Недоволните от рекламата твърдят, че тя показва как мъжете се занимават с приключенски дейности, докато за разлика от своите приятел катерач жената в палатката например била изобразена като \"пасивна\", тъй като е заспала. Другата жена с детската количка пък била изобразена в стереотипната грижовна роля. От \"Фолксваген\" пък твърдят, че рекламата им не е сексистка, както и че грижата за новородено е преживяване, което променя човек и го учи да се адаптира независимо от пола на родителя, който е изобразен. Другата реклама на марката за крема сирене, собственост на компанията Mondelez, показва двама млади татковци, които обядват в ресторант, в който храната се сервира на движеща се лента. Докато разговарят, осъзнават, че децата им са изчезнали, возейки се на лентата. \"Нека не казваме на мама\", казва единият от тях. В този случай коментарите са, че рекламата представя мъжете като неспособни да се грижат за деца, което ги поставя в риск заради тяхната некомпетентност. От Mondelez отговарят, че са били поставени пред избор, в която сякаш нямат правилен изход, тъй като специално са решили да включат двама бащи вместо две майки, които да се занимават с ежедневната грижа за малките деца. Агенцията обаче пише, че я забранява, тъй като вменява идеята, че мъжете са неефективни в грижите си за децата.", "date": "2019.08.14", "title": "Реклами на \"Фолксваген\" и \"Филаделфия\" бяха забранени заради сексиските стереотипи"}
{"url": "https://www.dnevnik.bg/sviat/2019/08/14/3950895_iadrenata_agenciia_na_oon_ne_moje_da_proveriava_vzriva/", "text": "Международната агенция за атомна енергия (МААЕ) следи събитията около експлозията на руски военен полигон миналата седмица, но няма да проверява или разследва случилото се, тъй като правомощията ѝ се простират само до граждански обекти. Почти седмица след взрива на \"ядрено устройство\" и потвърдената вчера висока радиация (но само за около 2 часа и под опасните за здравето на хората нива) Русия държи почти в пълна секретност инцидента. От \"Росатом\" заявиха, че гибелта на петима служители на компанията е заради взрив в края на тест на ракетен двигател с течно гориво и \"изотопен енергоизтоник\". Джефри Донован, говорител на МААЕ, разказва във вторник за петербургското издание \"Фонтанка.ру\", че агенцията, основана по инициатива на ООН, се е свързала \"с наши колеги в Русия във връзка с инцидента на обекта на министерството на отбраната на 8 август 2019 г. в Северодвинск\". По думите му руснаците дави уверения, че \"обектът не се отнася към мирното използване на ядрената енергия\", което се контролира от МААЕ. Той допълва, че данни от системата за автоматизиран мониторинг на радиационната обстановка (ASKRO) потвърждава официалните данни за ниво на алфа-, бета- и гама-радиацията в Архангелска област, равно на естествения радиационен фон за района. От \"Росатом\" също казват за изданието, че МААЕ няма пълномощия да се интересува от последиците от инцидента на 40 км западно от Северодвинск. \"Става дума за военни изпитания, а те не се измерват по скалата на МААЕ. С нея се категоризират инциденти на обекти, работещи с ядрени материали за цивилни цели\", казва говорителят Андрей Иванов. В разговор с \"Фонтанка\" той подчертава, че въпросният енергоизточник \"не представлява ядрен реактор, там не е имало верижна реакция, става дума за радиоизотопен термоелектрически генератор, или по-просто казано, за батерийка\". Но когато разговорът преминава към това дали има радиационно замърсяване на морето, той отказва коментар, защото ракетните изпитания са организирани от отбранителното министерство. Районът на полигона във водите срещу село Ньоноска е закрит за корабоплаване за 1 месец и по неофициални данни там се намира кораб, специализиран в събиране и почистване от радиоактивни отломки. Днешната евакуация на селото бе отменена снощи няколко часа след като бе разгласена от местните медии.", "date": "2019.08.14", "title": "Ядрената агенция на ООН не може да проверява взрива в Русия"}
{"url": "https://www.dnevnik.bg/sviat/2019/08/14/3950923_protestite_v_honkong_sa_cvetna_revoljuciia_obiaviha/", "text": "Продължаващите протести в Хонконг са \"цветна революция\", насочена към дестабилизиране на местното правителство и \"връщане на града обратно в западния свят\", написа близкият до правителството в. \"Глобъл таймс\" в редакционна статия, цитирана от ДПА. \"Китайското правителство никога няма да позволи естремистката опозиция и Западът да привлекат Хонконг в антикитайския лагер, нито ще позволи на града да изпадне в продължителен хаос, или да стане база на Запада за разрушаване на устоите на политическата система на Китай\", отбелязва вестникът. Според изданието вчера един от журналистите му е бил нападнат на летището от протестиращи, които след това попречили на спешната помощ да стигне до него. Таблоидът осъди случая, който беше потвърден от правителството на Хонконг, и нарече протестиращите професионално подготвени \"нарушители на обществения ред\". Китайската служба по въпросите на Хонконг осъди и нарече \"полутерористични действия\" протестите на хонконгското летище и потвърди подкрепата си за местните власти за сурови наказания на отговорните на фона на задълбочаваща се криза в контролирания от Китай град, предаде \"Ройтерс\". Службата по въпросите на Хонконг и Макао също категорично осъдиха нападението срещу журналист на в. \"Глобъл таймс\" и пътник на летището в белязаните от насилие протести. Летището на Хонконг днес поднови работа, като промени графика на стотици полети, прекъснати през последните два дни, в които протестиращи влязоха в сблъсък с полицията. /БТА", "date": "2019.08.14", "title": "Протестите в Хонконг са \"цветна революция\", обявиха от държавна медия в Китай"}
{"url": "https://www.dnevnik.bg/bulgaria/2019/08/14/3950936_prokuraturata_obiavi_za_ogromno_kolichestvo_narkotici/", "text": "Специализираната прокуратура съобщи за \"огромно количество наркотици\", открити в гаражна клетка, наета от един от участниците в организирана престъпна група, неутрализирана на 7 и 8 август. Наемателят на гаража в софийския квартал \"Манастирски ливади\" се издирва и за него има издадена европейска заповед за арест. До момента са повдигнати обвинения за участие в престъпната група на 33 лица, някои от които също се издирват. В гаража са намерени наркотични вещества от различен вид, автоматични огнестрелни оръжия, както и документи, доказващи престъпната дейност на групата, се казва в съобщението. Според разследващите гаражът е бил използван като склад за наркотици и място за разфасоване. Огромната част от дрогата е доставена \"на едро\" в различни опаковки, чували, сакове. Намерени са 110 пакета с марихуана с различно тегло, в два чувала и пет сака. Иззети са 7 пакета с общо 70 000 броя таблетки екстази, два 3-литрови буркана с амфетамини на таблетки, течен амфетамин, както и 114 пакета амфетамини с различно тегло, хероин, 100 спейсбека (самозалепващи се пликчета) с кокаин. Количеството и стойността на намерените наркотици все още се установяват. Намерени и иззети са два автомата \"Калашников\" и един автомат \"Скорпион\", седем електронни везни, вакуумираща машина, предпазно облекло (гащеризони, маски, ръкавици), както и 4 тефтера със счетоводството на групата.", "date": "2019.08.14", "title": "Прокуратурата обяви за огромно количество наркотици и оръжия, намерени в гараж"}
{"url": "https://www.dnevnik.bg/sviat/2019/08/14/3950931_opasnostta_ot_neplatejosposobnost_v_arjentina_trevoji/", "text": "Пазарите останаха много нервни вчера на фона на политическата криза в Аржентина, предаде \"Франс прес\". Опасността от обявяване на неплатежоспособност, както през 2001 година, отново излезе на дневен ред  след изборната загуба на действащия либерален президент  Маурисио Макри. Тя се възприема като знак за отхвърляне от населението на водената в момента политика на икономии. След загубата на Макри на първичните избори в неделя, които се възприемат като генерална репетиция преди президентските избори на 27 октомври, песото отново поевтиня вчера. То загуби 1.77 процента от стойността си спрямо долара при затварянето на пазарите. Аржентинската централна банка се намеси, продавайки голямо количество долари, за да смекчи това поевтиняване, което се установи на -3.1 процента по обяд. Местната валута, която е много непостоянна, се обменяше вчера вечерта по курс 58.33 песос за един долар спрямо 57.30 песос за един долар при закриването на търговията в понеделник. Като знак за недоверието на инвеститорите песото се срина с 18.76 процента в понеделник, събуждайки страховете от нов скок на цените в страната. Котировките на борсата на третата икономика в Латинска Америка отбелязаха значителен скок с 10.22 процента в края на търговията, след като се сринаха с 37.93 процента в понеделник. /БТА", "date": "2019.08.14", "title": "Опасността от неплатежоспособност в Аржентина тревожи пазарите"}
{"url": "https://www.dnevnik.bg/sviat/2019/08/14/3950953_predsedateliat_na_parlamenta_v_london_niama_da_dopusne/", "text": "Председателят на Камарата на общините Джон Бъркоу възнамерява да попречи на министър-председателя Борис Джонсън да заобиколи британския парламент, за да изведе Великобритания от Европейския съюз, предаде \"Ройтерс\", като се позова на в. \"Дейли телеграф\". Бъркоу заяви по време на посещение в Шотландия, че депутатите могат да предотвратят Брекзит без сделка и че той ще се бори \"с всички сили\" срещу всеки опит за прекратяване на работата на парламента. \"Не може да има ситуация, при която парламентът е спрян - ние сме демократично общество\",  каза Бъркоу . Бившият финансов министър Филип Хамънд изрази увереност, че парламентът може да спре Брекзит без сделка, ако хора около Джонсън, които не са депутати, се опитат да наложат подобно решение. Според Хамънд исканията за премахване на предпазния механизъм за ирландската граница са част от разрушителна стратегия на неназовани съветници на Джонсън, която \"неизбежно\" насочва Великобритания към Брекзит без сделка. Тези хора, \"които дърпат конците на правителството, знаят, че това е искане, което ЕС не може и няма да приеме\", каза Хамънд. \"Да се поставя летвата за преговори толкова високо, че ние неизбежно да напуснем без сделка, би било предателство\", заяви той пред радио Би Би Си.  По думите му всеки опит за заобикаляне на парламента би вкарал Великобритания в конституционна криза. \"Той (Джонсън) трябва да послуша парламента, а парламентът явно се противопоставя на излизане без сделка\", каза Хамънд. \"Уверен съм, че парламентът има средствата, с които да изрази този възглед\", заяви бившият финансов министър. Джонсън казва, че Великобритания ще напусне ЕС на  31 октомври със или без сделка , но повечето депутати са против това. Те проучват какви парламентарни процедури могат да бъдат използвани, за да се предотврати Брекзит без сделка. През юли беше одобрено предложение, което да направи по-трудно за Джонсън да наложи излизане на Великобритания от ЕС без споразумение. Премиерът отказва да изключи възможността за прекратяване на работата на Камарата на общините, а поддръжниците на Брекзит силно го насърчават да направи това, ако е необходимо, за да излизане Великобритания от ЕС на 31 октомври. / БТА", "date": "2019.08.14", "title": "Председателят на парламента в Лондон няма да допусне Джонсън да разпусне депутатите"}
{"url": "https://www.dnevnik.bg/sport/2019/08/14/3950960_bez_kapitanite_si_no_s_uverenost_cska_zamina_za/", "text": "Двамата капитани на ЦСКА - Николай Бодуров и Рубен Пинто, отново са извън групата на червените. Отборът замина за Украйна, където в четвъртък ще играе със \"Зоря\" (Луганск) в реванша от третия предварителен кръг в Лига Европа. Преди седмица Бодуров не попадна в групата при  равенството 1:1 в София . След мача треньорът Люпко Петрович първо каза, че защитникът има умора, но след това  заяви, че Бодуров създава проблеми в отбора . Пинто не е играл след  тежката домакинска загуба с 1:3 от \"Черно море\"  във втория кръг на Първа лига. В последните две срещи капитан беше опитният Петър Занев. Петрович отказа да говори на летището. Младият защитник Иван Турицов изрази увереност, че ЦСКА ще излезе победител, като посочи, че ще се разчита на колектива. \"Независимо дали ще играем бързо или не, отиваме за победа. Ще разчитаме на колектива и добрата игра. Шансовете са напълно реални, според мен ще победим. Ще вземем това, за което отиваме\", каза Турицов. \"Наистина ще е трудно, защото играем през три-четири дни, но всички се чувстваме добре. Най-силният ни коз е колективът\", посочи десният бранител.", "date": "2019.08.14", "title": "Без капитаните си, но с увереност ЦСКА замина за реванша със \"Зоря\""}
{"url": "https://www.dnevnik.bg/bulgaria/2019/08/14/3950981_borisov_iska_da_vidi_v_zatvora_vinovnicite_za_pojara/", "text": "Премиерът Бойко Борисов поиска затвор за виновниците за пожара в сметището на Дупница, което  доведе до затварянето на магистрала \"Струма\" , както и за участвалите в погрома на популярно столично заведение преди няколко дни. Той отправи призива си по време на инспекция на строителните работи по изграждането на магистрала \"Хемус\" в района на пътен възел \"Белокопитово\". След няколкоседмично прекъсване на живите включвания на Борисов в профила му във \"Фейсбук\", при които той шофира джип на Национална служба за охрана (НСО), премиерът отново заложи на този подход за обиколката си в Североизточна България. Първо той посети завод край Търговище, след което инспектира строежа на \"Хемус\" край града. По-рано днес  Агенция \"Пътна инфраструктура\" обяви, че внася сигнал в прокуратурата  срещу собственика на предприятието за преработка и изкупуване на вторични суровини, чиито складирани отпадъци предизвикаха пожара в близост до магистрала \"Струма\" край Дупница. Преминаването в участъка от магистралата между пътните възли \"Дупница\" и \"Бобошево\" остава ограничено в двете посоки, а трафикът се пренасочва по обходен маршрут. Днес експерти ще направят оглед на надлеза, който беше обхванат от пожара на сметището. След като стане известно какви мерки трябва да се изпълнят и те бъдат остойностени, АПИ ще предяви иск към собственика на предприятието, където беше предизвикан пожарът. Най-вероятно лицензът на фирмата \"Феникс Дупница\" ще бъде отнет, прогнозира пред БНР директорът на Регионалната инспекция по околна среда Пламен Ангелов. \"Ще си понесат отговорност виновните за пожара. Има прокурори, да им повдигат обвинения и да ги вкарват в затвора. Аз строя, няма да ходя да ги пазя\", каза Борисов. По сходен начин коментира и  случая с погрома в столично заведение . Освен преките извършители полицията задържа и поръчителя според тях на атаката. Това е съдружник в друга фирма на управителя на заведението. Двамата имали неизяснени финансови отношения. \"Всички са с повдигнати обвинения. По най-бързите процедури да се вкарат в затвора. Двама собственици си мерят кой е по-голям тарикат. Не пускат жалби до полицията, а публикуват видеа във \"Фейсбук\", добави Борисов.", "date": "2019.08.14", "title": "Борисов иска да види в затвора виновниците за пожара на \"Струма\" и за погрома в столично заведение"}
{"url": "https://www.dnevnik.bg/sviat/2019/08/14/3950971_bulgariia_e_sled_stranite_v_es_sus_spad_v_industriiata/", "text": "Промишленото производство в ЕС и в еврозоната е намаляло през юни (съответно с -1.5 и -1.6 на сто спрямо увеличението от +0.9 и +0.8 през май), сочат данни на Евростат. В България показателят се е понижил с 1.9 на сто след спада с -0.4 на сто през май. На годишна основа промишленото производство се е свило с 1.9 на сто в ЕС и с 2.6 на сто в еврозоната. В България годишният спад е -3.5 на сто. През юни 2019 година спрямо май в еврозоната е отчетен спад от 4 на сто при инвестиционните блага от 2.8 на сто при нетрайните потребителски стоки, от 1.2 на сто при трайните потребителски стоки и от 0.2 на сто в енергетиката. Сред страните - членки на ЕС, най-силен спад на промишленото производство на месечна основа е отчетен в Ирландия (-8.8 на сто), Дания (-7.6 на сто) и Португалия (-4.5 на сто). Най-забележително увеличение има в Литва и Малта (+1.8 на сто) и Латвия (+1.5 на сто). На годишна основа най-голям спад има в Германия (-6.2 на сто), Хърватия и Португалия (-5-6 на сто). Най-голямо увеличение отчитат Естония (+7.4 на сто), Латвия (+4.4 на сто), Дания (+4.2 на сто) и Унгария (+4.1 на сто). /БТА", "date": "2019.08.14", "title": "България е след страните в ЕС със спад в индустрията през юни"}
{"url": "https://www.dnevnik.bg/bulgaria/2019/08/14/3950972_deputatskiiat_lobizum_ne_pojali_i_jivotnite_ot/", "text": "Трима народни представители от ГЕРБ - Нели Петрова, Красимир Вълев и Лъчезар Иванов, са внесли между двете четения на Закона за ветеринарномедицинската дейност поправка в полза на единствения у нас делфинариум, собственост на \"Феста холдинг\". Това каза в интервю за БНР Явор Гечев от сдружението за защита на животните \"Четири лапи\". Справка в сайта на Народното събрание показва, че текстът, внесен от депутатите, изключва морските лъвове от списъка на животните, за които е забранено да бъдат използвани за представления в делфинариуми. В същото време единствената двойка морски лъвове у нас се отглежда в атракциона на дружеството \"Феста делфинариум\" във Варна. регламентирани в сега действащия Закон за защита на животните, те вече години наред се използват за развлечение на туристите срещу заплащане. \"Въпросът защо делфинариумът във Варна е купил тюлените, при положение че тяхното използване за атракции в България е забранено, вероятно има лесен отговор, каза Явор Гечев. Ще си внесем животните, а след това ще си оправим закона, защото той ни е най-малкият проблем. Просто Според Гечев, опит за прокарване на поправката, предложена от депутатите Петрова, Вълев и Иванов е бил направен още през миналата година с изменение на Закона за защита на животните. Тогава обаче тя не е била приета. Сегашният опит е втори като този път се използват преходните и заключителни разпоредби на Закона за ветеринарномедицинската дейност, където промените биха минали незабелязано.  Двойката морски лъвове, които след приемането на поправката в закона ще могат не само да \"целуват\" туристи, както до сега, но и да участват в спектакли, изгуби новороденото си през 2017 г. Причината беше немарливост от страна на персонала във варненския делфинариум.  Тюленчето се удави в неремонтирна помпена шахта при първия опит на майката да го научи да плува , а дружеството - собственик на атракциона, скри смъртта му.      Кои са депутатите, внесли лобистката поправка в Закона за ветеринарномедицинската дейност? Неговата парламентарна кариера е съпътствана от множество скандали, като най-шумният от тях избухна, когато Иванов опита да спре телевизионен репортаж за близък до него митничар. Нели Петрова е депутат от Варна. През миналата година в статистиката на Би Ти Ви тя попадна сред от парламентарната трибуна. Варненец е и Владимир Вълев. Той е трикратен европейски и световен шампион по кикбокс за професионалисти. Повод за като депутат стана благотворителния търг, в който той се раздели с най-ценния си трофей - златният медал от Световния шампионат за професионалисти по кикбокс през 2016 г. В началото на лятото през м.г. разследване на \"Дневник\" показа, че от \"Феста холдинг\" са скрили и      В последният подобен случай - миналия петък, делфинче умря по време на представление, в което бе принудено да участва заедно с майка си. Така смъртните случаи на животни във варненския Делфинариум станаха 6, а оцелял за сега е само един делфин, който се появи на бял свят през есента на м.г. На 9 август от делфинариума във Варна отново направиха опит да скрият смъртта и на последния новороден делфин. След преждевременно прекратеното представление, по време на което това се случи, всички посетители на кафето, от което се е виждало мъртвото делфинче, са били помолени да го напуснат. Но във фейсбук страницата на атракциона се появи Според неговото съдържание следващите две представления бяха отложени заради \"довършителни работи по профилактиката на системи\". В същото време пред Би Ти Ви биологът на делфинариума обясни, че смъртта на новороденото китоподобно е настъпила заради \" \" Има и един сериозен проблем, който ние, хората, трудно осъзнаваме  – делфините имат изключително остър слух, а за ориентиране и общуване използват ехолокация чрез своя биосонар, каза за \"Дневник\" Явор Гечев от \"Четири лапи\". Затварянето на едно толкова чувствително същество в тясно пространство с висока акустика както под водата, така и над повърхността, е все едно човек да трябва да прекара целия си живот или в шумна дискотека\". Според морските биолози смъртта на новородени делфини много често настъпва в следствие на силен шум и резонанс в празнините на черепната им кутия, които са запълнени с въздух. и тъкани около мозъка и ушите на делфините.      Точно това вероятно се е случило и с делфинчето, което умря в атракциона на \"Феста делфинариум\" миналия петък, така и с всички преди него. Те са започвали живота си в пика на туристическия сезон, когато представленията там са три, а често и четири на ден. в тях участват всички делфини, в това число и новородените, които не могат да бъдат отделени от майките си. Но непрекъснатите аплаузи и овации на публиката явно са се оказали непоносимо натоварване за тях. След предстоящото приемане на поправките в Закона за ветеринарномедицинската дейност в подобни спектакли ще могат да участват вече и двата морски лъва на делфинариума във Варна. \"Предложението няма мотиви, обясни в предаването \"Преди всички\" на Националното радио Явор Гечев. Тази практика предполага, че се избягват становища на ресорни министерства, и дори нуждата от внасяне на мотиви. В нормалните държави тези депутати (Нели Петрова, Красимир Вълев и Лъчезар Иванов) директно си подават оставките и приключват с политиката\", каза още той. Гечев обясни също, че от 2014 година в Холандия представленията с диви животни, чиито видове спадат към дивата природа, са забранени. \"Там са стигнали до извода, че животните страдат и има много висока смъртност, особено в делфинариумите\", обясни Гечев.", "date": "2019.08.14", "title": "Депутатският лобизъм не пожали и животните от варненския делфинариум"}
{"url": "https://www.dnevnik.bg/politika/2019/08/14/3950967_arh_ignatov_e_nai-veroiatniiat_kandidat_na/", "text": "Архитект Борислав Игнатов е най-вероятният кандидат за кмет на София на обединението \"Демократична България\" (ДСБ, \"Да, България\" и \"Зелено движение\") , потвърдиха за \"Дневник\" източници от формациите. Те уточниха, че разговорите ще вървят до последния момент и, макар и малко вероятни, изненади не са изключени. Претендентът, който ще се включи в изборите на 27 октомври, ще бъде обявен утре на Езерото с лилиите в Борисовата градина. Имената на кандидатите за общински съветници в столицата ще бъдат съобщени по-късно. Срокът за регистрация е до 24 септември. Борислав Игнатов, чието име нашумя напоследък с идеите да постави  националния герб върху паметника на съветската армия  в центъра на София или  да го покрие със зеленина , е роден през 1972 г. във Варна. Председател е на Камарата на архитектите в България от 3 г. Завършил е Университета по архитектура, строителство и геодезия (УАСГ) в София, след което е специализирал в Колумбийския университет в Ню Йорк. Според официалната му автобиография е работил като архитект в Ню Йорк, Сиатъл и Хонконг. В САЩ е проектирал е болници, университети и жилищни сгради. В портфолиото му има музеи, офиси и летищни терминали. Борислав Игнатов е проектирал  в исокотехнологичната \"Къщата Дърво\" във Варна , която е  единствената българска сграда , включена в престижния сборник \"1000 x European Architecture\" (\"1000 х Европейска архитектура\") на издателството - Braun Publishing. В същия брой са представени сгради на култовите архитекти Сантяго Калатрава, Норман Фостър и Заха Задид. Обмисля се Методи Лалов да оглави общинската листа      До последно за кандидат-кмет е обсъждано името и на съдията Методи Лалов. Възможно е той да води листата за общински съветници на \"Демократична България\". Лалов е бивш председател на Софийския районен съд. Той заяви  миналата седмица , че не изключва възможността да се кандидатира за кмет на София. Лалов уточни тогава, че за да се случи това, някой трябва да му се довери и да го подкрепи. Седмица по-рано Лалов обяви, че  напуска съдебната система.  Той подаде оставката си пред Висшия съдебен съвет, като уточни, че честта и достойнството не му позволяват да наблюдава как съдебната власт прави поредната крачка към своята гибел\", визирайки кандидатурата на Иван Гешев за главен прокурор, която е единствена и няма алтернатива. Той разкритикува и решението на бившия председател на антикорупционната комисия Пламен Георгиев, който след подадената оставка от поста поиска да се върне на работа в Специализираната прокуратура. \"Демократична България\" е обединение на \"Демократи за силна България\" (ДСБ), \"Да, България\" и \"Зелено движение\" (доскоро партия \"Зелените\"). Плановете на трите партии за местните избори е да се явят в една коалиция в цялата страна. Очаква се местните структури на трите формации да се разберат по места и да издигнат единни кандидатури. Възможни са и по-големи коалиции. Досега единствената официално обявена кандидатура за кмет на София е на лидера на гражданската организация \"Спаси София\" Борис Бонев. ", "date": "2019.08.14", "title": "Архитект Борислав Игнатов е най-вероятният кандидат на \"Демократична България\" за кмет на София"}
{"url": "https://www.dnevnik.bg/bulgaria/2019/08/14/3950957_i_stolichnata_policiia_obiavi_che_podkrepia_geshev_za/", "text": "Изненадващо и Столичната дирекция на вътрешните работи (СДВР) се включи в подкрепата за номинацията на Иван Гешев като главен прокурор. До момента подкрепата си колективно изразиха предимно професионалните общности на прокурори и следователи от цялата страна. Те бяха очаквани, доколкото по закон са пряко подчинени на главния прокурор, а полицейските структури, макар и да работят тясно с прокуратурата, са независими от нея. Директорът на СДВР старши комисар Георги Хаджиев е изпратил позиция относно решението на Висшия съдебен съвет (ВСС) за номинирането на Гешев. Тя е публикувана на интернет страницата на прокуратурата наред с всички останали становища в подкрепа на номинацията. В текста пише, че Гешев \"притежава необходимите професионални и нравствени качества за изпълнение на длъжността главен прокурор\". Освен това Хаджиев посочва, че СДВР \"осъществява ползотворно сътрудничество\" с прокуратурата и с Гешев като неин представител. Разследващите от Областната дирекция на полицията в Пловдив също са изразили подкрепата за кандидата в отделна декларация, в която казват, че \"в изпълненото с предизвикателства време е важно да подкрепяме професионалистите, които се водят в своята дейност от чувството за справедливост, законност и интереса на гражданите\". Декларациите идват на фона на  гражданските протести  в различни градове в страната, които последваха обявяването на единствения кандидат за поста и съмненията за предопределен избор, както и на противоречиви  коментари за концепцията  на Гешев за следващите 7 г., ако бъде избран.", "date": "2019.08.14", "title": "И столичната полиция обяви, че подкрепя Гешев за главен прокурор"}
{"url": "https://www.dnevnik.bg/bulgaria/2019/08/14/3950970_plamen_georgiev_e_naznachen_za_konsul_na_bulgariia_vuv/", "text": "Само за десет дни доскорошният шеф на антикорупционната комисия Пламен Георгиев е сменил три работни места и вече е консул на България във Валенсия по решение на правителството. Георгиев подаде оставка  от поста председател на  Комисията за противодействие на корупцията и отнемане на незаконно придобитото имущество (КПКОНПИ) в последния работен ден на парламента преди лятната ваканция - 31 юли, след месеци на принудителна отпуска, по време на която течеше проверка по изнесената в медиите информация, че притежава незаконна тераса към апартамента си в София. На 5 август  Висшият съдебен съвет прекъсна отпуската си , за да го възстанови в специализираната прокуратура, като това изрично беше направено със задна дата, за да не се прекъсва юридическият му стаж. Четири дни по-късно Министерският съвет е взел решение да го назначи за генерален консул във Валенсия. Решението, публикувано в системата за правна информация на Министерския съвет, носи дата 9 август (петък), но е взето в закритата част на редовното правителствено заседание на 7 август   Правителствената пресслужба не е съобщавала официално за него. В публикувания документ се казва, че Пламен Георгиев Димитров е назначен за генерален консул във Валенсия, а пресслужбата на Министерството на външните работи потвърди пред \"Дневник\", че става дума за бившия председател на КПКОНПИ. Консулската служба във Валенсия действа на територията на испанските автономни области Валенсия, Мурсия, Кастиля ла Манча и Балеарските острови. За добра координация с местните служби За \"Дневник\" от пресслужбата на Външно министерство обясниха, че предстои откриване на консулство на България в Барселона и тъй като се очаква то да бъде изключително натоварено, за негов ръководител е определен опитният досегашен консул във Валенсия Цветелин Цолов. Георгиев пък ще заеме неговото място в района, обслужващ практически цяла Южна Испания, който според източници от Външно министерство е изключително натоварен заради големият брой живеещи и работещи там българи. Назначаването на консули не изисква потвърждение от президента, както е при посланиците. Законът за дипломатическата служба позволява по изключение за ръководител на задгранично представителство (посланик, консул, генерален консул) може да бъде назначено лице, което не е от състава на дипломатическата служба, ако това е \"изявена личност, която се ползва с безспорно добро име и авторитет в Република България\". На въпрос на \"Дневник\" какви са мотивите за избора на Пламен Георгиев от пресслужбата на Външно министерство отговориха: \"Той е работил до момента изключително добре с испанските правоохранителни органи, а работата на генералния консул в този консулски окръг изисква изключително добра координация с местните служби, той владее и испанския език\". В официалната биография на Пламен Георгиев, публикувана на сайта на Народното събрание покрай процедурата за избора му за шеф на КПКОНПИ в началото на 2018 г., е посочено, че той владее испански език на ниво А2 за четене, писане и разговор. Законът за дипломатическата служба изисква от дипломатите да владеят два чужди езика, единият от които официален в ООН. Дипломатически източници коментираха за \"Дневник\", че при назначенията на хора, които не са от кариерата, това изискване не важи. През спецпрокуратурата до Валенсия  Потърсен от \"Дневник\" за коментар защо заменя с дипломатически пост работата в спецпрокуратурата, след като неведнъж е коментирал борбата с корупцията като лична кауза, днес Пламен Димитров не отговори на мобилния си телефон. Не е известно защо Висшият съдебен съвет беше свикан спешно, прекъсвайки отпуската си, да върне Георгиев в спецпрокуратурата, а единственото логично обяснение за момента е да няма прекъсване на юридическия му стаж, докато текат процедурите по изпращането му във Валенсия. Според юристи, до които \"Дневник\" се допита, този път Пламен Георгиев ще трябва да напусне прокуратурата, за да заеме новата длъжност. В предишните случаи - когато беше назначен за зам.-министър на правосъдието в първия кабинет \"Борисов\", и когато пое антикорупционната комисия, той излезе в предвидения от закона отпуск от съдебната власт, през времето на който юридическият му стаж продължаваше да тече. Тази законова възможност му даде и право тази година да поиска да се върне на последната заемана позиция в системата. Отново в отпуск Ръководителят на специализираната прокуратура Димитър Франтишек коментира пред \"Дневник\", че при него не е постъпвало досега искане за напускане от Георгиев и уточни, че е научил от медиите за консулското назначение. Той добави, че в момента Георгиев е в платен отпуск за седмица, който изтича около 20-ти август. Въпреки уверенията, че не е извършил нарушение,  премиерът Борисов прати   Георгиев в отпуск, който беше  удължен впоследствие . Данъчните инспектори в София и прокуратурата започнаха  ревизия на имуществото и доходите -  негови и на съпругата му, за периода 2013 – 2018 г. В деня, когато подаде оставка, Пламен Георгиев обяви, че проверката на данъчните не е установила нарушения. Официално съобщение от данъчната администрация все още няма. В началото на лятото община \"Слатина\" нареди на Пламен Георгиев да събори навесите, под които има сауна и барбекю. Малко след това скандалът взе още една оставка - на директора на общинския \"Строителен контрол\" в София - арх. Влади Калинов, който спря назначената процедура по събарянето на незаконните постройки. Два дни по-късно на среща с Фандъкова архитектът  подаде оставка , тъй  като не можа  да покаже строителните книжа на въпросната постройка. На 9 август община \"Слатина\" излезе с резултати от повторната проверка на терасата, като  окончателно обяви, че постройките са незаконни и трябва да бъдат съборени . По информация на общината заповедта за събаряне ще бъде връчена на Георгиев на 19 август. Той трябва да премахне незаконно построеното за своя сметка до първите дни на октомври.", "date": "2019.08.14", "title": "След оставката в антикорупционната комисия Пламен Георгиев става консул във Валенсия (допълнена)"}
{"url": "https://www.dnevnik.bg/ot_vas/novini_ot_vas/2019/08/14/3950797_selo_kostinesht_v_rumuniia/", "text": "Село Костинещ се намира на брега на Черно море, на около 30 километра южно от град Кюстенджа.", "date": "2019.08.14", "title": "Село Костинещ в Румъния"}
{"url": "https://www.dnevnik.bg/skorost/2019/08/14/3950999_globi_za_previshavane_na_srednata_skorost_shte_se/", "text": "Нова отсечка за контрол на средната скорост на автомобилите ще заработи до месец в участък от малко над 2 километра на пътя Пловдив – Карлово, съобщи днес на семинар на Пътна полиция в Пловдив директорът на Главна дирекция \"Национална полиция\" главен комисар Христо Терзийски. В момента върви сертифициране на уредите от института по метрология, за да няма възможност да падат в съда наложените глоби. Документ за съответствие ще получи и първата система за контрол на средната скорост, която от години работи на третия тунел на магистрала \"Люлин\" (вече \"Струма\") в посока Перник. Терзийски допълни, че е осигурено финансиране за изграждането на още две отсечки за контрол на средната скорост, който ще са на пътя Русе – Бяла и в района на село Микре по пътя за Варна, където често стават тежки катастрофи. Главен комисар Терзийски уточни, че вече се е разчуло за покриването с камери на отсечката Пловдив – Карлово и тестовата работа на системата показва намаляване на случаите на превишаване на скоростта. Главният комисар на МВР Ивайло Иванов посочи, че секторният контрол ще е акцент в работата на \"Пътна полиция\" и в бъдеще. Пътна полиция е подготвила и обществена поръчка за покупка на нови 80 модерни камери за контрол на скоростта. Вече е избран изпълнител на проекта за единен център за обработка на нарушенията. Идеята всички данни от камерите да отиват в него, като се автоматизира регистрацията на провиненията и издаването на наказателните постановления. Това ще облекчи допълнително работата на пътните полицаи. На семинара беше съобщено, че за първите седем месеца на годината са регистрирани на 438 хиляди превишения на скоростта, като най-често става дума за отклонение до 30 км/ч.", "date": "2019.08.14", "title": "Глоби за превишаване на средната скорост ще се налагат и на пътя Пловдив - Карлово"}
{"url": "https://www.dnevnik.bg/biznes/turizam/2019/08/14/3951031_durjavata_shte_reklamira_turizma_tam_kudeto_ima/", "text": "Държавата ще насочва средства за реклама на туризма според броя на регистрираните туристи в местата за настаняване. Това съобщи пред представители на бизнеса в Поморие министър Николина Ангелкова. \"Фактор за засилване притока на повече туристи към България ще бъде и подготвяният механизъм за стимулиране на организирания туризъм чрез насочена реклама. Той ще бъде основно за крилата на сезона - месец май, юни, септември, и ще се базира върху броя регистрирани туристи в местата за настаняване\", е казала Ангелкова, цитирана от пресцентъра си. От 1 октомври ще заработи Единната система за туристическа информация (ЕСТИ). Чрез нея хотелиерите ще подават данни за регистрираните туристи в реално време в Националната агенция за приходите и в МВР. Целта на новата система, за която се говори от години, е държавата да получава бързо и в пълнота информация за броя на туристите и къде са отседнали. Така тя се опитва да намали сивия сектор в туризма. До 1 октомври бизнесът и общините са в преходен период, а след това законът предвижда санкции за всеки, който не се е регистрирал в базата данни. При неспазване на изискванията ще има сериозни санкции, предупреди министърът. На срещата тя е съобщила, че се води диалог с МВнР визите за туристи от Русия и Турция да станат дългосрочни.", "date": "2019.08.14", "title": "Държавата ще рекламира туризма там, където има повече регистрирани туристи"}
{"url": "https://www.dnevnik.bg/skorost/2019/08/14/3951027_na_veche_registriranite_v_bulgariia_avtomobili_niama/", "text": "Само на автомобилите, който минават първа регистрация в България, ще се издава паспорт, в който ще се нанасят данни за техническото му състояние, информация за минали прегледи и ремонти, показания на километража при последния преглед, както и сведения за претърпени катастрофи. Това обяви днес директорът на Изпълнителна агенция \"Автомобилна администрация\" Бойко Рановски пред журналисти. В пуснатия за обществено обсъждане  Закон за пътните превозни средства , с който се въвежда паспортът, обаче е посочено, че за колите, вече регистрирани в страната, всичко това ще се попълва в хода на минаването през технически прегледи и ремонти. Според закона наличието на паспорт е задължително условие, за да има покупко-продажба, като той ще се получава след минаване през пунктовете за идентификация. Идеята е да се ограничат измамите и купувачите да получават автомобили с ясна история. След издаването на паспорт всяко МПС ще минава преглед за установяване на техническото му състояние, като той няма да се прави, ако внесеното превозно средство има валиден такъв от страна от Европейския съюз, Европейското икономическо пространство или Швейцария. По този повод Рановски каза, че става въпрос за проект, който е на фаза обществено обсъждане и по него ще има промени. С този аргумент той не се нае да коментира каква би била цената на паспорта. Както е известно, Законът за пътните превозни средства, който е един от трите, заменящи сегашния Закон за движение по пътищата, предвижда също да отпадне монополът на Пътна полиция при първоначалната регистрация в България на нови и употребявани моторни превозни средства, като това се прави и в лицензирани пунктове в цялата страната. Новост е и въвеждането на  по-строг контрол  върху търговията с авточасти втора ръка и сервизната дейност.", "date": "2019.08.14", "title": "На вече регистрираните в България автомобили няма да се издават паспорти"}
{"url": "https://www.dnevnik.bg/evropa/regioni/2019/08/14/3951023_promenite_v_kohezionnata_politika_na_es_koi_pecheli_i/", "text": "Европейската комисия възнамерява да промени критериите за разпределяне на фондове в рамките на новата кохезионна политика. Гърция, България и Румъния ще бъдат сред основните победители от промяната, докато страните от Вишеградската група (Полша, Унгария, Чехия и Словакия) и балтийските държави ще загубят, пише изданието  balcanicaucaso , позовавайки се на статия в  euvisions.eu . Когато общностната регионална политика бе създадена в началото на 70-те години, нейната цел беше да насърчава \"хармоничното развитие\" в Европа. Първоначално кохезионната политика обслужваше нуждите на група по-слабо развити региони, основно в южните европейски държави и Ирландия. С приемането в ЕС на група държави с ниско равнище на доходите главно от Централна и Източна Европа през 2004 г. започна нов етап. Това значително промени правилата на кохезионната политика – южните европейски държави трябваше да останат назад, а политиката се фокусира върху развитието на \"новата\" източна периферия. Нещата се промениха през последните години. От една страна, достъпът до единния пазар с подкрепата на кохезионната политика облагодетелства източната периферия и доведе до икономическото й сближаване с останалата част от Европа. От друга, икономическите и социалните условия в Южна Европа се влошиха след дълговата криза и в по-малка степен след бежанската вълна от 2015 г. Как многогодишната финансова рамка на ЕС за 2021-2027 г. ще вземе предвид тази ситуация, предвид ограничените ресурси на разположение на кохезионната политика? Реформа на \"Берлинския метод\" В основата на предложението на Еврокомсията за дългосрочния бюджет на ЕС е реформа на \"берлинския метод\" - критериите, които от 1999 г. определят разпределянето на кохезионните фондове в държавите членки и регионите. Макар методът да остана стабилен през годините, начинът, по който функционира, се промени заради разширяването на ЕС през 2004 г. - приемането на по-бедни държави доведе до \"статистически ефект\" и прехвърляне на финансови средства от южната към източната периферия. През 2006 г. Съветът реши да не реформира Берлинския метод. Всички региони са разделени на три групи – по-слабо развити, региони в преход и по-силно развити. Макар формулата за по-развитите региони да е подобна на използваната в сегашната многогодишна финансова рамка, промените за по-слабо развитите и регионите в преход са значителни. В случая с по-слабо развитите региони формулата от 2014-2020 г. започва със сравнение на всеки регион със средния брутен вътрешен продукт на статистическите райони на ниво NUTS-2 в ЕС. След това се взимат предвид ресурсите, с които националното правителство разполага за регионално развитие (колкото по-бедна е държавата, толкова по-висок е коефициентът). Накрая изчислението включва премия според ситуацията с безработицата в страната (колкото повече броят на безработните превишава средното за ЕС ниво, толкова по-голяма е разпределената сума). Докато предложението за 2021-2027 г. не променя първия аспект (основан на регионалния БВП), то изменя другите два. Същите промени се прилагат за регионите в преход. От една страна, индексите за национален просперитет са леко променени, като се намалява коефициентът за всяка държава членка, която има по-слабо развити региони. От друга страна, комисията предлага да въведе и нови индикатори, засягащи младите работници, устойчивостта на околната среда и политиката за мигрантите. Като последица при разпределянето на финансови ресурси релевантността на социалните условия в региона ще се засили в сравнение с предишната многогодишна финансова рамка. Победители и губещи Очертават се големи промени, като за група държави членки ще има значително намаление спрямо предходния програмен период. Групата губещи от предложението на комисията за 2021-2027 г. основно се състои от Чехия, Унгария, Полша и балтийските държави. Има група \"стари\" реципиенти (Италия, Испания и Гърция) заедно с Румъния и България, които ще се облагодетелстват. Между тези две групи са няколко други държави, като Дания, Холандия, Австрия, Швеция и Белгия, чиято ситуация няма да се промени. По показателя \"интензитет на помощта\", мярка, основана на сумата финансова подкрепа на разположение всяка година средно за всеки гражданин и всяка държава членка, се наблюдава намаление сред държави в Източна и Централна Европа (Естония, Словакия, Чехия, Полша, Унгария). Засилване по този показател се предлага за някои южни европейски страни – Гърция, Италия, Испания, Румъния и България. ( ).", "date": "2019.08.14", "title": "Промените в кохезионната политика на ЕС: кой печели и кой губи от тях"}
{"url": "https://www.dnevnik.bg/sport/2019/08/14/3951071_porto_shte_zagubi_desetki_milioni_sled_ruskiia_shamar/", "text": "Крахът на \"Порто\" в Шампионската лига ще се отрази тежко на клуба във финансов план. \"Драконите\" ще изгубят около 44 млн. евро, изчисли местният спортен всекидневник \"Бола\". \"Порто\" получи изненадващ удар от \"Краснодар\" в третия предварителен кръг в надпреварата. Португалският отбор, който беше спечелил с 1:0 като гост, отстъпи с 2:3 у дома и отпадна. Синьо-белите няма да са в групите на Шампионската лига за пръв път от сезон 2010-11. Изчислението на \"Бола\" се основава на очакваните приходи от наградните фондове, от телевизионни права и от рекламни договори. Отпадането на \"Порто\" ще има положително влияние върху бюджета на \"Бенфика\", пише \"Бола\". Освен това клубът от Лисабон ще е поставен в по-високата втора урна на жребия в Шампионската лига, което означава, че ще избегне съперници като мадридските \"Реал\" и \"Атлетико\", \"Борусия\" (Дортмунд), \"Наполи\", \"Шахтьор\" и \"Тотнъм\". \"Порто\" ще продължи в Лига Европа, а това ще означава по-малко приходи за \"Спортинг\" (Лисабон), допълва изданието.", "date": "2019.08.14", "title": "\"Порто\" ще загуби десетки милиони след руския шамар в Шампионската лига"}
{"url": "https://www.dnevnik.bg/sviat/2019/08/14/3951148_ruski_ucheni_signaliziraha_che_im_nalagat/", "text": "Руски учени изразиха тревога, че са им наложени нови ограничения върху контактите с чуждестранни колеги, като в съветско време, съобщи БТА, като цитира \"Асошиейтед прес\" и \"Франс прес\". Научният вестник \"Троицки вариант\" публикува вчера копие от приет неотдавна указ на руското министерство на науката и висшето образование, с който се въвеждат широк кръг ограничения върху срещите и комуникациите на служители на държавни мозъчни тръстове и институти с чуждестранни граждани. Сега руските учени са задължени да уведомяват властите за всяко посещение на чуждестранен учен пет дни предварително и да докладват за срещата след това. Ограничава се присъствието на чуждестранни учени в помещенията на научните ведомства и използването от тях на електронни уреди. Вестникът призова министерството да отмени указа, като заяви, че ограниченията от съветски тип ще навредят на авторитета на руската наука по света. Руски учени разкритикуваха новите мерки като абсурдни и нереалистични. Според тях те ще засилят изолацията на Русия и ще пречат на работата им. Те се опасяват от завръщане към порядките от съветско време, когато учените са можели да разговарят със свои чуждестранни колеги само в присъствието на трети лица. Министерството заяви днес, че указът не е заповед, а само препоръка, и отхвърли твърденията, че с него се цели контролиране на учените. То увери, че този указ \"отразява световна практика\" в поведението на чуждестранните учени. Според министерството руските учени все повече са подлагани на \"някои ограничения\", когато посещават научни организации в чужбина. Заместник-директорът на Руската академия на науките Алексей Хохлов заяви днес, че тези препоръки са в разрез с поставената от властите цел да се привличат повече чуждестранни учени в университетите и да се улеснява назначаването им на работа в Русия. Говорителят на Кремъл Дмитрий Песков каза, че трябва \"да се проявява бдителност\", защото \"чуждите разузнавателни служби са в повишена готовност\". \"Научно-индустриалният шпионаж съществува. Той действа 24 часа в денонощието, седем дни в седмицата, и е насочен срещу нашите учени, особено младите\", заяви Песков пред журналисти. В същото време той призна, че някои от препоръките в новия указ \"изглеждат пресилени\".", "date": "2019.08.14", "title": "Руски учени сигнализираха, че им налагат ограничения върху контактите с чужденци"}
{"url": "https://www.dnevnik.bg/photos/2019/08/14/3951104_fotogaleriia_svetovnite_snimki_na_denia_-_14_avgust/", "text": "Пожарникар се бори с огъня, който гори на остров Евия, Гърция.", "date": "2019.08.14", "title": "Фотогалерия: Световните снимки на деня - 14 август 2019 г."}
{"url": "https://www.dnevnik.bg/bulgaria/2019/08/14/3951157_gori_smetishte_v_svishtov/", "text": "Голям пожар бушува край Свищов, горят 50 дка от старото сметище на града, съобщи БНТ. Вече 4 часа пожарникари се опитват да локализират и да овладеят пламъците, които достигат височина до 15 метра. На място освен екипи на пожарната са има и селскостопанска техника, и специализирани машини. Огънят гори в непосредствена близост до гората край Свищов. По първоначална информация няма опасност от обгазяването на града. Вчера  пожар в сметището на Дупница  затвори част от магистрала \"Струма\" за повече от час,  днес магистралата беше затворена за ремонт .", "date": "2019.08.14", "title": "Гори сметище в Свищов"}
