{"url": "https://www.dnevnik.bg/sport/2019/11/23/3996394_flamengo_detronira_rivur_v_kopa_libertadores_v/", "text": "\"Фламенго\" е шампион в юбилейната 60-а Копа Либертадорес, след като надви с 2:1 \"Ривър плейт\" в невероятна драма. Минута преди края на мача бразилците изоставаха с 0:1, но с два късни гола на Габриел Барбоса стигнаха до титлата. \"Фламенго\" спря аржентинския си съперник от това да защити титлата си от преди година, след като Рафаел Сантос Боре беше дал аванс на \"Ривър\". \"Милионерите\" не успяха да станат първия отбор от големия си съперник \"Бока хуниорс\" (2000 и 2001), който защитава трофея си. Титлата е втора в историята на \"Фламенго\" след 1981 г. Това беше и втора поява на бразилския тим на финал. \"Ривър\" остава с четири купи от надпреварата. Бразилия е втората най-успешна нация в Копа Либертадорес с 19 купи, а Аржентина има 25 .   Юбилейният финал влезе в историята, като се реши в една среща. Мачът се игра на стадион \"Монументал\" в перуанската столица Лима, чийто капацитет от 80 хиляди места беше запълнен. Въпреки че трябваше да чакат до края на мача, за да спечелят мача, бразилците бяха по-добри от съперника си и създадоха повече положения. В големи периоди от срещата \"Фламенго\" доминираше. \"Ривър\" започна малко по-добре и в 14-ата минута успя да открие резултата. Игнасио Фернандес центрира отдясно, топката стигна до Рафаел Боре и колумбиецът се разписа с мощен шут с десния крак.      До края на първата част \"Фламенго\" нямаше никакви шансове дори да застраши вратаря на аржентинците Франко Армани, като отправи едва един шут. Футболистите на Жорже Жезуш държаха топката, но пасове пред наказателното поле на \"Ривър\" липсваха. След почивката \"Фламенго\" показа много по-агресивна игра и притисна съперника си. Положенията за бразилците следваха едно след друго, а в 58-ата минута тимът като по чудо не откри. Евертон Рибейро пропусна от пет метра, а при добавката Армани направи невероятно спасяване, за да запази аванса на \"Ривър плейт\". По-късно на терена се появи и бившият бразилски национал Диего, който организира играта на \"Фламенго\" и даде много спокойствие в средата на терена. От него започваха всички атаки, а тимът му стана още по-опасен. Въпреки това \"Ривър\" навлезе в последните минути с аванс и вече се виждаше победител, когато получи тежък удар в 89-ата минута. Защитата на \"милионерите\" изпусна Де Араскета, който с шпагат подаде към Габриел Барбоса, а звездата на \"Фламенго\" изравни - 1:1. Вместо да чакат продълженията, бразилците използваха психологическото си предимство и още преди \"Ривър плейт\" да реагира, вкараха втори гол.      Във втората минута на добавеното време Барбоса се пребори с двама бранители на \"Ривър\" в наказателното поле и без да се бави стреля с десния крак без да остави шансове на Армани.", "date": "2019.11.23", "title": "\"Фламенго\" детронира \"Ривър плейт\" в Копа Либертадорес в невероятна драма"}
{"url": "https://www.dnevnik.bg/skorost/2019/11/23/3996376_koli_zakusaha_v_purviia_sniag_tazi_esen/", "text": "Снежната покривка от около 20 см. се образува днес в района на Пампорово, като пътуващи към връх Снежанка автомобили закъсаха, съобщи \"Нова телевизия\". От пътната агенция съобщиха, че цяла нощ снегопочистващата техника е обработвала високопланинските райони в областите на Пазарджик и Смолян, като пътищата са били проходими при зимни условия. \"Пътищата не бих казал, че са опесъчени добре, но за снега, който падна, не мисля, че е кой знае какъв проблем\", коментира пред \"Нова телевизия\" Христо Арнаудов, който работи в Пампорово. Обяснението за закъсалите автомобили се крие и в използваните гуми. Въпреки намеренията да се въведе задължително ползване на зимни гуми между ноември и февруари, това така и не стана факт. В началото на 2017 година депутатите решиха от 1 ноември до 28 февруари леките коли да са със зимни гуми, всесезонни или летни, но с дълбочина на грайфера 4 мм. Зимните гуми могат да бъдат с грайфер до 1.6 мм, въпреки, че според производителите на тези продукти, когато той е под 5 мм, качествата им се компрометират сериозно. От снегопочистващата фирма в Смолян са на мнение, че са се справили с първия сняг. \"При първия сняг техниката излезе навреме и всичко беше овладяно подобаващо\", коментира Калоян Пеев, управител на компанията, отговорна за чистенето на снега в Смолянско. До дни започва и обработването на ски пистите за откриването на зимния сезон в Пампорово. Прогнозата за времето сочи, че през новата седмица снеговалежи не се очакват, дори по високите места в страната.", "date": "2019.11.23", "title": "Коли закъсаха в първия сняг тази есен"}
{"url": "https://www.dnevnik.bg/sport/2019/11/23/3996378_manchestur_siti_oburna_chelsi_i_izleze_treti_vuv/", "text": "\"Манчестър сити\" се върна на победния път във Висшата лига, като надви \"Челси\" с 2:1 в дербито от 13-ия кръг на първенството. Шампионите прекъснаха серията от шест поредни победи на сините, които не бяха губили точки от септември. Успехът на \"гражданите\" дойде след обрат в рамките на осем минути. \"Челси\" поведе с попадение на Н’Голо Канте в 21-ата минута. В 29-ата Де Бройне изравни, а в 37-ата минута Рияд Марез изведе тима си напред.  С победата \"Сити\" изпреварва сините и заема третото място в таблицата. Тимът на Пеп Гуардиола има 28 точки и изостава с девет от \"Ливърпул\". \"Гражданите\" са и с една по-малко от втория \"Лестър\". \"Челси\" е четвърти с 26 точки. Първото полувреме на \"Етихад\" предложи много високо темпо и от двата отбора, а положенията се редуваха едно след друго. \"Челси\" можеше да открие след изстрел на Уилиан по диагонала, а за \"гражданите\" идентичен пропуск направи Де Бройне. След няколко опасности \"Челси\" откри в 21-ата минута, когато Канте изскочи от дълбочина и овладя дълго подаване от защитата. Французинът загуби баланс, но успя да нанесе удар, падайки, с което прати и топката зад Едерсон - 0:1.      Авансът на сините не се задържа толкова дълго, след като осем минути по-късно \"Сити\" успя да възстанови равенството. Защитата на \"Челси\" не успя да спре контраатака на \"гражданите\", като последователно Курт Зума и Томори играха с топката, но тя попадна в Де Бройне. Белгиецът я нагласи на левия си крак и стреля, тя се отклони в бранител на гостите и изненада вратаря Кепа Арисабалага. Само осем минути след изравнителния гол шампионите вкараха и втори. Марез направи впечатляващ пробив отдясно, премина лесно през Емерсон и Ковачич, след което стреля с левия крак в далечния ъгъл. Ударът му тревата мина и между краката на Томори, което изненада вратаря на \"Челси\" - 2:1.      Малко след гола \"Сити\" можеше да направи аванса си по-убедителен, но Агуеро удари греда. През втората част \"Сити\" игра със спокойствие, докато \"Челси\" нямаше нито един точен удар към вратата на Едерсон. В отбрана домакините допуснаха колебания и направиха много грешки при изнасянето на топката. Сините обаче не успяха да се възползват. В самия край на двубоя \"Сити\" отбеляза и трети гол чрез Стърлинг. Попадението обаче беше отменено заради засада след намесата на системата за видеоповторения.", "date": "2019.11.23", "title": "\"Манчестър сити\" обърна \"Челси\" и излезе трети във Висшата лига"}
{"url": "https://www.dnevnik.bg/razvlechenie/2019/11/23/3996384_producentut_na_bohemska_rapsodiia_shte_pravi_film_za/", "text": "Продуцентът на филма \"Бохемска рапсодия\", който разказа за живота и кариерата на Фреди Меркюри, е постигнал договорка с наследниците на Майкъл Джексън да направи лента и за него, съобщи сайтът Deadline. Филмовата компания на Греъм Кинг GK Films е ангажирала за сценарист номинираният три пъти за \"Оскар\" Джон Логан (\"Авиаторът\", \"Гладиатор\" и други). Двамата вече са работили заедно във филмите \"Изобретението на Хюго\" и анимацията \"Ранго\". Кинг е успял да получи и правата за песните на Джексън, така че да може да ги използва в лентата. Източници на Deadline твърдят, че ще бъде обхваната цялата сложност на образа на Майкъл Джексън, като филмът ще засегне всички ключови моменти в неговия живот, чак до  трагичната му смърт  през юни 2009 г. на 50-годишна възраст. Наскоро НВО пусна документален филм за Краля на попмузиката, кръстен Leaving Neverland, след излизането на който,  наследниците на Джексън заведоха иск за 100 милиона долара  срещу неговите създатели. \"Бохемска рапсодия\" събра почти 904 милиона долара от прожекции в цял свят, а изпълнителят на главната роля Рами Малек спечели \"Оскар\". Греъм Кинг наскоро сключи сделка с \"Парамаунт\" за заснемането на филм за легендарната група \"Би Джийс\", като към проекта е привлечена и филмовата компания \"Амблин ентъртейнмънт\". По сценария на тази лента ще работи сценаристът на \"Бохемска расподия\" Антъни Маккартен.", "date": "2019.11.23", "title": "Продуцентът на \"Бохемска рапсодия\" ще прави филм за живота на Майкъл Джексън"}
{"url": "https://www.dnevnik.bg/analizi/2019/11/23/3996117_kakvo_shte_si_govoriat_borisov_i_trump/", "text": "                         У дома, в България, премиерът Борисов има навика да се държи като демиург. Сторъкият Шива от Банкя \"респектира\" строители на магистрали, докато лично ги надзирава, въдворява ред във футболния съюз, уволнява директори на болници, изпраща хеликоптери на изпаднали в беда Доколко този стил има място в една парламентарна демокрация - това е друг въпрос. В чужбина Борисов е друг. Демонстрира смирение, нерядко дори послушание. Затова възниква въпросът: дали ще успее да защити националните ни интереси на предстоящата среща с американския президент Доналд Тръмп? Това, което трябва да изведем пред скоби, е изключително напрегнатото и деликатно положение, в което се намира Тръмп в момента. На фона на драматичната процедура по импийчмънт, която тече срещу него, е малко вероятно президентът на САЩ да отдели много време на българския си гост. Най-малкото поради това е нереалистично Борисов да отива на тази среща с големи очаквания. Въпреки това тя безспорно ще е интересна - защото ще събере двама харизматици, които не разбират демокрацията точно така, както я описват учебниците. Ключовата дума ще бъде \"сигурност\". Двамата лидери ще разговарят за модернизацията на нашите въоръжени сили и сделката за F-16, за енергийната сигурност на България и диверсификацията на енергийните източници. Или както го формулира американската посланичка в България Херо Мустафа: \"Да изградим България като реален енергиен хъб\". Вероятно най-важният за Вашингтон въпрос е доколко малката бивша комунистическа страна може да бъде разглеждана като наистина лоялен съюзник в НАТО. Убеден съм, че по този въпрос Борисов ще използва цялото красноречие, с което безспорно е надарен, за да увери американския си домакин, че България е стабилен партньор, на когото може да се има пълно доверие. Фактите обаче го опровергават. България не посмя да изгони руски дипломати, след като се разрази аферата \"Скрипал\"; прокремълски формации са част от управляващата коалиция; в енергийно отношение страната си остава силно зависима от прищевките на Русия. Може да се възрази, че парламентът одобри сделката за F-16, макар срещу нея да се чуха множество аргументи, включително от президентството. Освен това тази есен в България имаше шумен предизборен лов на \"руски шпиони\". Оставям на читателя да прецени дали лидерът на \"Русофили\" Николай Малинов може да бъде заподозрян като най-законспирирания и вредоносен руски агент в България. В допълнение да споменем и унижението, което София преглътна, когато обвиненият в шпионаж Малинов бе награден с медал лично от Путин. Наскоро Борисов обеща \"пълна газова независимост\" на България още през 2020 година. В тази връзка енергийният експерт Васко Начев заяви за ДВ следното: \"Има твърде много условности при реализацията на една такава \"независимост\". На хартия нещата изглеждат розови, но в действителност има серия от пречки и трикове, които се прилагат на практика, за да не се променя статуквото - тоест, доставките на природен газ да продължат в голямата си част да са от Газпром. За 2020 година терминалът за втечнен природен газ (LNG) при Ревитуса в Гърция е на практика блокиран от четири гръцки компании и няма никакъв шанс България да внесе втечнен газ през него. Интерконекторът с Гърция най-вероятно няма да бъде пуснат в експлоатация преди края на 2020 година. А всички усилия от българска страна са насочени към това да бъдат осигурени безпрепятствено доставки на природен газ от посока Турция – тоест, газ, доставен от Газпром\". На въпрос как САЩ се отнасят към възкръсналия проект за АЕЦ \"Белене\", експертът посочи, че \"това е никому ненужен проект. Както за \"Белене\", така и за българската част на \"Турски поток\" е важно да се стартира разходната им част, а доколко са ефективни, това е без значение. Убеден съм, че в САЩ са наясно относно ситуацията и с двата проекта. Те разбират каква е основната причина за тяхната реализация\", смята Начев. Да, водена от своите геостратегически интереси, България трябва да се стреми към нормален, конструктивен диалог с Русия. Но в обстановка, в която отношенията между Москва и НАТО са достигнали най-ниската си точка от десетилетия, е наивно и опасно страна-членка на Алианса да се мъчи да \"балансира\" между НАТО и Кремъл. Други не по-малко важни въпроси, които Борисов и Тръмп ще обсъдят, са начините за увеличаване на взаимната търговия и инвестиции, борбата срещу корупцията, присъединяването на България към ОИСР. Ще бъде поставен и въпросът за отпадането на визите за български граждани. Но е малко вероятно да видим благоприятно развитие по тази тема. Макар България да отговаря на другите изисквания, остава огромният брой откази за визи - 15%, което е най-високата стойност в целия ЕС. Да припомним, че за да бъдат изпълнени критериите на безвизовата програма, този дял не бива да надхвърля 3%. Освен това можем да предположим, че високото равнище на корупция в публичния сектор и Авгиевите обори на съдебната система също не говорят никак добре за България. Борисов обеща да подари на американския президент ловна пушка, произведена в Габрово. Какви ще са даровете на Тръмп – предстои да видим. Но би било изненада, ако Борисов се завърне с пълна кошница от Белия дом. Остава да видим дали министър-председателят ще демонстрира и там пословичната си фамилиарност, с която вече успя да шокира американската посланичка Херо Мустафа.", "date": "2019.11.23", "title": "Какво ще си говорят Борисов и Тръмп"}
{"url": "https://www.dnevnik.bg/analizi/2019/11/23/3996065_te_si_otivat_kushti_muzei_fabriki_stancii_bani/", "text": "                         Иван Вазов, \"Епопея на забравените\" Ние сме нация културна. Така ще си каже човек, ако се зачете в българските социални мрежи. Редовно текат мини войни за и против книги, изложби, концерти и изпълнителни, а напоследък дори за илюстрации на книги. Човек ще помисли, че това са важни теми, щом ангажират общественото внимание. Важни те са. А дали и доколко всъщност са наистина важни за българите, освен за да ги ползваме за повод да блеснем с мнение, това не знам. Културата е едно такова голямо, комплексно, многолико нещо, в което има както трациции, така и непрестанна промяна и развитие. На мен ми струва, че ние нито традициите в културата разбираме, нито й даваме шанс да се развива и променя, но това е една много широка тема и не знам дали ми е по силите. Затова ща кажа няколко думи за едно мъничко парченце от културата – културното наследство. Недвижимото. По данни на Сметната палата от които 19 438 са архитектурно-строителни. Бюджетът на Института за опазване на културните паметници за 2019 г. е 6 558 900 лв. \"В периода 2015-2018 г. не е осъществяван мониторинг на състоянието на недвижимото културно наследство, в т. ч. на архитектурни обекти в градска среда, с изключение на няколко обекта с категория \"световно значение\" - старинен град Несебър, Ивановски скални църкви, Мадарски конник, Рилски манастир. И финансирането на дейностите по опазване на недвижимото културно наследство е значително по-малко от необходимото. Например, заделените по бюджета на министерството средства за програма \"Опазване на недвижимото културно наследство\" са едва 14 на сто от необходимите.\" – това четем в доклада на Сметната палата за извършения от нея одит на изпълнението \"Опазване и поддържане на обекти на архитектурното наследство в градска среда\" за периода януари 2015 г. - юни 2018 г. Тези дни в медиите се появиха снимки. Тъжни до болка. Тази къща във Варна вече я няма. Както ги няма тютюневите складове и банята в Пловдив, царските конюшни, захарната фабрика, двойната къща на Митови и къщата с кулата в София, къщата на Иларион Драгостинов в Арбанаси и много от защитените къщи в стария град на Търново. Както ги няма десетки други сгради, за които сигурно дори не сме чули. Административни батаци, документални неразбории, пълен хаос в нормативната база и регистрите, остарели и неадекватни закони и наредби, които не отчитат реалността и нуждите на тази материя, променени статути (не питайте защо и как, защото ще отворим кутията на корупционната Пандора), най-обикновено чиновническо и човешко безхаберие, алчност и пълна незаинтересованост заедно и поотделно са само част от причините за ставащото с тези изчезващи сгради. А те си отиват. Къщи, музеи, фабрики, станции, бани Отиват си една по една. Заедно с наследството на построилите ги или обитавали ги хора, дърворезбите, арките, орнаментите, релефите, цветовете, скъклописите, плочките, оградите, кулите Отиват си. И с тях си отиват парчета история, съдби, архитектура и култура. и там остават дупки, които не могат да бъдат запълнени. С 6 млн. и половина и с наличната нормативна база и човешки ресурси изглежда непостижимо да видим значителна промяна в досегашната практика. А времето е критичен фактор. И още нещо си мисля. Парите следват приоритетите. Културата не е приоритет за държава, в която целият бюджет за култура е около 195 млн. лв, а този на МВР е над 1.5 млрд. лв. И се чудя дали да не започнем да събираме капачки, за да финансираме спасяването на старите сгради? Или да правим дарителски кампании, концерти и тн. Така, както финансираме участието на децата в олимпиади и състезания и спасяването на живот. Не можем да правим жива верига пред всеки багер, не можем да изгасим всеки \"случайно запален\" пожар, не можем да спрем всяко престъпно човешко деяние. И какво да правим тогава? Да стоим безучастно? Вероятно си струва да помислим над това. На брега не Сена, точно срещу Notre-Dame, в може би най-скъпата част на Париж, се намира Основана е през 1951 г. от Джордж Уитман. Още с откриването й писатели, артисти, интелектуалци и творци можели да нощуват в там. Смята се, че досега над 30 000 изкушени от изкуството хора са отсядали в \"Shakespeare & Co\" срещу ангажимента да четат книги всеки ден, да помагат в книжарницата и да дадат своя автобиография за архива. В момента този архив съдържа хиляди такива биографии, уловили мигове, мисли, мечти и думи на поколения творци и мечтатели. Дъщерята на Джордж Уитман, която сега притежава това наповторимо място, е получавала стотици предложения да го продаде. Можела е да стане много богата. Обаче книжарницата, в която са гостували, творили и отсядали Алън Гринсбърг, Уилям Бъроуз, Хулио Кортасар, Хенри Милър, Уилям Сароян, Джеймс Болдуин, Итън Хоук, Дарън Ароновски, Джефри Ръш и много други, все още е там. Безценна, извън времето. Огромен културен притегателен център не просто за любителите на книгите, а изобщо за вечния човешки стремеж да се докосне до необятните възможности на ума и сърцето. Милиони туристи посещават това място, за да го разгледат, да си купят книга или да поседят в кафенето. За своето творение Джордж Уитман казва: \"Създадох тази книжарница така, както човек би написал книга, създавайки всяка стая като отделна глава. И бих искал хората да отварят вратата на книжарницата така, както отгръщат корицата на книга. Книга, която води в чудния свят на тяхното въображение.\" Предполагам с това искам да кажа, че някои сгради не са просто сгради и някои парцели не са просто парцели. И че са нужни определени културни и ценностни наслагвания, за да правим разликата между тях и да ценим не цената, а стойността им. И докато частни наследници, общини, инстуции и държава нямат манталитета да работят в посока на това разграничение и на стимулиране и защита на недвижимото културно наследство на страната, ще ни остане да следваме само горестната следа на разрухата.", "date": "2019.11.23", "title": "Те си отиват. Къщи, музеи, фабрики, станции, бани"}
{"url": "https://www.dnevnik.bg/analizi/2019/11/23/3996146_prevod_v_efir_koaliciiata_cacarov_po_vuprosite_na/", "text": "Седмицата за раздаване на постове. И разбира се, Цацаров като национално богатство. Ключът към щастието пък откри Нено Димов - адаптация. Защо БСП продължава да се явява на избори и как партията не се сети да номинира Мая Манолова за КПКОНПИ, след като ГЕРБ веднъж са я избирали за друг пост.", "date": "2019.11.23", "title": "Превод в ефир: Коалицията \"Цацаров\" по въпросите на \"националното богатство\""}
{"url": "https://www.dnevnik.bg/sport/2019/11/23/3996048_finalut_v_kopa_libertadores_koi_shte_specheli_macha_za/", "text": "Шампионът \"Ривър плейт\" среща бразилския \"Фламенго\" във финала в Копа Либертадорес. Големият мач е тази вечер от 22.00 часа българско време и с него ще се отвори нова страница в историята. За пръв път клубният първенец на Южна Америка ще бъде определен в една среща. Паметният двубой трябваше да се проведе в чилийската столица Сантяго, но  заради протестите в страната беше преместен в Лима . Зрителите очакват класическо противопоставяне по оста Аржентина - Бразилия. За \"Ривър плейт\" смяната на стадиона е добре дошла - или поне за хората, които следят традициите във футбола. Отборът е ставал шампион четири пъти, като има и два загубени финала - и двата след решителен трети мач в Сантяго (1966 и 1976 г.). Преди година \"милионерите\" стъпиха на върха в престижния турнир след исторически финал срещу големия си съперник \"Бока хуниорс\" в Мадрид. Сега  \"Ривър плейт\" отново излезе победител в съревнованието , но този път то се разви в полуфиналите. \"Фламенго\" само веднъж е бил на финал - през 1981 г., когато става шампион. Копа Либертадорес най-много пъти е печелена от аржентински отбори - 25, а Бразилия е на второто място с 18. \"Бока хуниорс\" е последният отбор, успял да защити титлата си (2000 и 2001 г.).", "date": "2019.11.23", "title": "Финалът в Копа Либертадорес: кой ще спечели мача за историята"}
{"url": "https://www.dnevnik.bg/ot_vas/novini_ot_vas/2019/11/23/3995905_retro_-_opakovki/", "text": "Тези марки вече ги няма....", "date": "2019.11.23", "title": "Ретро - опаковки"}
{"url": "https://www.dnevnik.bg/sviat/2019/11/23/3995949_ako_ni_ubiete_kogo_shte_upravliavate/", "text": "Ако ни убиете всички, кого ще управлявате?\", пита последният брой на вестник \"Тук-тук\", списван, отпечатван и разпространяван от иракските антиправителствени активисти за хилядите протестиращи, лагеруващи на багдадския площад \"Тахрир\". На първата страница има снимки на развяващи знамена демонстранти, опълчили се на твърдите мерки на властите след седмици на смъртоносни безредици, сложили край на двете години на относително спокойствие, последвало разгрома на групировката  \"Ислямска държава\". Вестникът се казва като моторикшите (триколките), станали символ на иракските протести, защото превозваха ранени демонстранти до импровизирани медицински палатки. Изданието е на по-малко от месец. \"Тук-тук\" бе създаден като опит да се преодолее информационното затъмнение от страна на властите, които спираха интернет седмици наред, и да се разяснят исканията, издигани на  протестите, залели Багдад  и Южен Ирак. Зад проекта стоят активисти с опит в публикуване на новините в интернет. Те пишат статиите, редактират, печатат вестника го в местни печатници и разпространяват близо 2000 копия сред лагерите на протестиращите в Багдад няколко пъти в седмицата. \"Тук-тук\" е един от малкото начини, чрез които  протестиращите на улицата  могат да получат достоверни и надеждни сведения за продължаващите вълнения в страната\", каза редакторът Ахмед ал Шейх Маджед, който седи в кафене в Багдад и преглеждащ статии на своя лаптоп. Във вестникът се пускат статии, написани от местни активисти, и преводни материали на световни медии за Ирак. Протестиращи раздават броеве на \"Тук-тук\" на площад \"Тахрир\", където е главният протестен лагер в столицата. \"Чудесен е, от него идват единствените достоверни новини. Не знаем къде точно е списван и отпечатван, което вероятно е най-добре за редакторите, ако искат да избегнат арест\", каза демонстрант, които ни се представя само първото си име Хюсеин, докато чете вестника. Неизвестни въоръжени мъже миналия месец нападнаха офисите на местни и регионални медийни групи заради отразяването на протестите. Иракските лидери заклеймиха атаките срещу медии, но извършителите не бяха разкрити. Продължаваме да го издаваме От началото на безредиците повече от 300 души бяха убити в сблъсъци със силите за сигурност, които използваха бойни куршуми, сълзотворен газ и шокови гранати за потушаване на протестите. \"Не можем да имаме доверие на държавните медии\", каза Маджед. В дните, когато иракските сили за сигурност влизаха в сблъсъци с протестиращи, държавната телевизия съобщаваше за спокойствие в Багдад и излъчваше емисии, в които почти не се споменаваше за вълненията. Протестите, които започнаха на 1 октомври в Багдад и бързо се разпространиха в Южен Ирак, избухнаха заради безработицата и липсата на обществените услуги. Сега протестиращите настояват за оттегляне на политическия елит, който според тях е корумпиран и е марионетка в ръцете на двата основни съюзника на Ирак - Иран и САЩ. Масовите протести се превърнаха в най-голямото предизвикателство към политически ред, формирал се след водената от САЩ интервенция, довела до свалянето на диктатора Саддам Хюсеин през 2003 г. Правителството на премиера Адел Абдел Махди обеща реформи, включително повече работа за хората с образование, подвеждане под отговорност на корумпираните служители, изборни промени и предсрочни избори. Протестиращите и редакторите на \"Тук-тук\" казват, че тези реформи са недостатъчни, защото няма да отстранят иракската управляваща класа. Демонстрантите възнамеряват да продължат да протестират и да издават вестника си. \"Ще продължим да издаваме вестника, докато исканията на революцията не бъдат изпълнени\", каза Маджед. /БТА", "date": "2019.11.23", "title": "Ако ни убиете, кого ще управлявате"}
{"url": "https://www.dnevnik.bg/kultura/2019/11/23/3996026_dimitur_marinov_misiiata_na_aktyora_e_da_obrazova_da/", "text": "                           Малцина бяха чували за актьора Димитър Маринов преди раздаването на наградите \"Оскар\" през февруари 2019 година. Но ето че българинът, изиграл ролята на руския виолончелист във филма на годината – \"Зелената книга\", излезе пред пълната с холивудски знаменитости зала с националния ни флаг в джоба на официалното сако. И не се поколеба да го демонстрира пред всички, докато поемаше статуетката от ръцете на Джулия Робъртс. Съвсем естествено еуфорията около неговия звезден миг прерасна в желание да го опознаем по-добре. След поредица интервюта за наши медии Димитър Маринов се отзова на поканата от София филм фест да представи \"Зелената книга\" пред българската публика. Срещна се със студенти от НАТФИЗ и обеща да обмисли идеята да преподава актьорско майсторство тук, в България. Нищо, че е трябвало да я напусне преди 29 години и да стигне до Америка, за да сбъдне своята мечта. Преди да го застигне големият успех, животът му е низ от драми и перипетии, достойни за филмиране: има трудно детство и още като тийнейджър иска да избяга зад граница, но го хващат и го хвърлят в затвора. Бит и тормозен, той все пак успява да се опази здрав (ако не броим счупените пръсти) и авантюристично настроен към света, който с нетърпение се втурва да опознава. Всичко това изглежда почти като готов сценарий – и Димитър Маринов вече има холивудско предложение. Неговата история е важна не само заради \"Оскар\"-а и знамето. Преди тях стои 29-годишната биография на Димитър Маринов като емигрант в Америка – паралелната история на българския преход. Животът на аутсайдера, който отива на върха. Примерът, че това е възможно, че талантът е по-силен от идеологията, конюнктурата и тоталитарната доктрина. Примерът, че в този свят можеш да успееш с талант, ако наистина искаш това. - Благодаря! Когато човек си мечтае за нещо и иска да го направи, просто трябва да си го навие на пръста, да му се отдаде и да започне, иначе няма как да стане. - Преподавам в актьорското студио на Бернард Хилър. Бернард е човекът, който откри Леонардо ди Каприо, Камерън Диас и много други. Той подготви актьорски Лейди Гага за филма \"Роди се звезда\". Това е човекът, който ме забеляза. Аз имах няколко уъркшопа в \"Бевърли Хилс Плейхаус\", страхотен театър. Бернард Хилър ме видял на някаква сесия, на която имало двама негови ученици. Аз знаех много неща за Бернард, той е гуру във филмовия свят. На наградите на Писателската гилдия Питър Фарели ме дръпна настрани и каза: \"Един много специален човек иска лично да се запознае с теб.\" Като го видях, изтръпнах. А Бернард каза: \"Искам да дойдеш в моя клас и да поговориш на моите студенти.\" Поговорих един час, след което той каза: \"Не, не слизай от сцената, води класа!\". Аз бях в шок, това се случи точно преди да дойда в България. Проведох сесията с тях, два часа и половина, след което Бернард ме заведе на вечеря и ми каза директно: \"Искам ти да си моят асистент-преподавател.\" Насочи ме към своите методи, макар че аз вече бях добре запознат с тях. При него я има онази типично амерканска система, свързана с емоционалност, откровеност, психологическо изграждане. Методът на Лий Страсбърг, осъвременен и разширен. Допълнително трябва да се преоткриеш, да имаш самочувствие и увереност. Моята задача в актьорското студио на Бернард е на действащия актьор, който превежда на студентите неговата теория в практика. Преди около месец и половина той ми каза, че трябва да си направя собствен клас. Тоест да започна да водя сам, като, разбира се, си оставаме партньори. И тогава дойде идеята за Сан Диего, на около 150 километра на юг от Лос Анджелис. Там има конгломерат от млади талантливи хора, които не могат да си позволят лукса ежеседмично да пътуват за класове до Лос Анджелис. И аз можех да им дам възможност локално. Сега имам класове по кино и телевизия в Сан Диего. И това вече е основното извън представленията, рекламите и филмите, с което се занимавам. Абсолютно концентрирано. - Тази идея ми беше подсказана в България от много хора. Реших да дойда в края на ноември 2019 година, за да споделя опита си. Искам да поставим началото на дългосрочен проект: Screen Acting Academy –  Академия за кино, реклама и телевизия . Академия, в която да практикуваме творчески обмен. Младите да участват с енергичния си талант и идеи в моето споделяне на опит от американската система на обучение. Искам да ги окуража да следват мечтите си и да подтикна смелостта им не само за израстване в националното изкуство, но и за намиране на заслужено място в световното. Очаквам тази среща с нетърпение. Мисля си, че мога да дам увереност и професионални насоки след опита, който натрупах във времето. Ще бъда щастлив да получа от тях гледните точки и инвенцията на младостта. Академията ще включва класове за тийнейджъри и за възрастни. След последното ми идване в България срещнах човека, с когото ще работя тук – мениджърът и PR Павлина Величкова, тя ще ръководи организационно Академията и моите ангажименти в България. За този проект получих изключителна подкрепа от Националния дворец на културата като партньор в лицето на Борислав Велков, председател на Съвета на директорите, и от неговия екип. По отношение на Академията, откровено казано, в началото се притесних, защото зная какви са настроенията и разбиранията у нас. Искам да отворя една скоба, да кажа нещо типично за България и обратно на ситуацията в САЩ. Специално в нашите актьорски среди има някаква странна ревност. Налага се разбирането, че школовката, която ти дава конкретният преподавател, е най-добрата, най-вярната и точно тази, която ти трябва. Другите не са важни. Да, професорите се уважават един друг, но ревностно пазят своята \"територия\" и методи. В САЩ е точно обратното. Дори Бернард наставлява завършилите при него студенти да отидат да вземат часове при други преподаватели. Защото той твърди: \"Никой актьор не знае кое работи за него най-добре, докато не го пробва.\". Всеки преподавател има свой подход, но и всеки актьор има своя избор. - Именно! Не бива да му промиваш мозъка и да твърдиш, че твоят е единственият начин, а точно обратното – трябва да му отвориш съзнанието. Това е големият ми спор с много мои колеги, особено тук. Аз не искам да уча моите студенти какво да мислят, а как да мислят. Те трябва да решат сами за себе си дали им подхождат повече методите на Димитър Маринов, на Бернард Хилър или а някой друг. Когато споделих колебанията си с Бернард, който обикаля света, той ми каза: \"Ти не отиваш да ги учиш на актьорско майсторство, а да им демонстрираш начина, по които работим ние в Америка, системата тук. Защото в Европа, като гледат нашите филми, се интересуват как стигаме до там, как го правим. Ти ще ги обогатиш, като споделиш опита си\". Това ми даде кураж да дойда да направя Screen Acting Academy в България. И за да няма притеснени: Казано просто – няма да дойда в България, за да взимам или да давам, аз идвам да споделям. Аз обикновено казвам на студентите: \"Вие не сте тук заради мен, а аз заради вас\"! Аз имах удоволствието да се срещна с Ал Пачино в нашето студио, когато дойде преди два месеца за разговор със студентите ни. Той каза, че в продължение на 42 години всеки четвъртък се е срещал със своя учител, чак докато се споминал преди три години. Самият Ал Пачино вече е на повече от 70, а дори по времето на снимките на последния филм с Робърт Де Ниро, (\"Ирландецът\" на Мартин Скорсезе - б.а.) неговият преподавател идвал да го съветва... И когато аз го попитах: \"Добре, защо? Наистина ли Ал Пачино има нужда от учител на на снимачната площадка?\" Ал Пачино ми отговори: \"Димитър, той не беше просто учител, а мой ментор. Разликата е огромна. Това беше човекът, на когото вярвах. Човекът, който изгради кариерата ми.\" Ето за това става въпрос.", "date": "2019.11.23", "title": "Димитър Маринов: Мисията на актьора е да образова, да забавлява, да дава надежда"}
{"url": "https://www.dnevnik.bg/hrana_i_napitki/2019/11/23/3995067_gulub/", "text": "                           Обезкостете гълъба и го разпределете на бутчета, гърди и крилца. Две от бутчетата обезкостете напълно и накълцайте на парчета с малко сол и пипер, а другите две оставете с върха на крачето. Бутчетата с кост напълнете с кълцаното месо и запечатайте на горещ тиган. Поставете във вакуум плик с маслото и мащерката и гответе 2 часа на 66,5˚C. Гърдичките и крилцата пригответе sous-vide 30 минути на 58˚C. След като са готови, охладете пликовете в купа с лед. Преди да вложите в ястието, запечете на горещ тиган или плоча с останалото масло и мащерка. За зеленчуковия микс почистете зеленчуците и сложете във вакуум плик с маслото и мащерката. Гответе sous vide 3 часа на 78,5˚C. Когато са готови, охладете в ледена вода. Преди сервиране запечете на плоча с краве масло и мащерка. Листата от смокиня измийте с гореща вода (може и да бланширате за 30 секунди във вряла вода), след което охладете и подсушете. От брашното, водата и леда пригответе рядка смес. Потапяйте листото в сместа ипържете в олио до златисто и хрупкаво. Отцедете върху кухненска хартия. Пригответе сладко от череши, като смесите и варите съставките около 45 минути на слаб огън, докато се сгъсти. Пушения бекон, нарязан на дребно, разстелете на тънък слой в дехидрататор и сушете на 62˚C около 48 часа. Продуктите за кората омесете до фино тесто. С него увийте бутчето от гълъб и разстелете върху гърдичките. Увитото в тесто месо запечете в саламандър. Презентация: в подходяща чиния поставете листо темпура и върху него – затоплените зеленчуци, до тях – бутчето, крилцето и разрязаните гърдички. Отгоре сложете малко от черешовото сладко и декорирайте със свежи билки и цветове. За гълъб sous-vide 4 гълъба 50 г краве масло сол и пипер мащерка 200 г бананов шалот 200 г бейби моркови 200 г аспержи 100 г краве масло 6 клонки мащерка 4 листа от смокиня 100 г темпура брашно 200 мл вода 3 кубчета лед 300 г обезкостени череши 200 мл мавруд 100 г кафява захар 1 г ванилия 1 г карамфил 30 мл малинов сироп 400 г пушен бекон За лимецова кора за бутчето 250 г брашно от лимец 100 г свежи зелени билки по избор (смлени на пюре) 50 мл зехтин 100 мл вода 2 г сол 1 г черен пипер", "date": "2019.11.23", "title": "Гълъб"}
{"url": "https://www.dnevnik.bg/sviat/2019/11/23/3996152_decata_ne_sportuvat_poveche_otkolkoto_predi_pochti_20/", "text": "От 2001 до 2016 г. делът на подрастващите в България, които не са достатъчно активни физически, е намалял от 75.7% на 73.3 пункта. Това сочат данни на Световната здравна организация, публикувани в доклада за физическата активност на момчетата и момичетата на възраст между 11 и 17 години. В таблицата за всички държави, която е част от представения от изданието  The Lancet Journal  доклад, резултатите на България са под средното за региона - 80.9%. Страната обаче не се отклонява силно от тенденцията в Централна и Източна Европа за спад, обикновено изразен в 1-2 процентни пункта (с няколко изключения). Това означава, че малко под три четвърти от децата в тази възрастова група в България не покриват минимума за здравословна физическа активност, при малко над три четвърти през 2001 г. Средното за Централна и Източна Европа е малко над четири пети. В България обаче разликите са сериозни в зависимост от пола. Резултатът е значително по-лош при момичетата - 80.1% през 2016 г., при 80.3% през 2001 г. За същия период при момчетата има спад в процента от 71.3 на 67 на сто. И тук България не е изключение - само в четири от 146 страни (Тонга, Самоа, Афганистан и Замбия) момчетата са по-активни. Резултатът за момчетата е близко до най-положителния за Централна и Източна Европа, този на Словакия, където делът на момчетата, които не извършват достатъчна физическа активност, е едва 65.5%. Дори българският и словашкият резултат обаче не са добри новини - и в двата случая предполагат, че две трети от момчетата на възраст от 11 до 17 години не спортуват достатъчно, за да са в добро здраве. За всяка страна изрично се уточнява, че може да има статистическо отклонение, което в някои случаи е сериозно - например при момчетата за 2016 г. то е 62.8-71%, при момичетата 76.6-83.1%, общо 69.5-76.8%. Какво е \"достатъчна физическа активност\" за СЗО Докладът \"Глобални тенденции в недостатъчната физическа активност сред подрастващите\", изготвен въз основа на анализ на 298 проучвания с 1.6 млн. участници, говори за \"глобална епидемия на обездвижването\" сред децата. Преглед на данните по региони сочи, че той е сериозен в почти всички региони на света. С изключение на Южна Азия (средно 75.2%) и развитите западни държави (78.2%) делът на недостатъчно спортуващите е над 80% и в Африка на юг от Сахара, и в Латинска Америка, и в Източна Азия, и в Близкия изток. Най-добър е резултатът на Бангладеш (88%, вероятно заради традицията спортове като крикет да се играят ежедневно от децата), най-лош - на Южна Корея (94.2%, при момичетата дори 97.2%). В глобален план делът на недостатъчно активните към 2016 г. е бил 81%. Не може да бъде установена връзка между липсата на физическа активност и доходите в дадена страна, макар че се забелязва тенденцията например при богати западни държави да са най-добрите резултати за момчетата, а при Южна Азия - за момичетата. В САЩ и Ирландия разликата между момчета и момичета е около 15 пункта. Световната здравна организация отбелязва, че тази липса на физическа активност нанася вреди не просто на здравето им, а и на мозъка и социалните им умения. Основният проблем, продължава организацията, е \"дигиталната революция\" - фактът че хората спят по-малко, прекарват повече време на стол, карат повече и правят по-малко упражнения\". Все пак не може да се обвиняват изцяло екраните на телефони и други мобилни устройства - резултатите не са много по-добри, отколкото през 2001 г., когато много от тези устройства не съществуваха. За физическа активност СЗО приема широк набор от нейности, от тичане и колоездене до скачане на въже и гимнастика. Вероятно резултатите звучат тревожно и заради целта, която СЗО поставя за упражнения, нужни всеки ден, за да се поддържа добро здраве - в тази възрастова група тя е 60 минути. За Би Би Си Фиона Бул от организацията казва, че не смята този минимум за \"нелеп\". Освен това нуждата от мерки изглежда сериозна на фона на другата \"епидемия\" - затлъстяването - на практика обхванала целия свят.", "date": "2019.11.23", "title": "Децата не спортуват повече, отколкото преди почти 20 години"}
{"url": "https://www.dnevnik.bg/sviat/2019/11/23/3996223_bivsh_poslanik_na_sasht_borisov_zadushava_svobodnite/", "text": "Доналд Тръмп, който ще бъде в понеделник домакин на Бойко Борисов, често се нахвърля яростно върху американските медии. По този начин той следва модела, използван от няколко настоящи и бивши лидери в чужбина - включително от Борисов - да задушава истината и отговорността на управлението пред народа. Това казва бившият американски посланик в София Джеймс Пардю в  коментар  в изданието The Hill под заглавие \"Тръмп и България: Атаките срещу свободните медии нанасят щети на демокрацията\". То е основано преди 25 години във Вашингтон от симпатизанти на демократите като седмичник. Днес в него се публикуват и статии на републиканци и се разпространява в политическите среди и по офисите на конгресмените, включително като всекидневен електронен бюлетин. Коментарът на Пардю започва с остра критика: \"Бойко Борисов, министър-председателят на България - една страна, затънала в масово ширеща се корупция, ще посети президента Доналд Тръмп в Белия дом в понеделник. Липсата на свобода на медиите в България едва ли ще бъде сред темите в разговора им. Българската политическа система е доминирана от Борисов и неговата партия. Борисов е на власт почти непрекъснато през последните 10 години и няма сериозна политическа опозиция. (...) Отсъствието на свободни и независими медии в България днес е още едно обстоятелство, което отслабва демокрацията в тази страна, член на НАТО и Европейския съюз.\" Мерки от инструментариума на Путин Авторът припомня, че най-агресивният подход към медиите - включително предполагаеми убийства, тормоз и съдебно преследване на политическата опозиция и пресата с цел да бъдат задушени - е този на Владимир Путин в Русия. \"Но някои европейски лидери - сещам се за България и Унгария - използват или позволяват по-смекчена комбинация от мерки за манипулиране и изнудване на медиите. Най-добре съм запознат със ситуацията в България, където бях посланик. Днес България представлява пример за това как правителството и специалните интереси на определен кръг хора използват набор от действия, за да подчинят медиите.\" След това той описва как един от тези методи е консолидирането на собствеността върху медиите \"в ръцете на практически монопол, контролиран от тясна група български олигарси\". През 2002 г., - когато започва мандатът на Пардю в София - националните печатни издания бяха притежавани от международни медийни компании и бяха относително независими и в известна степен агресивни в отразяването незаконните действия и грешките на управляващите, казва сега посланикът. \"Днес, независимите медийни групи ги няма и са заместени в почти всички сегменти на новините от местни олигарси и \"бизнесмени\", използващи медиите за влияние върху правителството и правораздавателната система.\" Пеевски и Ко. контролират практически всички важни медии Пардю дава и конкретен пример кои са тези хора. \"Един човек - Делян Пеевски, депутат в българския парламент - е централната фигура, контролираща днес частните медии в България. За него се съобщава, че притежава до 80% от пазара, включително голям дял в разпространението на печатни издания в страната. Финансирането на този местен контрол на медиите в България е в най-добрия случай мъгляво, но Пеевски и няколко други олигарси може би притежават или контролират практически всеки от големите \"частни\" всекидневници и телевизии в България. Пеевски и съратниците му използват своите издания, за да подкрепят същестствуващата структура на политическата власт, която ги защитава. Техните медии дискредитират независими журналисти, политически опоненти, бизнес конкуренти и атакуват неправителствени организации и активисти, настояващи за върховенство на закона, свобода на медиите и защита на човешките права.\" Пардю посочва и ролята на правителството във всичко това. \"Тъй като новинарските медии в България често изпитват сериозни финансови трудности, българските правителства, включително това на премиера Бойко Борисов, използват фондове от ЕС и други източници като средство да направят зависими обществените медии от това, което им отпуска властта.\" Не става дума само за пари, продължава Пардю. \"Тормозът срещу български журналисти е масово явление. Често има случаи сред тях да си налагат автоцензура, защото знаят, че разследващата журналистика, разкриваща престъпления и корупция, може да предизвика уволняването им от работа, отправяне на обвинения в един пристрастен съд или физическо насилие. Някои забележително смели български журналисти са поемали риска да разказват истината за правителствената корупция и едрата престъпност, но няколко от тези честни репортери в национални и местни медии са били заплашвани и нападани.\" Бившият посланик обяснява на читателите си, че резултатът от това потискане на независимата преса в страната е довело до създаването на един \"деформиран медиен сектор, ерозирало доверие на обществото към медиите и политическа среда с минимално търсене на отговорност от правителството или престъпниците при отсъствие на сериозна опозиция срещу сегашните управляващи\". Той посочва и отсъствието на ефект от междунаронароден или вътрешен политически натиск върху правителството да подобри свободата на медиите в България, като цитира документираният от организации като \"Репортери без граници\" или Европейския център за медийна свобода упадък на свободата на медиите в страната.      Паралелите с Тръмп След което Пардю преминава и към паралели със случващото се в САЩ. \"Коато Доналд Тръмп използва властта на президентската си позиция да атакува и унижава професионални и независими медии за това, че задават въпроси за решенията на управляващите и разкриват истината за корупцията и провалите на неговото хаотично управление, той на практика използва тактики за тормоз над медиите, сходни с прилаганите в България и Русия. По същия начин, когато главният прокурор на САЩ общо взето се превръща в политическо лице за защита на президента от проблемите му със закона, започва сериозно да страда и върховенството на закона в САЩ. Когато конгресмени и национални телевизии се превръщат в слепи защитници на президента и разпространяват неговите конспиративни теории вместо да търсят факти, това не служи на обществения интерес към истината.\" В заключение бившият посланик казва: \"България и няколко други държави, стремящи се към развита и установена демокрация, са пример за това какво може да се случи, когато успяват програми за компрометиране на независими и дразнещи властта медии. Свободата на медиите в САЩ са далеч от нивото на този упадък, но не благодарение на Доналд Тръмп, който изглежда би предпочел един модел, по-близък до българския.\" Джеймс Пардю бе посланик в София в периода 2002-2005 г. - точно когато Бойюко Борисов бе главен секретар на МВР и имаше продължителна серия от поръчкови убийства, предимно на босове от престъпния свят. Той е също така бивш служител на военното разузнаване на САЩ и е бил в ръководството на НАТО. Прочутият документ на Пардю за организираната престъпност През март 2011 г. групата \"Уикилийкс\" публикува десетки хиляди документи на американската дипломация и един от тях - на Пардю за организираната престъпност и връзките ѝ с политическата власт - предизвика множество коментари. В съобщението му до Държавния департамент от 7 юли 2005г. между другото се казва следното: \"Силата и безнаказаността на организираните криминални групи е вероятно най-сериозният проблем в България днес. Организираната престъпност е в основата на корупцията и неефективността на българската правна система, тя възпрепятства икономическото развитие на страната. (...) Организираната престъпност има корумпиращо влияние върху всички български институции, включително правителството, парламента и съдебната власт. В опит да запази влиянието си, независимо от това кой е на власт, представители на организираната престъпност правят дарения на всички основни политически партии. Тъй като тези личности са разширили дейността си в законния бизнес, те се опитват - с известен успех - да си купят място в коридорите на властта. По време на парламентарните избори през 2001 г., редица влиятелни \"бизнесмени\", като Васил Божков и Емил Кюлев, финансираха и по всякакъв начин подкрепиха кампанията на НДСВ. (...) (Бел.ред. - Борисов бе избран в края на юни 2005 г. за народен представител от НДСВ, но се отказа и остана в МВР, напусна министерството през септември, кандидатира се за кмет на София през октомври и спечели изборите през ноември. Това се смята за началото на политическата му кариера, зад която през март 2006 г. е застана организацията Граждани за европейско развитие на България (ГЕРБ), превърнала се партия през декември същата година.) Ахмед Доган, лидер на младшия коалиционен партньор в правителството, присъства на погребението на Илия Павлов през 2003 г., без дори да прави опит да прикрие близките си отношения с убития председател на Мултигруп. (...) Организираната престъпност \"притежава\" много общини и отделни членове на парламента. Това пряко участие в политиката - за разлика от подкупа - е сравнително ново развитие на българската организирана престъпност. (...) Въпреки непрекъснатия натиск от страна на САЩ и ЕС, предишните правителства на България не направиха почти нищо за редуциране на организираната престъпност в страната. В резултат на това организираната престъпност увеличава влиянието си и фактически е безнаказана. Българската общественост осъзнава корумпиращото въздействие на организираната престъпност и хората определено са фрустрирани от неспособността или нежеланието на правителството да се справи с този проблем. Ние продължаваме да предоставяме техническа помощ на настроените за реформи елементи в българското правителство и правосъдието, за да се осъзнае ясно необходимостта от борбата с организираната престъпност. Но реална възможност за оказване на политическо влияние по този проблем има ЕС. Забавянето на работата в тази сфера може да се превърне в политическа катастрофа за следващите правителства.\"", "date": "2019.11.23", "title": "Бивш посланик на САЩ: Борисов задушава свободните медии и Тръмп изглежда харесва това"}
{"url": "https://www.dnevnik.bg/detski_dnevnik/2019/11/23/3994527_hei_diado_gotin_na_pol_makartni_veche_i_v_bulgariia/", "text": "Запознайте се с дядо Готин – неуморен изследовател, който умее неподозирани вълшебства. С помощта на магическия си компас той поема на пътешествие с четиримата си внуци в търсене на нови приключения. Да яздят летящи риби, да бягат от развилнели се бизони и да бъдат преследвани от лавини за децата е просто ежедневие, когато са в компанията на своя дядо. \"Хей, дядо Готин!\" е първата книга за деца на любимия на поколения по цял свят, музикалната легенда и основател на \"Бийтълс\" Пол Маккартни. Историята му е изтъкана от магия, чувство за хумор и сърдечност и вече е по книжарниците под марката на издателство \"Сиела\". \"Книгата е за един герой, наречен дядо Готин, който олицетворява всички дядовци навсякъде по света. Той има четири внуци и ги нарича хлапаци. Те много го обичат и заедно поемат на какви ли не приключения. А той си пада малко нещо магьосник, ще видите в книгата. Исках да напиша тази история за всички дядовци и баби – и за техните деца – за да могат да им го четат преди лягане\", казва авторът. От момента, в който пише първата си песен на 14 години, Маккартни поема по стъпките на кариера, несравнима със своето многообразие, креативност и влияние. През 60-те години той променя света завинаги с \"Бийтълс\". Продължава солова кариера като основател на \"Уингс\", а също и в колаборация с много световни артисти. До момента Маккартни е носител на 18 награди \"Грами\", а през 1996 г. получава звание от кралицата за заслугите му към музикалното наследство на Великобритания. Богатите илюстрации на Катрин Дърст превръщат \"Хей, дядо Готин!\" в идеална приказка за лека нощ за малки изследователи.", "date": "2019.11.23", "title": "\"Хей, дядо готин!\" на Пол Макартни вече и в България"}
{"url": "https://www.dnevnik.bg/sport/2019/11/23/3995119_otkus_ot_rojur_federer_na_rene_shtaufer/", "text": "                         Благодарение на издателство Premium Books биографията на Федерер вече е в България скоро след официалната премиера на книгата за рекордьора по титли от Големия шлем. Тенис се е играл и преди появата на корта на швейцарския виртуоз, ще се играе и след като реши да приключи мисията си в динамичния спорт с жълтата топка. Но едно е сигурно: без него тенисът, който той направи да изглежда дяволски лесна и проста игра, няма да бъде същият. За Роджър Федерер тенисът до голяма степен е забавление, дори хоби. \"Понякога си просто късметлия, че можеш да играеш – казва той веднъж. – Някои хора и медии, за съжаление, не разбират, че е съвсем в реда на нещата да играеш тенис и да му се наслаждаваш. Те смятат, че ти трябва постоянно да печелиш, че успехът задължително трябва да има история, иначе всичко е безсмислено, но може би всеки трябва да погледне нещата отстрани и да се запита защо започнах да играя тенис. Защото го обичах. Той е любимото ми хоби, което се превърна в професия. Някои просто не го разбират...\", признава Маестрото в биографията си. Преводач Силвия Стоянова Висотите, които достигна Роджър Федерер в своята над 20-годишна професионална кариера, както и множеството рекорди, които записа на свое име, го правят основен кандидат за почетното звание \"Най-велик тенисист в историята\" или дори \"Най-голям спортист за всички времена\". Но за да се твърди това със сигурност, трябва да почакаме швейцарецът да сложи край на състезателната си дейност или да осъзнаем колко много е направил. За това определено ще помогне и биографията му, която държите вече в ръцете си. За всички аспекти от живота на Федерер авторът Рене Щауфер разказва увлекателно във втората част от биографичната книга, посветена на именития му сънародник. Той има богати впечатления от преките си контакти с гения на тениса и го описва като пълнокръвна личност. Има и безброй забавни епизоди от кариерата и живота на Маестрото, за които ще научите за първи път. Най-актуалната биография на Федерер излиза и в България скоро след официалната премиера на книгата. Тенис се е играл и преди появата на корта на швейцарския виртуоз, ще се играе и след като реши да приключи мисията си в динамичния спорт с жълтата топка. Но едно е сигурно: без него тенисът, който той направи да изглежда дяволски лесна и проста игра, няма да бъде същият. Величието на Федерер е не само в изявите му в турнирите по света, в които спечели над 100 титли. То се простира и върху поведението му извън корта. Той въведе нов етикет в отношенията между играчите, който се спазва от почти всички сега. Именно Роджър зададе тона на джентълменското поведение към големите си съперници Надал и Джокович и на взаимното им уважение, което е в рязък контраст с конфликтите, характерни за топ играчите от миналия век. Той съзнава мисията си да бъде световен лидер и вдъхновител за младите и затова още на 22 години основава своята фондация, която е помогнала на хиляди деца в Африка да получат качествено образование и възможност за по-добър живот. Професионалният шанс ми позволи да започна общуването си с Роджър през далечната 2004 година. Благодарение на тогавашния му пресаташе Томас Вердер успях да направя интервю за списание \"Тенис клуб\" с швейцареца, който към онзи момент беше вече водач в световната ранглиста и горд притежател на четири титли от Големия шлем. Това остана и единственото засега обширно индивидуално интервю на родения в Базел шампион за българска медия. Федерер отговори писмено на всички въпроси, без този за наскоро подарената му в Гщаад крава Жулиета, и изпрати снимки. Той беше в началото на дългия път и не можеше да си представи, че ще подобри тогавашния рекорд на Пийт Сампрас от 14 трофея в Големия шлем. \"Ако успея да спечеля още една титла от Шлема догодина, аз ще бъда щастлив. А ако успея да остана още малко № 1 в света, ще бъда още по-щастлив.\" Времето показа, че е бил прекалено скромен в очакванията си. Още тогава Федерер твърдеше, че \"Уимбълдън\" е любимият му турнир и че има неутолима жажда за победи и няма нужда да се мотивира допълнително преди мач. За България знаеше малко – спомена сестри Малееви и най-вече Магдалена. Може би най-важното от интервюто беше това, че сложи край на дилемата сред българските медии Роджър ли е или Роже, като самият Маестро разясни кое е правилното произношение. Големият шампион обясни и отношението си към парите и славата, което според мен не се е променило много в следващите 15 години. \"Винаги се държа естествено и не обичам да бъда високомерен. Така съм възпитан от моите родители. Да имаш пари, е чудесно, но това не е всичко в живота\", каза тогава Федерер. През годините имах щастието да бъда на няколко пресконференции на Маестрото в Ротердам и Лондон като пратеник на racketi.com и tennis24.bg и усетих на живо харизмата му. Той отговаряше изчерпателно на въпросите, колкото и нелепи да бяха те или пък се повтаряха. Говореше първо на английски, после на немски и накрая на френски. Има хубаво чувство за хумор, на което станах жертва и аз веднъж. В Ротердам през 2018 г., след като беше спечелил полуфинала си, го попитах какво мисли за съперника си на финала в неделя (Григор Димитров вече се беше класирал). Той ме погледна сериозно и на свой ред запита: \"А кой е той?\". Тъкмо започнах смаян да обяснявам и Федерер се засмя шумно, като започна да разказва колко много харесва българина и какъв чудесен играч е той. Такъв е Роджър, който и след загуба се държи професионално с медиите и никога не отказва на феновете автограф или да се снима с тях. Може би и затова практически никога няма свободни места за неговите мачове, дори и за тези от началните кръгове на турнирите, в които участва. В биографията му има едно изречение, което като че ли най-добре характеризира това явление в спорта: \"Федерер е толкова силен, защото притежава удивителна съвкупност от качества, едно неповторимо съчетание от атлетизъм, чувство към топката, талант, отдаденост, ум, здрави нерви, дисциплина, прозорливост, координация и жертвоготовност\". Желая приятно пътешествие по страниците на тази книга, която разказва през какво е преминал този тенис великан, за да се оформи като спортист и човек, стремящ се непрестанно към съвършенство. ЕДИН ЗА ВСИЧКИ В кариерата на Федерер важно място заема както съперничеството му с Рафаел Надал, така и с останалите претенденти – Анди Мъри и Новак Джокович. Неслучайно ги наричат \"Big Four\" – Голямата четворка. Британецът, победител на \"Уимбълдън\", US Open и два пъти олимпийски шампион, пренаписа историята на тениса на страната си; сърбинът успя да излезе от сянката на двамата топиграчи и се преобрази по един феноменален начин в сериен победител. Фокусът върху този квартет показва, че Федерер, като доайен на групата (Надал е с почти пет години по-млад от него, шотландецът и сърбинът – с почти шест), още преди този период е въвличан в ожесточени съперничества. В продължителната си кариера се е срещал с играчи от много поколения. Федерер се е състезавал срещу Пийт Сампрас и Андре Агаси, който е с единайсет години по-възрастен, могъл е да премери сили с пет и повече години по-големите от него победители от Големия шлем и № 1 в световната ранглиста Густаво Кюртен, Патрик Рафтър и Евгений Кафелников. Имал е класни противници от своето поколение – Марат Сафин, Лейтън Хюит, Хуан Карлос Фереро и Анди Родик. Защитава позицията си на водещ член на \"Голямата четворка\", държейки в шах също и едно малко изгубено поколение от седем до десет години по-млади играчи – Милош Раонич, Кей Нишикори, Марин Чилич, Хуан Мартин дел Потро и Григор Димитров. Също така мери сили и с играчи като Ник Кириос и Александър Зверев – германецът е с почти шестнайсет години по-млад от него. Когато като тийнейджър Федерер щурмува върха, дълго време не става ясно, че той ще се открои като най-добрия играч от своята възрастова група, ще показва невероятно постоянство години наред и ще бъде успешен дори в напреднала за спорта възраст. Едберг, Бекер и Къриър са напуснали, времената на Сампрас и Агаси клонят към края си, мъжкият тенис се намира в преходна фаза. Липсват очертания, на върха има вакуум, който всмуква нагоре случайни играчи. В борбата за № 1 цари оживление: в периода 1998–2004 г. дванайсет играчи стигат до тази позиция, десет от тях са нови: Риос, Моя, Кафелников, Рафтър, Сафин, Кюртен, Хюит, Фереро, Родик и Федерер. Когато той достига до върха, оживлението отминава и там внезапно се възцарява спокойствие. Швейцарецът оглавява класирането, като в най-продължителната си фаза това продължава 237 седмици – повече от четири години. По този начин той установява хегемония в Голямата четворка. От лятото на 2000 г. започна една рекламна кампания, създадена от маркетинговите стратези на АТР. Рекламата представляваше не отделни играчи, а една група от устремени млади професионалисти, слоганът гласеше: \"New Balls, Please\" (Нови топки, моля). Талантливите младежи бяха застанали в поза на гладиатори, преметнали войнствено ракетите си през рамо, а лицата им бяха сърдити. Повече от дузина играчи минаха през тази реклама рано или късно – шестима от тях станаха победители в Големия шлем. В нея се снимаха и други: Гембил, Лапенти, Сабалета или Кийфер, които не успяха да оправдаят високите очаквания на всички към тях. Надал, Джокович и Мъри по онова време бяха още непознати тийнейджъри. Федерер трябваше първо да сломи тежката съпротива. Срещу Хюит загуби седем от първите девет двубоя, срещу британеца Хенман шест от първите седем, а срещу Налбандян – първите пет. \"Беше ми трудно да разбера защо или повеждах в резултата или изоставах – каза той след един мач с аржентинеца. – Знам, че трябва да играя агресивно. Но не знаех колко рисковано постъпвам при сервиса. Той достигаше до твърде много топки и можеше да прочете играта ми като отворена книга. Аз просто не бях хитър като него.\" Това трио се превърна в негов \"страховит противник\", докато Федерер не се освободи от тази своя грешна представа. Той намери ключа към победата срещу всеки от тях и промени изцяло характера на тези двубои. Когато те се отказаха, той водеше и срещу тримата в личните им резултати: 7-6 срещу Хенман, 18-9 срещу Хюит и 11-8 срещу Налбандян. Хюит, който в продължение на 80 седмици беше № 1, загуби през 2004 и 2005 г. девет двубоя, като в пет сета падна с 0:6, а точно пет от тези загуби бяха в турнири от Големия шлем. Австралиецът не се умори да доказва, че Федерер води тениса към ново ниво и принуждава останалите играчи да го следват. \"Всеки се нуждае от малко време, за да го настигне. Но това ще стане, ако е добре мотивиран – защо иначе един Агаси на 35 години иска да бъде все по-добър.\" Наистина превъзходството му било малко разочароващо, призна Хюит през 2005-а, след деветото си поредно поражение: \"Но трябва да се анализира цялата картина. И аз съм убеден, че съм по-добър играч от времето, когато бях № 1\". Още по-тежко понесе господството на Федерер Анди Родик, неговият предшественик на върха. Когато американецът се оттегли на 30 години, през 2012-а, в общия им резултат срещу трите му победи стояха 21 загуби. Точно осем от тях бяха от Големия шлем, половината от тях – отново на финал: три на \"Уимбълдън\" и една на US Open. Без съмнение, Родик щеше да спечели повече от един \"мейджър\", ако по-възрастният с една година Федерер беше станал футболист. Американецът понесе съдбата си с достойнство и с щипка хумор: \"Все пак го победих в последния мач. Има късмет, че се отказвам\" – пошегува се той веднъж. После добави сериозно: – Ценя уважението, което той винаги ми е засвидетелствал през годините. Странно е, когато трябва да споделиш с някого частица от твоята история, това ти помага да определиш кой си. И аз съм щастлив, че част от моето \"определение\" е толкова благородна човешка личност като Роджър. Щеше да бъде по-трудно, ако човекът, който в продължение на едно десетилетие ме разбиваше на корта, не притежаваше сила на характера\". Като повечето други и Родик признава превъзходството на Федерер – отчасти с неприкрито учудване: \"Физически той е най-талантливият, срещу когото някога съм играл. Също и психически се превърна във великан. Той успяваше да печели точки даже тогава, когато аз смятах, че нищо повече не може да се направи. Така ти изпомпва въздуха от дробовете и те поставя под натиск. Мислиш си, все пак ще трябва да се направи нещо по-добро, но не си сигурен дали въобще е възможно. Мога да кажа само едно: свалям му шапка!\". Срещу Агаси Федерер загуби първите си три мача, но имаше достатъчно време да обърне и този дуел в своя полза: 8-3. Със Сампрас се срещна само веднъж, на легендарния осминафинал на \"Уимбълдън 2001\", което се смята за най-важния му успех дотогава. По същото време, когато отначало се справяше трудно срещу Надал, неговия най-силен съперник, започна и надпреварата му с Джокович по не толкова вълнуващ начин. Сърбинът беше от онези играчи, които най-много побеждаваше, а срещу Надал – най-често губеше (В началото на октомври 2019 г. изостава в общия резултат от двубоите им с 22-26 победи. – Бел. ред.). Той реши в своя полза първите четири дуела със специалиста от основната линия – през 2006 и 2007 г., и показа, че е малко впечатлен от сърбина. След втората им среща, в Женева в турнира за купа \"Дейвис\", се стигна до раздор. Аз бях в Женева като репортер на \"Тагесанцайгер\" и когато на пресконференцията се изказа негативно против Джокович, без да каже нищо конкретно, аз му зададох въпрос на швейцарски немски какво точно има предвид. Обобщих отговора му в статията си така: \"Той (Федерер) го упрекна (Джокович) за това, че злоупотребява с медицинските паузи, за да накара противника си да загуби самообладание. \"Не вярвам на неговите контузии – каза той. – Джокович вече опита (преди два дни) да обърка Вавринка по същия некоректен начин\". Историята предизвика огромна буря в Сърбия, стана причина да се пълнят страниците на вестниците, да се дописват и пренаписват. Затова никак не беше чудно, че някои от привържениците на Джокович се изказваха лошо за швейцареца. Към тях спадаха и родителите му Сърджан и Диана. Това стана ясно през 2008-а, когато техният Ноле спечели първата си титла от Големия шлем в Мелбърн, като на полуфинала победи и Федерер. Тогава той вече страдаше от инфекциозна мононуклеоза, без още никой да знае за това, и трябваше да се бори в третия кръг срещу Янко Типсаревич в смазващ петсетов мач. The king is dead, long live the king (Кралят е мъртъв, да живее кралят!) – така безчувствено коментира майката на Джокович победата на сина си над Федерер пред \"Сидни Морнинг Хералд\". Баща му разпространяваше теорията, че времето на Федерер е изтекло и че оттук нататък той няма да се справи с Новак. Какво беше мнението му за швейцареца и колко дълбоко се беше забило жилото от Женева, се разбра по-късно, когато след пет години Сърджан Джокович го нападна директно пред сръбския вестник \"Курир\". Вестникът го цитира по следния начин: \"Може и да е най-добрият играч в историята, но като човек е точно обратното. Той атакува Новак на купа \"Дейвис\" в Женева, защото разбра, че става дума за неговия наследник и затова се опитва по всякакъв начин да му създаде лошо име\". Впрочем в онази среща в Женева Джокович беше № 21 в света и Федерер го победи с 6:3, 6:2, 6:3. Така двубоят между двамата се изравни, но той остана в сянката на класиката Федерер срещу Надал. Това е свързано с начина им на игра – той беше по-малко контрастен, а и през годините Джокович беше третият играч – първият преследвач на титлата, който разрушаваше играта и изпускаше искри. Значимите финали между Федерер и Джокович бяха изключение, по правило те се срещаха на полуфинали. Точно десет от техните петнайсет срещи на турнири от Големия шлем до 2018 г. се състояха в този цикъл, между 2008 и 2013 г. дори девет бяха последователни. За първи път се срещнаха в борба за титлата на US Open през 2008-а, когато Джокович загуби в мач от три сета. Следващите им три финала в Големия шлем се случиха много години по-късно, когато Федерер се намираше в малък спад и през 2014-а на \"Уимбълдън\", както и през 2015-а отново там и на US Open трябваше да поздрави сърбина за победата. Докато швейцарецът от Базел не можа никога да се дуелира с Надал в Ню Йорк, с Джокович го направи точно шест пъти, като спечели първите три мача, а следващите три изгуби. Той не беше близък с Джокович така както с Надал, но отношенията помежду им (поне това, което показваха) демонстрираха взаимно уважение. Същото важи и за отношенията между Федерер и Анди Мъри, които се задълбочиха, когато най-напред шотландецът излезе в Цюрих в полза на фондацията на Федерер, а той пък след това се реваншира в Глазгоу, като облече шотландска пола. Но и между тях преди имаше напрежение. На шотландеца не му харесваше, че Федерер капризничи публично, че той играе дефанзивно, далече зад основната линия и че изчаква – забележете!, след като Мъри го победи в Дубай през 2008 г. Дуелът с шотландеца започна негативно за Федерер, той загуби шест от първите им осем срещи. Обаче след 25 мача водеше 14-11, а също спечели и първите три финала за титла от Големия шлем срещу Мъри: в Ню Йорк през 2008-а, в Мелбърн – 2010-а и през 2012 г. на \"Уимбълдън\". Само четири седмици по-късно на същия корт (Уимбълдън) се срещнаха на друг важен финал, за златния олимпийски медал. Мачът беше разочарование за Федерер, той нямаше никакъв шанс и загуби с 2:6, 1:6, 4:6. Своя незабравим олимпийски момент Федерер изживя два дни преди това, когато спечели един епичен полуфинал срещу Дел Потро. След близо 4 часа игра този мач беше записан като най-дългата среща от три сета в ерата на професионалистите – той завърши 3:6, 7:6(5), 19:17. Благодарение на тази победа Федерер продължи напред към борбата за олимпийското злато, което загуби, и празнува сребърния си медал така, сякаш беше златен. Такъв вече беше спечелил преди четири години в Пекин, в двойка с Вавринка. Продължителната кариера на Федерер беше белязана от забележителни промени в начина на игра и в техническото развитие, като революцията в ракетите и кордите, забавянето или изравняването на настилките, което доведе до появата на \"пауъртениса\" и до залеза на залеза на \"сервис-воле\" културата. В края на 2018 г. той беше участвал в 1440 сингъл мача на най-високо ниво срещу 328 различни противници и беше спечелил 1180 от тях. Полагаше усилия да осигури на подрастващите играчи възможност да тренират или да загряват с него, канеше ги на тренировъчен лагер, най-вече на Цюрихското езеро или в Дубай. И този списък е подобаващо дълъг. Въпреки класата му в края на 2018-а имаше 23-ма съперници, срещу които балансът му беше отрицателен. Тринайсет от тях беше срещнал в началната фаза на кариерата си. Към противниците, с които беше играл най-малко два пъти и по-често беше губил, отколкото печелил, се числяха (освен Джокович и Надал) Алекс Кореча (2-3), Доминик Хръбати (1-2), Томас Енквист (1-3), Уейн Ферейра (1-2), Евгений Кафелников (2-4), Густаво Кюртен (1-2), Патрик Рафтър (0-3) и Франко Скилари (0-2). На практика тези загуби са от ранните му години, когато още не беше узрял за шампион. \"Тогава още нямаше този топспин бекхенд – спомня си южноафриканецът Ферейра, – затова на никого не казвам, че балансът ми срещу него е положителен.\" Развитието на Федерер преминава през няколко фази, но винаги разполага с високо прецизен, разнообразен мощен сервис. През годините той напредва с малки крачки, но много ярко. В началните си години на професионалист играе много по-често \"сервис – воле\", отколкото в късните години. Заедно с това се опитва да движи съперниците си с разнообразни и необикновени удари, да ги излъже и да използва слабостите им – къса топка, дълга, ляво, дясно, бързо, бавно, високо, дълбоко, слайс, топспин... \"През 90-те всеки играч имаше няколко силни страни. Или добър сервис и силен форхенд, или силен бекхенд, или добри волета. Но едва ли имаше и един, който да сервира добре и едновременно с това да разполага с добър форхенд и бекхенд – казва Федерер, когато е 36-годишен. – Междувременно това се промени. Сега всеки удря и от двете страни еднакво силно и ти нямаш спокойствие дори за момент. Това стана основна база на играчите. Има разлика в подвижността им или в силните им страни при играта на мрежата, но всеки удря силно от основната линия.\" Затова и той променя тактиката си. \"Понеже стана все по-трудно да изиграеш съперника си или да го излъжеш, понякога се налага да надвиеш огъня с огън. Затова започнах да играя по-агресивно. Преди изпълнявах бекхенда със слайс, днес обаче го правя повече с топспин.\" Федерер мечтае за дълга кариера много отрано и работи, за да постигне мечтата си. На 25 години казва: \"Жалко, че кариерата на един играч в тениса е по-къса, отколкото в голфа. Там има играчи, които трийсет години участват в турнири и се срещат с четири, пет поколения. В тениса може около десет години, това едва стига за две поколения. Доброто изключение е Агаси – той закачи от поколението на Макенроу, после от това на Сампрас и сега от нашето\". Беше щастлив, че е излизал и срещу Сампрас, и срещу Агаси. \"Когато стана на трийсет, ще дойде следващото поколение – играчи, които са с около десет години по-млади от мен. Бих искал да видя колко добри ще станат. Затова до 2012 година ще играя непременно. Тогава на \"Уимбълдън\" ще бъде олимпийският турнир, който за мен е мечтаната комбинация.\" Това, което още не знае тогава, е, че неговата кариера ще продължи много по-дълго. Обстоятелството, че му се удаде да се задържи на върха за такъв дълъг период и в напреднала за тениса възраст да печели още титли от Големия шлем, е следствие от редица причини. Най-точно ги описва неговият фитнес треньор, който сам имаше голяма заслуга за това: \"В моите очи той все още е най-добрият тенисист – каза той през лятото на 2018 г. – В тениса не трябва да бъдеш еднакво бърз при всеки старт. Трябва да издържиш дълго да бъдеш бърз, трябва ти непрекъснато повтаряща се бързина на реакциите – не еднократна, както е при един бегач на 100 метра. И тъй като по-скоро става дума за издръжливост, възрастовите групи в спорта се разместват. Един маратонец на 36 не се счита за толкова стар, докато на един спринтьор на същата възраст ще му кажат: ти какво правиш още тука? Но в тениса са важни други ценности\". Федерер е толкова силен, защото притежава удивителна съвкупност от качества, едно неповторимо съчетание от атлетизъм, чувство към топката, талант, отдаденост, ум, здрави нерви, дисциплина, прозорливост, координация и жертвоготовност. Той е разбрал, че за да се задържи 20 години на върха, трябва да се облегне на стратегически обмислено далновидно планиране. Започва отрано да планира графика си за цялата година – тренировки, турнири и фаза на възстановяване по начин, по който не го е правил нито един топ играч. При изготвянето му решаваща роля има целият му екип. Както и разбирането на Федерер, че един тенисист не може 365 дни в годината да играе с пълния си потенциал и че понякога временният отказ или отстъпление могат да дадат по-добър резултат.", "date": "2019.11.23", "title": "Откъс от \"Роджър Федерер\" на Рене Щауфер"}
{"url": "https://www.dnevnik.bg/biznes/turizam/2019/11/23/3996231_digata_na_plaja_v_sozopol_triabva_da_se_subori_zaiavi/", "text": "Пясъчната дига, направена тази седмица на централния плаж в Созопол, трябва да бъде съборена, а наредилият изграждането и концесионер на зоната ще бъде глобен, като днес министърът на туризма Николина Ангелкова, цитирана от Би Ти Ви. Санкцията за концесионера започва от 6900 лева, поясни тя. Според Ангелкова изземането неправомерно на пясък от плажа е нарушение. Министърът посочи, че дигите са важни за опазването на плажната инфраструктура, но изграждането им трябва да става с предварителен диалог между отделните звена. Изграждането на дигата на плажа в Созопол  започна в края на миналата седмица  и предизвика конфликт между концесионера, жителите на града и кмета. След сигнали до няколко институции последваха проверки, за да се стигне до нареждането за премахването й.", "date": "2019.11.23", "title": "Дигата на плажа в Созопол трябва да се събори, заяви министърът на туризма"}
{"url": "https://www.dnevnik.bg/sviat/2019/11/23/3996206_tursene_po_vunshnost_-_v_marbeia_videonabljudenieto_se/", "text": "В много европейски държави лицевото разпознаване е силно ограничено от законите. В Марбея обаче камерите използват технологии с изкуствен интелект на ръба на закона, за да превърнат града в \"най-голямат лаборатория за видеонаблюдение\" в Испания,  разказва  \"Ел паис\". Макар и без софтуер за лицево разпознаване, те улавят изображенията на нарушители на закона - например при грабеж в магазин в Марбея. На следващия ден извърителят се разхожда по улица в близост и благодарение на походката, пола, цвета на косата и \"уникалните характеристики на лицето\" присъствието му може да бъде засечено, а полицията да го задържи. Тези кадри ще се използват и в съда. Изключително високата разделителна способност на камерите, създадени от американската компания Avigilon, дава възможност за \"търсене по външност\", с каквато могат да се похвалят само границата с испанския африкански анклав Сеута и футболните стадиони. В тази (Андалусия) и други провинции лицевото разпознаване и използването на други биометрични данни без разрешение може да са забранени със закон, но Марбея всъщност не прави нищо нередно. За да бъде разпознат заподозрян, в момента е нужно камерите да анализират лицата на всички минувачи, а това не е проблем за камерите. Законът не позволява и да се следят заподозрени по улиците, както и да бъдат търсени, за да се провери дали са в Марбея, нито да се сравнява лицето на човек с базата данни на правителството. Необичайни движения \"Търсенето по външност\", при което се откриват \"уникални черти на лицето\", цвят на дрехите, възраст, пол и външен вид, е нещо, което може да направи и полицейски служител на улицата. Камерите обаче могат да обработят хиляди часове видеоматериал, за да ускорят или ограничат търсенето. Също така (и без информация за регистрационния номер) могат да намерят който и да било модел и цвят автомобил. Друга функция, работеща с изкуствен интелект, е засичането на необичайни движения. Например \"за да предотвратим графитите, можем да изчислим времето за преминаване на човек пред фасада. Ако се забави повече от 10 секунди, камерата се активира, за да се види дали рисува графит\" или прави друго, обяснява началникът на полицията в Марбея Хавиер Мартин. Засичат се и други движения - обикаляне на някоя сграда, паническо бягство и други. Това не са камери на пиксели в черно и бяло, продължава \"Ел паис\". С 16-те си мегапиксела устройствата дават възможност за наблюдение като при \"гледане на улицата с HD телевизия\". С приближаване към обекта може да се прочете менюто на ресторант, разположен на десетки метри от тях. Сивата зона С крайбрежие от 27 км и население 250 хил. души Марбея отдавна искаше да постави камери - от 2005 г. - но получи тази възможност едва през 2017 г. Камерите бяха поставени в зависимост колко \"рискова\" за престъпления е дадена зона на туристическия град, но съдебните власти в Андалусия поискаха премахване на четири от тях и мерки, за да не се наблюдават балконите на жилищни сгради, пише вестникът. В момента камерите са 85, през лятото догодина се очакват още 105, а по-късно би трябвало да дойдат и още. На по-късен етап ще се внедри по-проста технология на територията на общината, която да разпознава регистрационни номера - в Марбея често се крадат коли. Тази седмица американската компания, произвела софтуера, пусна на пазара софтуера си за лицево разпознаване, но той няма да бъде купен за общински камери в Испания - вероятно това ще се случи основно с частни потребители и институции, свързани със структурите за сигурност, и само при изпълнение на Общия регламент за защита на лични данни. Работата на общинските камери обаче може да е в сивата зона: например при разследване на конкретно престъпление с реален риск, когато в цяла Испания има подобни камери, би ли могла испанската полиция да оправдае пред закона и да активира търсене на лицето на определен заподозрян? Изглежда, отговорът е \"Да\". И на други места в Европа текат дискусии. В района на \"Кингс крос\" в Лондон  две камери са използвали лицево разпознаване  в продължение на две години, а в Швеция училище плати глоба заради такива камери въпреки разрешението на учениците.", "date": "2019.11.23", "title": "\"Търсене по външност\" - в Марбея видеонаблюдението се заиграва със закона"}
{"url": "https://www.dnevnik.bg/gradska_sreda/2019/11/23/3996235_stroitelniiat_nadzor_podvejda_za_zlaten_vek_tvurdiat/", "text": "Отново подвеждащи са твърденията на Дирекцията за национален строителен контрол, че съдът разглежда спор за законност на сградата \"Златен век\". Спорът пред съда е повдигнат по повод спиране на строежа, което може да продължи след премахване на причините за спирането, се казва в позиция на \"Демократична България\", по повод  пресинформация от ДНСК от вчера . В нея се казваше, че дирекцията не може да предприеме нищо преди финално да се произнесе Върховният административен съд, а \"Златен век\" не е незаконен строеж, а такъв с нарушения. Строежът на \"Златен век\" беше спрян от ДНСК в началото на април след разпореждане на премиера Бойко Борисов. Ведомството установи допуснати редица нарушения - несъответствие между строежа и книжата за него. В края на юли  съдът отмени спирането  на изграждането на сградата на фирмата \"Артекс\". През август  ДНСК внесе касационна жалба до ВАС , с която поиска отмяна на решението на Софийския административен съд по казуса. \"Ако строежът е извършен без действащо разрешение за строеж, той е незаконен, не може да бъде узаконен и подлежи на премахване. Висящият в момента съдебен спор не препятства произнасяне на ДНСК за законността на обекта\", е мнението на ДБ. От политическото обединение поискаха кметът на София и главният архитект на общината да се произнесат за законността на \"Златен век\", както е поискано от началника на ДНСК още преди половин година. Казусът със \"Златен век\" стана отново актуален, след като тази седмица новият кмет на район \"Лозенец\" Константин Павлов, издигнат от \"Демократична България\",  поиска сградата да бъде съборена . Ден по късно инвеститорът в обекта  \"Артекс\" съобщи,  че това би било незаконно. В последствие реагира и ДНСК. 34-етажният небостъргач е най-големият проект на строителната компания \"Артекс\", която стана популярна тази година, след като се разбра, че високопоставени политици са купували от нея луксозни апартаменти на цени под нормалните за пазара. През лятото от фирмата уточниха, че спирането на строежа е  причинило загуби за компанията  в размер на 1.8 млн. лева.", "date": "2019.11.23", "title": "Строителният надзор подвежда за \"Златен век\", твърдят от \"Демократична България\""}
{"url": "https://www.dnevnik.bg/bulgaria/2019/11/23/3996233_lekar_ot_gabrovo_e_uvolnen_zaradi_smurtta_na_pacientka/", "text": "Лекар от Центъра за спешна медицинска помощ в Габрово е освободен от работа, след като негова пациентка починала от масивен инфаркт, а часове преди това медикът я прегледал и преценил, че страда от гастрит. Случаят е от 20 октомври, съобщи БНР. Тогава 72-годишна жена от Габрово се почувствала зле и близките и извикали спешна помощ. След прегледа докторът преценил, че пациентката страда от гастрит и поставил обезболяващо лекарство. Жената се влошила и последвало повторно обаждане. Била транспортирана до болницата, където починала от масивен инфаркт. Близките и са убедени, че е станала жертва на лекарска небрежност. След проверка по случая директорът на Центъра за спешна медицинска помощ в Габрово – д-р Георги Шандурков е освободил медика, като поясни, че причината е несправяне с работата. Лекарят е бил в спешния център по втори трудов договор. Основният е с Областната болница в Габрово, където е специализант по неврология. Д-р Георги Шандурков обясни пред БТВ, че е поискал обяснения от лекаря, но те били неоснователни и незадоволителни. Според него е трябвало да се изготви кардиограма на пациентката, за да се установи какво е било състоянието й. Към момента не е започнала проверка от институциите, не са изявени и претенции към медицинското заведение.", "date": "2019.11.23", "title": "Лекар от Габрово е уволнен заради смъртта на пациентка"}
{"url": "https://www.dnevnik.bg/evropa/2019/11/24/3995805_franciia_reformira_politikata_si_za_transporta_za_pruv/", "text": "Модернизирането на остарелите френски правила за транспорта винаги ще е предизвикателство. Но  година след началото на протестите на \"жълтите жилетки\" , започнали срещу покачването на цените на горивата, политическият залог на реформата е огромен, пише \"Политико\". Във вторник Националното събрание (долната камара на парламента) одобри първата от 1982 г. реформа на френските политики за мобилността. Законопроектът е опит са се обединят три политически цели – зелен транспорт, насърчаване на иновациите и цифровизацията, подобрение на транспортните връзки. Всичко това без да се стига до съпротива в обществото. \"Предизвикателството е да се избегне Франция на две скорости, в която въвеждаме високоскоростни влакове за метрополисите, докато в същото време пътните и жп връзки се влошават, и в която голяма част от страната няма алтернативно решение на придвижването с кола\", коментира министърът на екологията Елизабет Борн пред France Inter през март. Тя беше министър на транспорта, когато пакетът беше оформен преди година. Споровете превърнаха реформата в трудно извоюван законопроект с рекорден брой поправки. Той беше приет въпреки съпротивата на Сената, който не е контролиран от партията на на президента Еманюел Макрон \"Република, напред!\". \"Политико\" представя пет ключови момента в новото законодателство, което трябва да бъде подписано от Макрон преди да влезе в сила. Край на дизела Законопроектът затвърждава амбицията на Франция напълно да декарбонизира пътния транспорт до 2050 г. Той цели да сложи край на продажбата на коли и леки търговски превозни средства с двигатели с вътрешно горене до 2040 г. и постепенно да се увеличи делът на ниско- и много нискоемисионни превозни средства. За природозащитните групи това е твърде малко и твърде късно. Те искаха от 2030 г. да се прекрати продажбата на коли, задвижвани с изкопаеми горива, но поправката за изтегляне напред на крайния срок беше отхвърлена в парламента. Електрическите тротинетки Френските власти не знаеха как да се справят с пристигането на електрически тротинетки през лятото на 2018 г. Бързите малки превозни средства не попадаха в нито една от категориите на остарелите френски транспортни закони, а градските власти нямаха много възможности да ги контролират. Кметът на Париж Ан Идалго се оплака от липсата на ясна национална правна рамка. От тогава започнаха опити градовете да получат повече правомощия. През октомври министерски указ включи е-тротинетките във френския правилник за транспорта, наред с  нови мерки , сред които минимална възраст, максимална скорост и специфични насоки къде може да се използват. Новият законопроект за мобилността дава на местните власти и правото да ограничават броя на транспортните средства и операторите, да налагат допълнителни изисквания, включително за поддръжка, шум и замърсяване. Скоростта Преди протестите на \"жълтите жилетки\" във Франция имаше вълна от национални демонстрации срещу решение на премиера Едуар Филип от юни 2018 г. за намаляване на ограничението за скоростта по второстепенните пътища от 90 км/ч на 80 км/ч. Целта изглеждаше непротиворечива – да се предотвратят 300 до 400 смъртни случая на година. Много хора, живеещи в селските райони, обаче видяха в решението своеволно усилие на парижките елити да се намесят в техния начин на живот. Намаляването на скоростта действително спаси животи. Според данни, публикувани през май, смъртните случаи на пътя миналата година са намалели с 5.3%, спадайки до рекордно ниския брой 3488. \"Фактите показват, че след като приложихме тази мярка, резултатите по отношение на инциденти и смъртни случи на пътя, са добри. Извинете ме, те не са просто добри, те са най-добрите, някога регистрирани във Франция\", каза Филип през март. В новия законопроект за мобилността обаче правителството отстъпва, давайки на регионалните власти свободата да върнат ограничението от 90 км/ч по някои по-малки пътища. Националната федерация на жертвите на пътя осъди промяната. \"Правителството взима решение с трайни последици като предпочита да спаси мнозинството си, вместо животите на шофьорите\", заяви групата. Платформите Франция има репутацията на прекомерно регулирана икономика, задушавана от бюрокрация. Това обаче не важи за новото законодателство, важащо за работещите в компании като Uber и Deliveroo. Те настояват, че нямат служители, а хора на свободна практика, които могат да работят, когато искат – дефиниция, която е ключова за бизнеса им, защото не плащат социалноосигурителни вноски. Много европейски страни и съдилища са все по-скептични към това определение, но френският законопроект е благосклонен към платформите. Въвежда се доброволен устав за платформите, които не класифицират работниците като служители – опит за баланс между засилването на правата на работниците и насърчаването на цифровата икономика. Против този подход бяха Сенатът и Френският цифров съвет, правителствен съвещателен орган, който изпрати писмо до Борн, депутати и сенатори през септември, настоявайки мярката да бъде изключена. Борн обаче отхвърли призивите да се промени статута на работниците за платформите, като заяви, че \"трябва да приемем, че определен брой млади хора искат да имат независим статут\". Подходът се хареса на Uber, която иска законът да бъде копиран в Европа. Сметката Една от основните амбиции на реформите е да се подкрепи обществения транспорт, особено в лошо свързаните региони, които бяха и благодатна почва за протестите на \"жълти жилетки\". Това ще излезе скъпо. Правителството иска да похарчи 13.4 милиарда евро до 2022 г., основно за модернизиране на железопътната инфраструктура. Разногласията около финансирането бяха основната причина Сенатът да отхвърли предложенията за мобилността и този спор продължава, докато депутатите обсъждат законопроекта за бюджета за 2020 г. Долната камара одобри законопроекта във вторник. Миналата седмица сенатори подкрепиха поправка, която ще насочи приходи, генерирани от данъци върху горивата, към подобрение на транспортните връзки. Министър Борн обяви и \"екоданък\" за самолетните билети, който трябва да влезе в сила на 1 януари. Събраните от него 180 милиона евро ще отиват изцяло за подобрение на транспорта.", "date": "2019.11.23", "title": "Франция реформира политиките си за транспорта за пръв път от 1982 г."}
{"url": "https://www.dnevnik.bg/biznes/2019/11/23/3996251_avtobusnite_prevozvachi_gotviat_protest_zaradi/", "text": "Автобусните превозвачи готвят протест заради неизпълнени обещания от държавата и въвеждането на толтаксите, съобщи пред \"Нова телевизия\" Магдалина Милтенова от Конфедерация на автобусните превозвачи. Плановете са на 12 декември да започнат символични протести, а спиране на линии да има на 13 януари. \"Това (размерът на тол таксите, б.а) е поредният проблем, който ще добавим към действията ни. Основният такъв е, че през месец февруари на среща при премиера бяха поети ангажименти за законодателни промени, борба с нелегалния превоз, субсидиите за малките населени места. 10 месеца по-късно нито един от тези проблеми не е решен\", каза още Милтенова. Тя посочи, че автобусните превозвачи имат и проблем с автогаровото обслужване и предупреди, че ако те не бъдат извадени от толсистемата, ще има фалити на автобусни фирми. \"За последните години от 3000 такива, около 1500 са фалирали. \"Протестът е неотложен. Ние така или иначе ще спрем. Дали ще спрем на 13 януари, за да осигурим превоз на гражданите, или няколко месеца след това, защото ще сме фалирали. Резултатът ще е един и същи. Транспорт няма да има\", коментира Милтенова. Според  предложените за обществено обсъждане разчети  за размера на тол таксите, автобусите над 12 тона ще плащат между 5 и 9 стотинки на километър, а тези, които са под това тегло – между 4 и 8 стотинки в зависимост от екокатегорията. \"В момента (с винетките, б.а.) заплащаме между 1 и 1,5 стотинки за километър пробег. Предлаганото увеличение е в тежест и за бранша, и за потребителите на услугата. Ние няма как да предоговаряме условията по договорите и обществените поръчки, така че при всички случаи автобусите трябва да останат извън толсистемата. Това няма да бъде прецедент, това е европейска практика\", е мнението на Магдалина Милтенова. Според разчетите на правителството при тези такси услугите на превозвачите ще поскъпнат със 7%. \"Притесненията на автобусните превозвачи са важни за нас. В момента сме в режим на обществени консултации\", обясни членът на управителният съвет на Агенция \"Пътна инфраструктура\" проф. Олег Асенов. Той допълни, че се надява по време на тях да се намери решение, приемливо и за двете страни.", "date": "2019.11.23", "title": "Автобусните превозвачи готвят протест заради неизпълнени обещания от държавата"}
{"url": "https://www.dnevnik.bg/sviat/2019/11/23/3996244_ne_vlizaite_samoubihme_se_-_tragediiata_na_tri/", "text": "                         Този случай шокира цяла Турция: 38-годишен бижутер сложил край на живота си, този на съпругата му и на 6-годишното им дете, защото семейството имало финансови проблеми. Миналия петък полицията откри трите безжизнени тела в семейното жилище в истанбулския квартал Бакъркьой - отровени с циановодородна киселина. Това бе третото подобно самоубийство в Турция за последните няколко дни: седмица по-рано в друг квартал на Истанбул, Фатих, съседите забелязали на вратата на жилище бележка: \"Внимание! Жилището е заразено с цианид. Извикайте полицията! Не влизайте!\". В жилището полицията открила четирите жертви на възраст между 48 и 60 години - двама мъже и две жени, които били братя и сестри. Те също се отровили с циановодород. \"Моля за прошка\" Третият подобен случай е от  южния град Анталия на средиземноморския бряг , където на живота си посегна 4-членно семейство, вкл. 9-годишно момиченце и 5-годишно момченце - също отровени, и отново с цианид. По сведения на турските медии, бащата, който бил безработен, оставил прощално писмо, в което пишело: \"Моля за прошка, но не мога да направя нищо повече\". Общото между трите случая не е само самоубийството чрез отравяне - очевидно причините за тях са тежки финансови проблеми, водещи до бедност, задлъжнялост или безработица. Във Фатих, например, токът бил спрян веднага след изнасянето на телата на жертвите - хората не били плащали сметките си от месеци. Опозицията: Икономическата криза е виновна В турските медии и в социалните мрежи се водят разгорещени дебати по повод серията самоубийства, не липсват също и конспиративни теории. Спорно е дали има връзка между самоубийствата и  икономическата криза в страната . Според турската опозиция безработицата и обезценяването на турската лира допринасят за климата на отчаяние. Председателят на Републиканската народна партия Кемал Кълъчдароглу попита в своя пламенна реч защо се е стигнало дотам: \"Край кофите за боклук виждаме жени, които ровят в тях за изхвърлена храна. Нуждаем се от по-социална държава и по-устойчиво развитие\", каза той. Според някои турски експерти серията от самоубийства не могат да се разглеждат като единични случаи. \"Погрешно е едно самоубийство да се разглежда като индивидуално, чисто психологическо обстоятелство\", казва изследователката на бедността Хаджер Фого. Тя подчертава, че зад самоубийствата в повечето случаи стоят обществени причини. \"Тези хора не са приети от обществото. Те се чувстват самотни и безпомощни. И ако се прибавят икономическите им неволи и тревогата, че не могат да покриват основните си потребности от храна, вода и ток, проблемът се задълбочава\", посочва Фого.", "date": "2019.11.23", "title": "\"Не влизайте, самоубихме се\" - трагедията на три семейства разтърси Турция"}
{"url": "https://www.dnevnik.bg/istorii_na_denia/2019/11/21/3994915_edna_pupka_edna_tiineidjurka_i_edna_maika/", "text": "След този разговор с 15-годишната ми дъщеря в първия момент си помислих: \"Абе, какви са тези глупости – пъпка, ставай и тръгвай на училище\", но помълчах, преброих до 100 и казах: \"Добре, остани си вкъщи.\" Не държа да знам дали някоя друга майка ще ме упрекне, защото, честно казано, не ме и вълнува. Вълнува ме детето ми да се чувства добре. За миг се поставих на нейно място. Нещо, което обикновено родителите не правим, сякаш никога не сме били тийнейджъри. Това, че аз преди 27 години, когато бях на 15, мислех повече за оценките в училище и как да кажа на Даниел от 10-и клас, че го харесвам, съвсем не означава, че дъщеря ми трябва да ме повтаря в тийнейджърските си вълнения. Все пак сме 2019. Но която и година да сме, прекрасно знам, че когато си тийнейджър, себеоценката задължително минава през оценката на другите, родителите отстъпват като авторитет. Просто така се израства. Като добавим към това естественото желание на всяко момиче да изглежда добре, събуждането с пъпка по средата на челото наистина е проблем. Още повече че отварянето на очите обикновено е съпроводено с дълга разходка из социалните мрежи, а те никога не изобилстват от момичета с пъпки. Точно обратното – всички до една са толкова красиви, че не е реално. Това е. \"Красива е на снимките.\" Няма как да се сърдим на ефекта на социалните мрежи, те са лакмусът на времето, колкото и всеки родител да полудява, когато види детето си със забит нос в телефона. Да повтаряш по цял ден, че този свят е фалшив, няма никакъв смисъл. Смисъл има да умееш да поддържаш баланс в системата – ясно е, че детето няма да се отлепи от телефона, но е хубаво родителят да го научи как да намира решение, когато се появи проблем. А в случая с възпаления по кожата решението не е намазване с грим, защото някоя инфлуенсърка се е покрила от глава до пети с всякакви мазила. Решението е консултация със специалист. Реших, че е най-добре да я убедя, че е нужно да отидем при дерматолог. Не беше трудно, записахме й час, а тя научи какво трябва да прави оттук нататък, както и няколко нови неща за акнето.", "date": "2019.11.23", "title": "Една пъпка, една тийнейджърка и една майка"}
{"url": "https://www.dnevnik.bg/sviat/2019/11/23/3996264_amazon_sudi_pentagona_zaradi_sporen_dogovor_za_10_mlrd/", "text": "Амазон\" съди Пентагона заради договора за облачни услуги на стойност 10 милиарда долара, спечелен в края на октомври от \"Майкрософт\", съобщи Асошиейтед прес, цитирани от БТА. Жалбата, оспорваща сделката, е внесена във федерален съд вчера. Търгът за огромния проект, известен като ДЖЕДИ ( JEDI - Joint Enterprise Defense Infrastructure ), изправи един срещу друг водещите технологични гиганти \"Майкрософт\", \"Амазон\", Оракъл (Oracle) и Ай Би Ем (IBM). Огромната поръчка привлече обществено внимание и в ранните етапи на процеса имаше спекулации, че победителят ще бъде \"Амазон\". Оракъл и Ай Би Ем оттеглиха офертите си и официално оспориха тръжната процедура миналата година. По-късно Оракъл оспори процедурата и в съда, но загуби делото. Новата система ще съхранява и обработва големи количества класифицирани данни, давайки възможност на въоръжените сили на САЩ да използват изкуствен интелект, за да ускорят планирането на военни действия и да повишат боеспособността си. Сделката бе победа за облачната платформа на \"Майкрософт\" Ажур (Azure), която отдавна се опитва да настигне пазарния лидер \"Амазон уеб сървисиз\" (Amazon Web Services). \"Амазон\" бе безспорният фаворит , а продажбите ѝ в облачните услуги са на стойност 32.5 млрд. долара за последните 12 месеца; очаква се пазарният ѝ дял да достигне 33.5%, а този на \"Майкрософт\" - 16.5 на сто на базата на отчета за приходите от миналата седмица. Надпреварата обаче придоби политически привкус, тъй като американският президент Доналд Тръмп е в конфликт с Безос. Наскоро бе публикувана и книга, според която Тръмп е поискал миналото лято от тогавашния шеф на Пентагона да \"прецака \"Амазон\" и да я остави извън играта. Матис критикува книгата. Президентът същевременно е заявявал, че наблюдава сделката след оплаквания както от \"Майкрософт\", така и от \"Амазон\". Пентагонът настоява, че изборът е извършен в съответствие с всички необходими закони и регулации.", "date": "2019.11.23", "title": "\"Амазон\" съди Пентагона заради спорен договор за 10 млрд. долара"}
{"url": "https://www.dnevnik.bg/sport/2019/11/23/3996271_svetovnata_antidopingova_agenciia_preporucha_nakazanie/", "text": "Възможността Русия да пропусне олимпийските игри в Токио през 2020 г. е напълно реална след последното заседание на Световната антидопингова агенция (WADA). В петък WADA обяви, че панел от експерти е препоръчал Руската антидопингова агенция (RUSADA) да получи забрана да работи поради несъответствия. Комитетът за преглед на съответствията (CRC) е изпратил препоръка RUSADA да бъде със спрени права до следващото заседание на 9 декември. На него Изпълнителният комитет ще гласува дали RUSADA ще бъде спряна окончателно, което ще доведе и до забрана на руските спортисти да се състезават в Токио 2020. В изявление на WADA се казва, че са налице \"сериозни последици\". Точните причини за препоръката не са разкрити, но изглежда, че Световната антидопингова агенция не е доволна от отговорите, получени от Русия вследствие на твърденията, че страната е манипулирала данните от Московската лаборатория. WADA поиска от руското министерство на спорта и RUSADA да обясни \"несъответствията\", които открива в данните, когато откри процедурата за спазване на закона, за първи път спряна през 2015 г., преди да бъде възстановена миналата година, през септември. Данните се използват за преследване на спортисти, участващи в подпомагания от държавата скандал с допинг, който беляза зимните олимпийски игри през 2014 г. в Сочи. Почти 50 дела са образувани срещу руски спортисти, заяви WADA през септември.", "date": "2019.11.23", "title": "Световната антидопингова агенция е препоръчала наказание на Русия за Токио 2020"}
{"url": "https://www.dnevnik.bg/bulgaria/2019/11/23/3996274_borisov_shte_bude_pridrujen_ot_dvama_vicepremieri_i/", "text": "Министър-председателят Бойко Борисов ще бъде придружен по време на визитата си в САЩ в началото на следващата седмица от вицепремиерите Красимир Каракачанов, който е и министър на отбраната, и Томислав Дончев, както и от министрите на финансите и икономиката Владислав Горанов и Емил Караниколов, съобщиха днес от правителствената информационна служба. В понеделник, 25 ноември Борисов ще се срещне с президента на САЩ Доналд Тръмп във Вашингтон. Двамата ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ, се казва в съобщението. Допълва се, че акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми. Днес бившият посланик на САЩ в София  Джеймс Пардю отбелязва  в свой коментар за вестник The Hill, че свободата на медиите едва ли ще е във фокуса на разговорите им, тъй като и двамата имат склонност да задушават истината. По повод визитата, по-рано през седмицата новият първи дипломат на САЩ в България  Херо Мустафа пък коментира , че поканата от Тръмп не е награда за поръчката на самолети F-16 от България. Тя допълни, че двустранните отношения се развиват във възходяща посока. По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк \"Арлингтън\". Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата.", "date": "2019.11.23", "title": "Борисов ще бъде придружен от двама вицепремиери и трима министри при посещението си в САЩ"}
{"url": "https://www.dnevnik.bg/bulgaria/2019/11/23/3996283_oshte_ot_juli_vodata_v_iazovir_studena_namaliavala_no/", "text": "Количеството вода в язовир \"Студена\", снабдяващ с вода Перник и региона, в началото на тази година е била по-високо от 2017 и 2018 година (виж графиката), но към края на юни то се е оказало с над 35% по-ниско, а в периода юли-октомври се наблюдава \"трайна тенденция за намаление на наличния воден обем \", се казва в отговор на Комисията за енергийно и водно регулиране (КЕВР) до омбудсмана Диана Ковачева, която е поискала информация във връзка  с наложения воден режим . Такъв в Перник и региона не е имало от 1993 година, но от 18 ноември вода има сутрин между 5 и 10 часа и вечер от 17 до 22 часа. Въпреки очертаващият се недостиг на вода, от началото на годината чак до края на октомври, от \"Студена\" е разрешено взимане на 2.32 млн кубика месечно, от които 1.55 млн кубика за битово водоснабдяване. Останалата вода е ползвана от \"Стомана индъстри\" и \"Топлофикация – Перник\". От ДКЕВР уточняват, че годишните и месечни режимни графици за ползването на язовирите се утвърждават от министъра на екологията. В крайна сметка за ноември първоначално е разрешено да се използват 1.463 млн, от които 1 млн за битово ползване. На 7 и 11 ноември има ново намаление, за да стигне до 1 млн кубика - преди две седмици, когато в язовира има вече 4.759 млн. кубика, при общ обем от 25 млн. кубични метра. За периода 1 януари – 11 ноември \"са изчезнали\" над 12 900 млн. кубика вода. Според изпратените данни от \"ВиК – Перник\" до ДКЕВР, тази година в \"Студена\" има приток от 11 908 млн. кубика, а са източени 16 577 млн. кубика, или с 1 млн. кубика повече от разрешения обем. По този повод от комисията пишат на Ковачева, че е поискана допълнителна информация за това, какви мерки е взело водното дружество за намаляване на консумацията в периода август - октомври . 75% от водата изтича преди чешмите Експлоатацията и поддръжката на яз. \"Студена\" и цялата ВиК мрежа на Перник е възложено от местната Асоциацията по ВИК на \"ВиК – Перник\" ООД през март 2011 година за 15 години, в което държавата, в лицето на Министерството на регионалното развитие и благоустройството (МРРБ) държи 51%. От писмото на КЕВР се разбира, че дружеството, чийто  началник Иван Витанов беше уволнен , е управлявано лошо още през 2017 година. Направена проверка от комисията отчита, че има пълно неизпълнение на одобрения бизнес план за посочената година в частта намаляване на загуба на вода. При планирано свиване на течовете до 68.3%, нивата са останали 75.1 на сто. Има и по-ниско изпълнение на предвидените инвестиции, като при планирани 441 хил. лв. за 2017 г. са вложени 243 хил. лв. Проверка е направена и през миналата година, но резултатите от нея още не са официално одобрени от КЕВР, за да бъдат съобщени. От комисията посочват, че за грешките и пропуските на \"ВиК-Перник\" са били уведомени Министерството на регионалното развитие и благоустройството, областния управител, който се явява и председател на местната \"Асоциация по ВИК\". От КЕВР обаче уточняват, че неизпълнението на бизнес плановете не е повод за прекратяване на договорите и дори не може да се последва и от санкции.", "date": "2019.11.23", "title": "Още от юли водата в язовир \"Студена\" намалявала, но мерки не били взети"}
{"url": "https://www.dnevnik.bg/sviat/2019/11/23/3996258_i_hiliadi_germanci_emigrirat_no_kude_i_zashto/", "text": "Всяка година около 250 000 германци напускат родината си, сочи статистиката на германското правителство. Сложно е да се проследи накъде се насочва всеки от тях, но Организацията за икономическо сътрудничество и развитие (ОИСР) редовно проверява данните за миграцията и публикува събраната информация. Швейцария оглавява класацията От тази статистика става ясно, че най-предпочитана от германците е съседна Швейцария. Което не и никак учудващо: страната е съвсем наблизо, в нея се говори и немски, заплатите са почти два пъти по-високи, отколкото в Германия, а данъците са значително по-ниски. Към момента в Швейцария живеят над 450 000 граждани на Германия, предимно в района на немскоезичния Цюрих. Австрия е на второ място по популярност Още една съседна държава е много популярна сред германците - Австрия. Там също се говори немски език, а освен това Австрия, за разлика от Швейцария, членува в Европейския съюз, от което следва, че преселването и намирането на работа в тази страна е максимално улеснено. Към момента около 200 000 германци са избрали да живеят в Австрия. В Англия хлябът е лош, но бирата е отлична Във Великобритания живеят около 150 000 граждани на Федералната република, много от които - в столицата Лондон. Германците не са във възторг от британския \"small talk\", не им харесва и хлябът във Великобритания. Но за сметка на това високо ценят английската бира. Впрочем, отношението на германците към Великобритания напоследък силно се промени - Брекзит вече оказва влияние върху миграционните настроения. С какво е привлекателна Нидерландия Непринудената атмосфера и изгодните икономически условия - с това привлича германците Нидерландия. Освен това страната е близо до Германия, а езикът ѝ лесно се научава. Привлекателни са и местните университети - много германски студенти избират да следват в съседна Нидерландия. В Испания - заради морето и слънцето Топлина и слънце: Испания привлича германците като магнит. Там климатът е по-добър, животът е по-евтин, а храната - по-вкусна. Година след година хиляди германци прекарват отпуските си на Майорка, след което немалка част от тях решават окончателно да се преселят там. В повечето случаи обаче това се случва чак в пенсионна възраст, тъй като намирането на работа в Испания си остава сложно начинание.", "date": "2019.11.23", "title": "И хиляди германци емигрират, но къде и защо"}
{"url": "https://www.dnevnik.bg/sviat/2019/11/23/3995971_10_hil_dushi_chakat_da_se_vurnat_v_poslednata/", "text": "                         Оливие Банку бил малко дете, когато семейството му било принудено да напусне родното си място. Сега, вече като адвокат, той се бори за каузата на всички изселени островитяни. Днес Оливие живее на  Мавриций  – острова, към който някога принадлежала неговата родина. \"Живеехме в мир и хармония, преди Великобритания да ни вземе най-големия остров за военна база. Голямо страдание е да не можеш да живееш в родината си. Затова днес настояваме да бъде прекратена нелегалната окупация,\" казва в интервю за ДВ Оливие Банку. През 1968 година британските колониални господари дадоха независимост на Мавриций, но преди това отделиха от архипелага и запазиха контрола си над  островите Чагос . Докъм 1973 година британците принудително изселиха близо 2 000 островитяни на Мавриций, Сейшелите и Великобритания, за да изградят военна база на най-големия остров от архипелага – Диего Гарсия. Лондон отстъпи тази база под аренда на САЩ до 2036 година. Тъкмо оттам излитат американските изтребители за операциите в Афганистан и Ирак. Отделянето на Чагос е незаконно През февруари Международният съд в Хага реши, че според международното право архипелагът принадлежи към  Мавриций . Съдът смята, че навремето Великобритания незаконно е отделила архипелага от Мавриций и сега е длъжна да го върне. Британското правителство отхвърли тази оценка на съда, но все пак посочи, че един ден ще върне архипелага под държавното върховенство на Мавриций, когато вече няма нужда от него във връзка с отбранителните си нужди. Общото събрание на ООН също призова Великобритания да върне островите Чагос на Мавриций и постави на Лондон срок, който изтича в петък, 22 ноември. Резолюцията на ООН обаче няма обвързваща сила и по нищо не личи, че Великобритания възнамерява да я изпълни. Фактът, че архипелагът се използва като военна база, много усложнява намирането на решение. Разговори между САЩ, Великобритания и Мавриций със сигурност ще има, смята британският юрист Филип Сандс, който се занимава с въпроса от името на правителството на Мавриций. Пред ДВ Сандс съобщава и нещо ново: Мавриций вече е сигнализирал, че военната база може да остане. Въпросът е не \"дали\", а \"кога\" Колебливото поведение на правителството в Лондон е резултат и от мястото на Великобритания в новия баланс на силите по света, казва Сандс: \"Великобритания разполага с много ограничени възможности като политическа сила. Тя вече на няколко пъти търпи поражения в споровете около  резолюции на ООН  и сякаш ѝ трябва още време, за да го осъзнае. В крайна сметка обаче те ще се подчинят на решението на ООН. Въпросът е не \"дали\", а \"кога\",\" убеден е Сандс. Тъкмо в момента британското правителство плаща висока цена за различните си политически поражения, посочва Сандс: \"Те напускат ЕС, трябва да сключват нови търговски споразумения и нови политически договорености с други държави. Правителството сериозно го е закъсало. Включително и поради това навярно толкова държи да запази последната си африканска колония. Имаме си работа с държава, която трябва да преглътне изчезването на цялата ѝ колониална империя. А за това е нужно време,\" казва Сандс. Юристът смята, че Лондон ще извърши престъпление срещу човечността, ако и след 22 ноември не позволи на хората да завръщат в родината си. Хиляди прокудени искат обратно в родината си Според Филип Сандс, в ООН вече се изработват нови карти, на които архипелагът Чагос е част от Мавриций. Когато това стане факт, Мавриций вече ще притежава суверенитет над риболова и самолетните полети над островите, а това ще бъде драматична загуба за Великобритания, казва Сандс. Радетелите на каузата за присъединяване на архипелага към Мавриций разчитат, че предсрочните парламентарни избори във Великобритания могат да наклонят везните в тяхна полза. Оливие Банку се надява това да стане колкото е възможно по-бързо, защото само 596 души от първото поколение прокудени са още живи. Заедно със следващите поколения близо 10 000 души чакат да се върнат в истинската си родина. Тъжно е да живееш далеч от родината си, обобщава Банку. Повечето хора от неговото поколение искали да умрат там, където са родени, казва адвокатът.", "date": "2019.11.23", "title": "10 хил. души чакат да се върнат в последната африканска колония на Великобритания"}
{"url": "https://www.dnevnik.bg/zelen/2019/11/23/3996293_protest_v_zashtita_na_reka_vit_poiskaha_tri_ostavki/", "text": "Протестиращи в защита на река Вит, заради създадените условия за екокатастрофа при почистване на нейното корито в Ловешко, поискаха оставките на екоминистър Нено Димов, ръководителят на \"Басейнова дирекция – Плевен\" и областният управител на София, съобщи Би Ти Ви. \"Нено Димова е идеологът на това, което се случа в България. След като той стана министър, никакви правила не се спазват\", посочи председателят на риболовен клуб \"Балканка\" Димитър Куманов. Организацията  първа подаде сигнал  за проблема. \"Директорът на \"Басейнова дирекция\"-Плевен ни излъга поне десет пъти в последните десет дни за ставащото тук, а Ваня Събчева (областният управител), така или иначе е изкупителна жертва\", допълни Куманов. На протеста, хора от околните села изразиха притеснения, че след намесите в коритото на Вит при високи води реката може да наводни домовете им. При високи води ще ни наводни. \"В центъра сме на една екологична катастрофа. Едно прекрасно нещо - магистралата е свързано с с посегателство над природата и самата река Вит\", каза Йоцо Пацов от село Ъглен. Димитър Куманов обяви, че на протеста е бил поканен и ген. Борисов, като от него протестиращите са чакали новината, че Нено Димов е уволнен, но той така и не се появил. Ден след избухването на скандали  премиерът посети мястото  и даде нареждания на работещите по магистрала да извикат еколози, за да им обяснят какво правят и да поиска съвети за понататъшните си действия. Борисов отправи и закани, че всички, който за виновни за това \"да го скарат с еколозите\", ще бъдат наказани. При избухването на скандала се смяташе, че причината е взимане на речна баластра за изграждането на новия участък на магистрала \"Хемус\" в района. Впоследствие се разбра, че  почистването на коритото е поръчано  от областния управител на Ловеч. Междувременно от визита на строежа на магистралата от премиера Борисов  излезе информация , че и работещите по \"Хемус\" фирми имат отношение, защото са изградили в коритото площадки за разполагане на тежки кранове. До момента е санкционирана единствено работещата по почистването на коритото на реката фирма \"Хидрострой\". Вчера от  Басейнова дирекция \"Дунавски район\" съобщиха , че са връчили акт за установяване на административно нарушение на дружеството за нарушаване на разпоредбите на Закона за водите.", "date": "2019.11.23", "title": "Протестиращи в защита на река Вит поискаха три оставки"}
{"url": "https://www.dnevnik.bg/bulgaria/2019/11/23/3996286_bulgariia_e_jiva_i_deca_ne_dava_obiaviha_uchastnici_v/", "text": "Със скандирания \"България е жива и деца не дава\" няколкостотин души излязоха на протестно шествие в София с искане за отмяна на  Закона за социални услуги . Те се обявиха срещу антисемейните закони и антидетските политики. Наскоро от \"Атака\" обявиха, че внасят законопроект за отмяна на закона. От партията смятат, че има социално и обществено напрежение срещу Закона за социалните услуги и протестите в редица градове на страната. Те са провокирани от твърденията, че текстове от  несъществуващата Стратегия за детето  се прокарват в този закон.      След  приемането на закона през март  министърът на труда и социалната политика Бисер Петков обяви, че него се допълва пакетът от три закона, които министерството е разработило, с цел гарантиране на правата на хората с увреждания, регламентирани от ООН. По думите му Законът за социалните услуги поставя началото на реформа в сектора, която започва с промяна на разбирането на социалните услуги и тяхната цел. Министърът обясни, че гарантирането на равен достъп до общодостъпни и специализирани услуги е била в основата на закона и е една от основните му цели.      Протестното шествие днес тръгна от езерото \"Ариана\" и стигна до Народното събрание. Сред участниците са Национална група \"Родители, обединени за децата\" и сдружения на родители от Русе, Кърджали и други градове в страната. Това е поредното шествие против текстовете, които влизат в сила от януари 2020 г. Въпреки разяснението на правителството, протестиращите твърдят, че законът дава твърде много власт на държавата и неправителствените организации. \"Норвежки неправителствени организации ще работят в България без лиценз. Не искаме да пуснат корени в България и да ни учат как да се грижим за собствените си деца. Не искаме да ни заблуждават по телевизионните студиа. Ние четем закона за социално подпомагане и сме против чл. 30 и 31\", твърдят организаторите на протеста.      \"Ако продължим и не спрем днес, ще дойде победата\", заявиха организаторите. Красимира, която е дошла за протеста от Велико Търново заяви, че всички присъстващи са на война за бъдещето на България. \"Не трябва да се предаваме. Тези отгоре ни притискат и трябва да продължим да се борим за децата и семействата си\", каза тя пред протестиращите. \"Защо, ако всичко е наред, досега нито омбудсмана, нито народни представители не са сезирали Конституционния съд, за да проверят дали всичко е законно\", питат организаторите. Адвокат Владимир Шейтанов заяви, че настоява за пълна и безусловна отмяна на Закона за социалните услуги. \"Нашите мотиви са, че този закон и текстовете противоречат на Конституцията, на Европейската харта на човека, Хартата за правата на детето и много други европейски договори, по които България е страна\", подчерта юристът. По думите на юриста е недопустимо това да бъде превръщано в бизнес. \"Съдбата на децата, на възрастните хора, е в ръцете на българския суверенитет. Не на бизнеса със социална помощ. Не на грантовите неправителствени организации с чужди пари\", обяви адвокат Шейтанов.", "date": "2019.11.23", "title": "България е жива и деца не дава, обявиха участници в шествие в София"}
{"url": "https://www.dnevnik.bg/bulgaria/2019/11/23/3996171_pet_godini_i_80_mln_lv_po-kusno_durjavata_se_seti_che/", "text": "Пет години след като Европейската комисия задължи България \"незабавно и ефективно\" да възстанови в бюджета неправомерната държавна помощ, отпусната със замените на гори между 2007 и 2009 г., Министерството на земеделието, храните и горите най-сетне се зае да изпълни решението. То бе постановено през септември 2014 г., а срокът, даден на България, бе една година. Едва в сряда обаче министър Десислава Танева най-сетне обяви, че от 132 сделки или договори за извършване на замяна, неправомерно получена държавна помощ от страна на бенефициенти, е открита в 103. Те засягат 478 имота на обща площ малко над 22 хил. дка., а недопустимата държавна помощ се равнявала на малко над 80 млн. лв.\". Обявяването на тези данни веднага събуди подозрението, че сумата е силно подценена. По-важното в случая обаче е защо държавата не е изпълнила досега решението на Европейската комисия? Средствата, надвзети като неправомерна държавна помощ, трябваше да бъдат възстановени в период от една година, след като България е получила уведомлението й, че трябва да го направи? Този срок е изтекъл още през есента на 2015 г., а фактът, че заменките са били извършвани на принципа \"кон за кокошка\" стана известен на държавата още преди девет години. Гори на морския бряг В началото на 2010 г. първото правителство на Бойко Борисов обяви  сензационната новина, за сделки по замяна на горски терени, извършени в последните месеци от живота на кабинета на т.нар. \"тройна коалиция\" . В списъка обаче ненадейно се оказа и депутатът от ГЕРБ Емил Димитров. За да \"измие срама\" той бе натоварен от премиера да организира и поеме разноските по пътуването на няколко десетки журналисти от Шабла до Несебър, за да се запознаят на място с безобразието на заменките. Пътуването се състоя на 14 февруари и завърши с купон за Св. Валентин в ресторанта на хотел в Несебър, собственост на Димитров. Сред горите на морския бряг, за които още тогава медиите научиха, че са били заменени за доста по-евтини във вътрешността на страната, имаше и шест особено фрапиращи случая. Всички те сега са в списъка на сделките, по които сега ще трябва да бъдат връщани пари. Така например през 2008 г. дружеството \"Русалка тур\" на Николай и Евгения Баневи заменя 186 дка гора в района на Балчик за 167 на границата на курорта \"Русалка\". Цената на замяната е 8-10 лв. на кв. м. плюс доплащане от още 1000 лв., тъй като се сдобиват с имот на брега на морето. Малко по-на юг компанията \"Ол сийз пропъртис\" е получил през 2007 г. (след като България става член на ЕС) над 1000 дка горски терен на самия морски бряг между Балчик и местността Тузлата срещу далеч по-евтини гори в различни райони във вътрешността на страната. Теренът е част от \"Натура 2000\" като обиталище на редки животински видове и територия със защитена растителност. Независимо от това обаче за него е бил разработен и е влязъл в сила подробен устройствен план (ПУП). Една от най-мащабните и скандални замени е тази на терен, намиращ се на самия морски бряг до резиденция \"Евксиноград\" край Варна. През 2009 г. той е станал собственост на бившия зам.-министър на вътрешните работи Явор Хайтов и съпругата му. Цената на сделката с държавата излиза по 28 лв. на кв.м, независимо че имотът граничи с морето и елитна вилна зона край Варна. За да стане възможна сделката в края на 2008 г. бившият вече шеф на Държавната агенция по горите Стефан Юруков припознава урбанизирания крайморски терен като част от Държавния горски фонд, а  последвалите маневри на държавата, с които замяната е станала възможна, са достойни за учебник . Статутът на \"защитена територия\" не е спасил от инвестиционни намерения и местността Камчийски пясъци южно от Варна. Там дружествата \"Бета форест\" и \"Мирта инженеринг\" получиха чрез замяна близо 3 хил. дка крайморска гора. Извадените от Държавния фонд терени са част от защитена зона като обиталище на редки видове птици. Това обаче става известно едва, след като тогавашната общинска администрация в гр. Долни чифлик включва горите в устройствените планове на града. През 2008 г. дружеството \"Мадара бяла норд\" на Момчил Караджов и Димитър Борисов заменя 1780 дка гори в Габровския Балкан срещу 708 дка край с. Самотино до Бяла (Варненско). Любопитен детайл, станал известен тогава бе, че консултант както на \"Мадара бяла норд\" е бил братът на бившия премиер Сергей Станишев - Георгий. В западната част на Несебър 11 дка заменена гора се оказаха собственост на депутата от ГЕРБ Емил Димитров. Тя се намираше на границата на имот, върху който дружеството \"Експрес турс\" притежава хотел с 240 легла. От своя страна туристическата компания е собственост на \"Елеонора транс\", в която Димитров е съдружник. По данни на Държавната агенция по горите, разпространена през 2010г. показваше, че само за година преди влезлия през 2009 г. мораториум върху замени на държавни имоти за осъществяването на различни инвестиционни проекти са били предоставени общо 14 625 дка. Всички те се намират основно край Балчик, Варна, Несебър, Бургас и Царево. Справка на в. \"Сега\", изготвена след публикуването в сряда на списъка с дружества, които ще трябва да възстановят неправомерна държавна помощ, получена при заменките, показва, че в него има странни празноти. Така например експертите на земеделското министерство са изчислили, че сред компаниите, чиито сделки са \"чисти\", е свързваната с Красимир Гергов \"Трейшън клифс енд спа ризорт\". През 2008 г. тя е получило от държавата 238 дка крайморска гора край Балчик, оценена на около 2 млн. лв. или около 7 лв. на кв. м., въпреки, че граничи с морето. Срещу нея дружеството замени 2984 дка гора край Видин, Чупрене, Черни Осъм, Троян и Тетевен, оценени на същата сума. Няма да връща пари и \"Про консулт 2004\", основано от брата на Красимир Гергов - Георги. През 2009 г. чрез заменка дружеството е получило 138 дка, за които на практика е платило по 8 лв. на кв. м. Сред дружествата, които няма да възстановяват пари от държавна помощ е и \"Мирта инженеринг\", заменила 9357 дка гори край Своге, Тетевен и Рибарица за 1345 дка горски фонд във Варненско. Сделката е на стойност 12.3 млн. лв., което прави по около 9 лв. на кв. м. Странното в случая обаче е, че в списъка с неправомерните заменки присъства тази на \"Бета форест\" - дъщерно дружество на \"Мирта инженеринг\". В списъка присъстват и три от общо четири сделки на свързаната с Гриша Ганчев \"Литекс комерс\" за терени от държавния горски фонд в Несебър и Пампорово. Очаквано пари за заменките си няма да връща и \"Иса комерс\" - компания, станала известна като строител на сараите на Ахмед Доган. Тя е получила 12 дка гори в Девин, оценени на малко над 48 хил. лв., като ги е заменила срещу 47 дка, оценени на същата стойност. Сред изрядните в заменките си с държавата са и \"Евробент\" с 62 дка в Кърджали, получени срещу 92 дка в Кирково, бургаската \"Артстрой груп\" , \"БГ ленд ко\", на благоевградския бизнесмен Велимир Магурев, сочен за близък до вече бившия кмет на града Атанас Камбитов и редовен изпълнител на обществени поръчки за саниране в града. В списъка, оповестен от Министерството на Земеделието,храните и горите не може да бъде открита и сделката с 26 дка гори от държавния фонд край Варна на едноличния търговец \"Минтекс – Георги Крумов\". От списъка с физически лица, получили държавна помощ при заменките си с гори от държавния фонд отсъстват Меляйдин Хюсмен с 93 дка във Великотърновско и Марин Тенев със същия по размер имот, но край Разлог. С три свои имота в списъка присъства и бившия зам. министър на вътрешните работи и депутат от Атака Явор Хайтов. Четвъртият, който той получи със станалата пословична замяна през 2009 г.  бе отнет със съдебно решение след като бе доказано, че той е част от землището на правителствената резиденция \"Евксиноград\" край Варна . В сряда министърът на земеделието, храните и горите Десислава Танева обяви, че държавата започва процедура за възстановяване на надвзетите суми, получени като държавна помощ за горски заменки. Колко време ще отнеме това обаче не е ясно.", "date": "2019.11.23", "title": "Пет години и 80 млн. лв. по-късно държавата се сети, че е заменяла кон за кокошка"}
{"url": "https://www.dnevnik.bg/sport/2019/11/23/3996304_barselona_izmukna_pobedata_v_truden_mach_s_posledniia/", "text": "\"Барселона\" продължи с неубедителното си представяне като гост в Ла Лига, но стигна до три точки с \"Леганес\". Шампионите спечелиха с 2:1 срещу последния след обрат с две попадения след почивката. Каталунците губеха още след 12-ата минута, когато \"Леганес\" откри с гол на Юсеф Ел Несири. През втората част точни за \"Барселона\" бяха Луис Суарес и Артуро Видал. От началото на сезона \"Барселона\" има три победи, равенство и три загуби далеч от \"Камп ноу\". С победата над \"Леганес\" каталунците остават начело в Ла Лига с 28 точки, като имат три повече от \"Реал\" (Мадрид), който не е изиграл срещата си от 14-ия кръг. Съперникът \"Леганес\" е последен в таблицата с едва шест точки. \"Леганес\" изигра много силно първо полувреме, като тимът на Хавиер Агире действаше дисциплинирано. След контраатака в 12-ата минута домакините откриха с хубав гол на Ел Несири. Мароканецът се разписа с много красив удар в далечния ъгъл и не даде шансове на Марк-Андре тер Стеген. До почивката \"Барселона\" доминираше, но два пъти Луис Суарес пропусна. През втората част каталунците бързо изравниха, като това стана в 53-ата минута. Лионел Меси центрира от фаул, а Суарес се разписа с глава, като беше оставен непокрит. Последваха силни минути за гостите, които опитаха всячески да обърнат резултата.      Тоова се случи в 81-ата минута, когато се разписа резервата Видал. След корнер защитата на \"Леганес\" не успя да изчисти и от три метра непокритият Видал вкара с мощен удар. Първоначално беше маркирана засада, но повторенията показаха, че Рубен Перес от \"Леганес\" откланя топката към своята врата. Победата може да бъде и по-убедителна, но в последната минута на редовнот време Усман Дембеле пропусна сам срещу вратаря, след като беше изведен от Меси.", "date": "2019.11.23", "title": "\"Барселона\" измъкна победата в труден мач с последния в Ла Лига"}
{"url": "https://www.dnevnik.bg/sviat/2019/11/23/3996307_amerikanskoto_voenno_prisustvie_v_iaponiia_prechi_na/", "text": "Американското военно присъствие в Япония пречи на сближаването между Токио и Москва и поражда безпокойство в Русия в сферата на сигурността. Това каза днес руският външен министър Сергей Лавров в японския град Нагоя, предаде \"Франс прес\", цитирана от БТА. \"Американското военно присъствие, разбира се, е проблем по пътя към еволюция в качеството на руско-японските отношения. Изразихме пред нашите японски колеги всички конкретни безпокойства на Руската федерация в сферата на сигурността във връзка с присъствието, развитието и постоянното засилване на военно-политическия съюз между Япония и САЩ. Японските ни колеги обещаха да реагират на тревогите ни. Ще очакваме техния отговор и ще продължим обсъжданията\", заяви Лавров на пресконференция след срещата на външните министри на държавите от Г-20. Русия и Япония редовно обсъждат как да стигнат до подписване на мирен договор след края на Втората световна война. Трудностите в процеса се дължат на спора за принадлежността на четири острова от Курилския архипелаг. Токио смята островите, анексирани от Съветския съюз през 1945 г., за своя територия. През ноември миналата година руският президент Владимир Путин и японският премиер Шиндзо Абе постигнаха съгласие в Сингапур да ускорят преговорите на базата на декларацията от 1956 г. \"Когато се обсъждаше декларацията от 1956 г., Съветският съюз вече бе казал, че тази декларация не може да бъде докрай приложена, освен в контекста на прекратяването на американското присъствие в Япония\", изтъкна Лавров. Декларацията от 1956 г., която е документът, позволил възстановяване на дипломатическите отношения между Япония и Съветския съюз, предвижда връщане на четирите острова на Япония, но само след подписването на мирен договор. Този текст бе анулиран от Съветския съюз през 1960 г. след подписването на договор за сътрудничество между Токио и Вашингтон.", "date": "2019.11.23", "title": "Американското военно присъствие в Япония пречи на сближаването с Токио, смята Лавров"}
{"url": "https://www.dnevnik.bg/sviat/2019/11/23/3996310_papa_francisk_prizova_ot_tokio_za_pulno_iadreno/", "text": "Папа Франциск, който днес пристигна на посещение в Япония, заклейми \"злото\", което носят ядрените оръжия, предаде Асошиейтед прес. На среща с японски епископи Франциск каза, че по време на визитата си в Япония иска да почете паметта на жертвите на ядрените бомбардировки на Хирошима и Нагасаки и да се срещне с оцелели от тях, които \"още носят раните от този трагичен епизод в човешката история\". \"Злото няма предпочитания; то не се интересува от миналото на хората или от тяхната идентичност, \"то просто избухва с унищожителната си сила\", каза главата на Римокатолическата църква, цитиран от БТА. Той осъди не само използването, но и притежаването на такива оръжия. Темата за ядрените оръжия е основната при пътуването на Франциск в Япония и ще прозвучи най-силно утре, когато той ще посети Нагасаки и Хирошима, двата японски града, над които през 1945 г. бяха хвърлени американски атомни бомби. Очаква се оттам папата да призове за пълно ядрено разоръжаване. На срещата с епископите Франциск разказа, че като млад йезуит в Аржентина много е искал да работи като мисионер в Япония, вървейки по стъпките на Свети Франциск Ксаверий - йезуита, занесъл християнството на японските острови през 1549 г. Поради здравословни причини той не успял да сбъдне тази своя мечта, но и до днес изпитва особена симпатия към Япония и малката японска християнска общност, запазила вярата си въпреки преследванията, на които е била подлагана в миналото, разказа Франциск.", "date": "2019.11.23", "title": "Папа Франциск призова от Токио за пълно ядрено разоръжаване"}
{"url": "https://www.dnevnik.bg/sport/2019/11/23/3996305_mourinyo_izvede_totnum_do_dramatichen_uspeh_v_purviia/", "text": "\"Тотнъм\" спечели в дебюта на  новия си мениджър Жозе Моуриньо , надигравайки с 3:2 \"Уест хем\" като гост. \"Шпорите\" взеха дербито на Лондон със силно първо полувреме, след което имаха аванс от два гола. Точни за тима на Жозе Моуриньо бяха Хюн Мин Сон, Лукас Моура и Хари Кейн. За \"чуковете\" се разписаха Михаил Антонио и Анджело Огбона. \"Шпорите\" вкараха три или повече попадения едва за втори път през сезона и за пръв от 14 септември насам. Тимът прекъсна и серия от пет срещи без победа в шампионата, като за последно беше спечелил на 28 септември срещу \"Саутхемптън\". Успехът е първи далеч от \"Тотнъм стейдиъм\" от 20 януари насам, като от тогава \"шпорите\" бяха в серия от 12 мача без победа като гост. Последната победа отново беше в Лондон, но на стадина на \"Фулъм\".      През целия двубой \"Тотнъм\" имаше преимущество, като само в началните минути се забеляза нервност. След това \"шпорите\" контролираха играта и поведоха в 36-ата минута. Точен беше Сон, който вкара с диагонален удар с левия крак. Кореецът получи подаване от Деле Али, излъга бранител на \"чуковете\" и се разписа. Само седем минути по-късно \"шпорите\" удвоиха аванса си, като в основата отново беше Сон. Али успя да задържи топката в очертанията на терена, Сон напредна по крилото и центрира, за да може Лукас Моура с шпагат да я засече в мрежата - 0:2.      През втората част \"Тотнъм\" бързо нанесе трети удар, с който направиха и крачка към победата. В 49-ата минута капитанът Хари Кейн се разписа, като го направи с глава. Нападателят засече центриране на Серж Орие. С три гола аванс \"шпорите\" заиграха по-спокойно и се дръпнаха в защита, но в 73-ата минута допуснаха гол. Михаил Антони, който беше влязъл от пейката се разписа с мощен удар с десния крак. До края на двубоя имаше повече нервни моменти, в които \"Тотнъм\" трябваше да трепери. \"Чуковете\" вкараха още веднъж. Попадението на Деклан Райс обаче беше отменено заради засада и намеса на системата за видеоповторения. В добавеното време домакините се разписаха още веднъж с гол на Анджело Огбона.", "date": "2019.11.23", "title": "Моуриньо изведе \"Тотнъм\" до драматичен успех в първия си мач"}
{"url": "https://www.dnevnik.bg/politika/2019/11/23/3996319_valeri_simeonov_ponese_svoia_krust_i_ne_e_stranno_che/", "text": "Валери Симеонов е понесъл своя кръст, подавайки оставка и няма нищо лошо в това неговата парламентарна група да го предложи за заместник-председател на Народното събрание, каза днес в Златоград председателят на парламента Цвета Караянчева, цитирана от \"Нова телевизия\".  Изборът на Симеонов , дошъл година след оставката му като вицепремиер, заради обидни думи към майките на деца с увреждания,  предизвика протести . Караянчева уточни, че по правилник всяка парламентарна група има право да посочи заместник - председател и тъй като \"Обединени патриоти\" нямат посочен такъв, логично било да го направят. По нейно мнение няма нищо странно в това да бъде издигнат Валери Симеонов, който е един от ръководителите на коалиционните партньори. \"Този пост на практика е заместващ председателя, води събранието и не знам какво влагат протестиращите в личността на г-н Симеонов\", заяви тя. По повод исканата оставка на Бойко Борисов от Корнелия Нинова,, Цвета Караянчева коментира, че работата на опозицията е да търси слаби места на управляващите. \"Разбирам, че г-жа Нинова иска да управлява, но все пак българският народ казва кой да управлява и за колко време. Ние много пъти сме се явявали на избори и винаги сме били първа политическа сила. Нека г-жа Нинова да направи всичко възможно, нейните структури да работят по места толкова сърцато и истински, както работят структурите на ГЕРБ\", препоръча Цвета Караянчева.", "date": "2019.11.23", "title": "Валери Симеонов понесе своя кръст и не е странно, че зае нов пост, смята Караянчева"}
{"url": "https://www.dnevnik.bg/bulgaria/2019/11/23/3996320_kratki_novini_edin_ot_granichnite_punktove_s_gurciia/", "text": "                         . От 12.30 ч. на граничния контролно-пропускателен пункт \"Ивайловград - Кипринус\" временно е преустановено пропускането на автомобили и в двете посоки поради технически проблем в системата на гръцките власти, съобщават от \"Гранична полиция\". Утре между 09.00 ч. и 13.00 ч. на пункт \"Кардам - Негру вода\" ще бъде спряно електрозахранването и преустановено извършването на гранични проверки заради ремонтни дейности. Препоръчва се използването на алтернативни маршрути, предупреждават от \"Гранична полиция\". Магазин за бижута бе обран в София Магазин за бижута на столичния бул. \"Александър Стамболийски\" е бил обран. Откраднати са скъпоценности за над 15 хил. лв. Пред полицията продавачката обяснила, че вътре влезли няколко човека. Двама от тях я заговорили и я помолили да им покаже няколко от изложените скъпоценности, съобщи БНР. През това време техни съучастници успели да откраднат различни бижута на стойност над 15 хиляди лева. Полицията е започнала досъдебно производство по случая. Установяват се фактите, преглеждат се и камери в района. Издирват се извършителите. Българче загина на пешеходна пътека в Кипър Българче на 10 г. загина в Кипър, след като бе блъснато от автомобил на пешеходна пътека. Трагедията се разиграла в кипърския град Пафос вчера, около 14.00-14.30 часа, когато момиченцето пресичало на зебрата на бул. \"Тасос Пападопулос\" на връщане от училище. То е било блъснато пред очите на дядо си. Детето е било откарано в болница, където по-късно е починало, разказват близки на семейството, цитирани от \"Дарик\". Зад волана на лекия автомобил е била 70-годишна кипърка, която е изпаднала в шоково състояние след инцидента, съобщават местните медии. Води се разследване за причините, довели до трагедията. Загиналото дете е родено в Кипър в българско семейство, което от години живее на острова. Кипърската медия посочва, че трагедията отново повдига въпроса за законодателни промени относно възрастта на водачите в Кипър.", "date": "2019.11.23", "title": "Кратки новини: Един от граничните пунктове с Гърция спря работа"}
{"url": "https://www.dnevnik.bg/sport/2019/11/23/3996318_s_dva_gola_za_11_minuti_cska_prechupi_botev_vraca/", "text": "ЦСКА постигна четвърта поредна победа в Първа лига, след като надигра с 3:0 \"Ботев\" (Враца) като гост. Червените стигнаха до победата още през първото полувреме, като отбелязаха две попадения до 18-ата минута. Пламен Гълъбов изведе гостите в седмата минута, а 11 по-късно се разписа и Тиаго Родригеш. Португалецът вкара и третото попадение в добавеното време. Срещата беше първа за новия треньор на врачани Антони Здравков. Той обаче не помогна да бъде избегнато ново поражение, с което \"Ботев\" вече пет мача няма победа. Със спечелените три точки ЦСКА събира 34 след 17 кръга и се доближава на една зад третия в таблицата \"Левски\". С 36 е \"Локомотив\" (Пловдив), но и двата тима имат да играят тепърва. \"Локомотив\" гостува на шампиона \"Лудогорец\", а сините приемат \"Царско село\". Освен победата ЦСКА не допуска гол и в четвърти пореден мач в Първа лига. Червените са в серия без допуснато попадение вече 434 минути. ЦСКА изкова успеха в рамките на 11 минути в началото. В седмата минута Петър Занев центрира от корнер, а Пламен Гълъбов скочи най-високо и се разписа с глава. Червените използваха ранното попадение, за да нанесат нов удар в 18-ата минута. Тогава Евандро изведе зад защитата Тиаго, а той с удар по тревата удвои. До края на първото полувреме \"Ботев\" не направи почти нищо в предни позиции. През втората част нервите на терена взеха връх, а тежкият терен също не позволи играта да бъде много качествена. На игрището не се случи почти нищо интересно освен няколко разбърквания. Все пак в добавеното време ЦСКА вкара трети гол, дело отново на Тиаго Родригеш.", "date": "2019.11.23", "title": "С два гола за 11 минути ЦСКА пречупи \"Ботев\" (Враца)"}
{"url": "https://www.dnevnik.bg/sport/2019/11/23/3996316_fotogaleriia_s_mikaela_shifrin_i_diado_koleda_v/", "text": "Микаела Шифрин спечели традиционния слалом от Световната купа по ски алпийски дисциплини във финландския курорт Леви. Тя отпразнува успеха си с Дядо Коледа. Леви се намира в провинция Лапландия, само на 170 км от северния полярен кръг. Традиционно победителката при жените става кръстница на един северен елен.", "date": "2019.11.23", "title": "Фотогалерия: С Микаела Шифрин и Дядо Коледа в Лапландия"}
{"url": "https://www.dnevnik.bg/kultura/2019/11/24/3990761_otkus_ot_vlez_prez_drugata_vrata_na_vesela_ljuckanova/", "text": "                         Могат ли двама души да обичат България, без дори да са стъпвали тук? Тази книга беше написана, както се изгражда къща – върху здрави темели от вековната ни история, с тухли, всяка от тях исторически факт, и спойка от много истини, малко повече въображение и много повече любов, която я превръща от къща в дом. Влизаш в него и искаш да останеш завинаги. И не само ти, а и децата, и внуците ти. И всички след тях. Един млад човек, роден другаде, израснал другаде, но с български корен, обещал да пръсне праха на праотеца си на българска земя, се завръща след Промяната, за да изпълни обещанието си и да вложи уменията и силите си в процъфтяването й. А в миналото, в един от най-трудните периоди на страната ни – по времето на Карнегиевата анкета, пристига уважаван американски професор, за да се включи в нея и да обори нападките и клеветите за извършваните от българите зверства. Продукт на неговия неспирен труд е книгата му \"България и нейните хора\", която години по-късно е преведена и на български. Неговата правнучка след нещастен развод решава да посети страната, за която прадядо й е писал с толкова обич и възторг. Двамата млади се срещат на летището в София и се влюбват лудо един в друг. Ще съумеят ли да преодолеят различията си и да приемат страната ни като своя, за да заживеят заедно тук? А те и двамата са влезли през другата врата на познанията си единствено от книгите, като една от тях – \"България и нейните хора\" – и за двамата се е превърнала в своеобразна библия. Весела Люцканова е писател, редактор, издател и преводач. Автор на над 30 книги, от които 20 романа. Носител на наградите за разказ \"Сребърният пръстен\" и \"Голямото читателско жури\", както и на 25 първи награди за разкази публикувани в пресата. Носител е и на наградата за съвременен роман на издателство \"Хр. Г. Данов\" за романа си \"Щъркели на леда\". През 1989 г. получава престижната европейска награда \"Еврокон-89\" за цялостно научнофантастично творчество, връчена й в Сан Марино от международното писателско жури. През 1993 г. става носител на наградата \"Гравитон\" за добро въображение. През 2003 г. получава Американската международна награда за престиж и творчество \"Златна звезда\", а през 2008 г. - годишната награда на Съюза на българските писатели за 2007 г. за сборника разкази \"Бай, бай, хепинес\". Преведена е на много езици. 1992 година Вече нищо не го задържаше тук. Дори старинната къща – огромна и празна, в която бе роден и израснал. Повечето й стаи бяха заключени. Кабинетът на Пиърс О’Махони. Кабинетът на дядо му. Кабинетът на баща му. И спалнята на родителите му, изоставена след смъртта на майка му. Всичко в тях бе замръзнало във времето, такова, каквото е било. А някога във всичките тези помещения е кипял живот... Било ли е, не е ли било... Беше решил: роден в нея като Ейнджъл О’Махони, щеше да я напусне като Ангел О’Махони. Превъртя ключа и за миг се вкамени на прага. Както всеки път, щом отвореше вратата. Вече никой не го чакаше. В къщата го препъваха отсъствията на хората, които бе обичал. През целия си живот щеше да ги носи живи в сърцето си, но от години нямаше с кого да сподели нито радостта, нито болката. Нито гордостта си от току-що получената красива диплома, прибрана в чантата му. Скоро навърши двайсет и пет. Желязната завеса бе паднала преди три години. Вече всички пътища бяха отворени пред него. Време беше да изпълни даденото обещание на дядо си. Старият изскочи като жив от паметта му – толкова добре го помнеше! Приличаше повече на светец с бялата си брада и втренчения си в хората поглед, отколкото на обикновен лекар, който помагаше на всеки, позвънил на вратата им. И винаги успяваше да върне болните към живота. Само веднъж... не успя. Баща му също бе лекар, и той само веднъж... не успя. Искаха и от него да продължи традицията, но как да го направи, като не понасяше чуждата болка? От вида на кръв му призляваше и от всяко стенание можеше да загуби съзнание. А и помнеше най-важното, лекарите не са богове. Когато навърши осемнайсет, твърдо заяви и на двамата, че ще лекува единствено душите на хората, и след колежа постъпи в Кралската театрална академия в Лондон. Спря във фоайето. Погледна към закачалката с връзката ключове, които чакаха да посегне към тях. Все отлагаше мига да пристъпи в някой от кабинетите, те криеха само спомени, а той щеше да броди като призрак из тях. Болката от непрежалимите загуби можеше и да го взриви. Първа си бе отишла майка му при раждането на сестричката, която отнесе и нея със себе си. В отвъдното. А като че ли с тях – и баща му, защото той се зазида в мълчание. Години по-късно го последва и дядо му... От стария остана само урната с праха, която чакаше да бъде пръсната върху родната му земя. Него чакаше, защото точно той му обеща, не баща му. Не можеше повече да отлага. Посегна към ключовете.", "date": "2019.11.23", "title": "Откъс от \"Влез през другата врата\" на Весела Люцканова"}
{"url": "https://www.dnevnik.bg/sviat/2019/11/23/3996354_putin_prizova_edinna_rusiia_sama_da_reshava_problemite/", "text": "Руският президент Владимир Путин призова управляващата партия \"Единна Русия\" да поеме отговорностите си и да обърне внимание на проблемите на хората, за да си върне силните изборни резултати, предаде Франс прес. Путин говори на днешния конгрес на партията в Москва в присъствието на две хиляди делегати, сред които губернатори, депутати, сенатори и премиера Дмитрий Медведев, съобщи БТА. Президентът призова партийните членове сами да търсят решения на належащите въпроси, без да чакат знак от Кремъл. \"Опитвайте се сами да решавате проблемите\", заяви държавният глава, обръщайки внимание в речта си на предизвикателства като болници и училища, които са в лошо състояние. Обществената подкрепа за \"Единна Русия\" намаля заради икономическата стагнация и непопулярната пенсионна реформа, отбелязва Франс прес. Владимир Путин подчерта колко важни за бъдещето на партията са парламентарни избори, насрочени през 2021 година, и насърчи членовете й да се съсредоточат върху \"постигането на осезаеми резултати по всички национални проекти, за да почувстват хората положителните промени в живота си\", съобщават Франс прес и ТАСС. \"Единна Русия\" никога не се е бояла от отговорността и трудните решения, необходими на страната. \"Единна Русия\" е най-голямата и водещата политическа партия в страната и тя получи този статус, защото винаги на първо място е поставяла защитата на интересите на гражданите и интересите на нашата родина. Статусът на управляваща партия, на партия на властта, се състои не в това да властваш, а да чуваш народа и да му служиш. Смисълът на това служене е бъдещето на нашите граждани, на нашите деца, които вече са се родили и които ще се раждат в руските семейства\", заяви Путин. В обръщението си към делегатите премиерът Дмитрий Медведев заяви, че партийните членове, които планират да се явяват на избори като независими кандидати, е по-добре да напуснат партията. Според Медведев кандидатите на \"Единна Русия\" трябва да се гордеят с политическата си принадлежност и че, ако някой се срамува, че е неин член, то по-добре да освободи мястото си за хората, които вярват в бъдещето на партията и които са готови да работят в нея.", "date": "2019.11.23", "title": "Путин призова \"Единна Русия\" сама да решава проблемите, без да чака Кремъл"}
{"url": "https://www.dnevnik.bg/bulgaria/2019/11/23/3996353_propadna_suvmestniia_protesten_miting_na_sindikatite/", "text": "Следващата седмица няма да има общ протест на двата най-големия синдиката в България по повод намеренията да се промени начинът за плащане на болничните, който управляващите лансираха. КТ \"Подкрепа\" ще проведе митинг - шествие на 27 ноември под наслов \"Болните работници не са престъпници\", но от КНСБ няма да протестират на тази дата. От Конфедерацията остава в стачна готовност, предаде БНР. Решението на КТ \"Подкрепа\" е публикувано във фейсбук страницата на синдиката. От КНСБ посочиха, че очакват да се запознаят предложенията на заседанието на Националния съвет за тристранно сътрудничество по темата за изплащането на болничните и борбата със злоупотребите. Ако с тях бъде даден повод за протест, КНСБ също ще направи национален протестен митинг. Заседание на НСТС искат както синдикатите, така и работодателите. От изявления на премиера Бойко Борисов и на социалния министър Бисер Петков стана известно, че такова заседание ще има. На този етап обаче още не се знае датата. Повод за протеста стана предложение на управляващата коалиция  първият ден от болничните да е за сметка  на работниците и да не се заплаща. След остро недоволство от страна на граждани, синдикалисти и партии, премиерът  Бойко Борисов обяви , че предложението няма да бъде внесено. През седмицата се състоя общо заседание на националните стачни комитети на двата синдиката. След заседанието председателят на Националния стачен комитет на КТ \"Подкрепа \" Любка Георгиева заяви, че е крайно време управляващите да разберат, че не могат да си играят с нервите на българските граждани, да ги наричат измамници, да \"подхвърлят идейки\", с които да си правят експерименти, доколко са популярни или не. Председателят на Националния стачен комитет на КНСБ Тодор Капитанов обяви, че след резултатите от очакваната среща на лидерите на синдикатите с премиера и от очаквания спешен Национален съвет за тристранно сътрудничество, ще бъдат набелязани конкретни действия, но структурите са в готовност за протест.", "date": "2019.11.23", "title": "Пропадна съвместният протестен митинг на синдикатите заради болничните"}
{"url": "https://www.dnevnik.bg/sport/2019/11/23/3996356_nov_kusen_gol_zapazi_perfektnata_seriia_na_livurpul/", "text": "\"Ливърпул\" продължава да бъде непобеден във Висшата лига и запази отличната си форма от началото на сезона, постигайки победа в 13-ия кръг на първенството. Червените преминаха през един от най-трудните си тестове и надиграха с 2:1 \"Кристъл палас\" като гост. Тимът на Юрген Клоп не игра добре и в големи периоди от мача срещаше проблеми с \"орлите\", но си тръгна с три точки от \"Селхърст парк\". Садио Мане изведе \"Ливърпул\" напред в 49-ата минута, а в 82-ата Заха изравни. Три минути преди края на мача Роберто Фирмино донесе успяха на червените. С победата тимът събира 37 точки, като 12 победи и едно равенство от началото на сезона. Успехът е четвърти поред за \"Ливърпул\" и вече общо в 30 мача тимът на Клоп е непобеден. Освен 16-те удара, които отправиха към вратата на \"Ливърпул\" \"орлите\" създадоха големи проблеми на лидерите. Гол на \"Палас\" в 43-ата минута беше и отменен заради нарушение в атака.   Червените започнаха без голямата си звезда Мохамед Салах, който остана на резервната скамейка заради контузия. В негово отсъствие в атака започнаха Роберто Фирмино и Садио Мане, подпомагани от Алекс Окслейд-Чембърлейн. В началните минути предимството беше на страната на домакините, които пресираха \"Ливърпул\" и създаваха проблеми на лидера. Обичайната игра на \"Ливърпул\" не се получаваше, фланговите бранители не бяха активни и гостите разчитаха повече на дълги подавания. В 16-ата минута Джордан Аю пропусна първия шанс за \"орлите\", стреляйки неточно. Само осем минути по-късно удар на Гари Кейхил също не влече във вратата. До края на първото полувреме домакините бяха много по-активни и в 43-ата минута вкараха гол. След корнер Джеймс Томкинс се оказа на най-точната позиция, за да засече топката в мрежата.      Ситуацията обаче беше прегледана от видеоасистентите с технологията за видеоповторения (VAR), която показа, че Джордан Аю изблъсква Деян Ловрен. Съдиите прецениха, че ситуацията влияе върху попадението и така голът на Томкинс беше отменен. През първото полувреме \"Ливърпул\" не успя да отправи нито един точен удар към вратата на Висенте Гуаита, като това първия случай от началото на сезона, в който мърсисайдци завършиха без голово положение. Веднага след почивката \"Ливърпул\" вдигна оборотите и за няколко минути създаде две положения. Садио Мане пропусна първото, стреляйки встрани. В 49-ата минута сенегалецът успя да се реваншира и изведе \"Ливърпул\" напред. След центриране на Робъртсън Мане овладя и стреля с левия крак от въздуха. Вратарят на \"Палас\" отклони топката, но след контакт с двата странични стълба тя влетя в мрежата - 0:1.      Въпреки попадението \"Ливърпул\" продължи да не показва най-добрата си игра и \"Палас\" се възползва. Домакините имаха по-голямо притежание на топката и опитаха всячески да изравнят. Мениджърът Рой Ходжсън пусна и типичен централен нападател на терена, в лицето на Кристиан Бентеке, което даде резултат. В 82-ата минута Вилфред Заха изравни след подаване на Таунсенд. Крилото задържа в наказателното поле и от около 12 метра с плътен шут с десния крак не остави шансове на Алисон. За Заха това беше и първи гол от началото на сезона. Радостта на домакините обаче продължи едва три минути и в 85-ата мърсисайдци възстановиха аванса си. След корнер отбраната на \"орлите\" не се справи добре и остави непокрит Върджил ван Дайк. Холандецът стреля два пъти, стигна се до разбъркване и след него Фирмино вкара. В последните минути на домакините можеха да стигнат до изравняването за втори път, но Заха пропусна от около 10 метра, стреляйки над вратата. В заключителната част от мача \"Ливърпул\" играеше, за да задържи аванса си и се прибра в защита. В друг мач от кръга \"Лестър\" надигра \"Брайтън\" с 2:0 и излезе еднолично на второ място. \"Лисиците\" стигнаха до успеха като гост с голове на Айосе Перес и Джейми Варди от дузпа. Тимът на Брендън Роджърс има 29 точки, с три повече от \"Челси\" и четири от \"Манчестър сити\", преди двата състава да играят помежду си. В Лондон \"Арсенал\" стигна до точка на своя \"Емиратс\" срещу предпоследния \"Саутхемптън\". Срещата завърши 2:2, а \"артилеристите\" вкараха изравнителен гол в седмата минута на добавеното време. \"Светците\" два пъти излизаха напред в резултата чрез Дани Игнс в осмата и Джеймс Уорд-Праус в 71-ата минута. Двете попадения за \"Арсенал\" отбеляза Александър Лаказет. \"Артилеристите\" нямат победа вече в пет поредни мача и имат 18 точки след 13 кръга.", "date": "2019.11.23", "title": "Нов късен гол запази перфектната серия на \"Ливърпул\""}
{"url": "https://www.dnevnik.bg/sport/2019/11/23/3996364_ludogorec_se_otkusna_s_devet_tochki_na_vurha_sled/", "text": "С десетата си поредна победа в Първа лига \"Лудогорец\" успя да пречупи \"Локомотив\" (Пловдив) с 2:1 на свой терен в Разград. Шампионите стигнаха до важния успех и се откъснаха на върха в таблицата с девет точки пред черно-белите. Тимът на Станислав Генчев взе трите точки с попадения на Марселиньо и Джоди Лукоки. Те паднаха в 15-ата и 32-ата минута, след като преди това в 11-ата Ален Ожболт беше извел гостите напред. Срещата беше белязана от много зрелищно първо полувреме, в което головите положения валяха и пред двете врати. Освен трите попадения и няколко пропуска, \"Локомотив\" се отчете и с греда след изстрел на Георги Илиев. През второто полувреме \"Лудогорец\" спечели с по-големия си опит и добрите изяви на вратаря Пламен Илиев. Ситуации имаше и пред другата врата, където добре се намеси Мартин Луков.      В двубоя реферът Драгомир Драганов допусна няколко грешки. Той не видя нарушение в полза на \"Локомотив\" в наказателното поле на \"Лудогорец\", а един от помощниците му вдигна засада, отменяйки гол на Козмин Моци в края на мача. Румънецът не беше зад отбраната и реферите допуснаха грешка. След 17 кръга \"Лудогорец\" има 45 точки, а \"Локомотив\" е втори с 36. Трети е \"Левски\", с 35 точки, но сините играят в неделя.", "date": "2019.11.23", "title": "\"Лудогорец\" се откъсна с девет точки на върха след успех над \"Локомотив\" (Пловдив)"}
{"url": "https://www.dnevnik.bg/analizi/predozirane/2019/11/23/3996368_predozirane_geshev_podkrepi_cacarov_dokato_zasajda/", "text": "Избраният повторно за нов главен прокурор Иван Гешев подкрепи кандидатурата на Сотир Цацаров за председател на Антикорупционната комисия докато засаждаше дръвче. Гешев се включи в акция на Асоциацията на прокурорите по залесяване на Тревненския балкан, показва репортаж на \"Нова телевизия\". \"Прокуратурата и сега работи в добра координация с КПКОНПИ. Естествено, че подкрепям главния прокурор Сотир Цацаров. Той е брилянтен юрист, добър администратор. Той ще остави прокуратурата в изключително добра кондиция\", заяви Гешев. Докато засажда дръвче, Гешев изрази увереност, че президентът ще спази Конституцията, но не се ангажира със срок, в който очаква да бъде подписан указа за назначаване. От думите му се разбра, че няма притеснения относно процедурата по избор на нов главен прокурор, въпреки протестите и факта, че кандидатурата му беше върната веднъж от държавния глава. \"Сигурен съм, че президентът ще спази Българската конституция, а вече какви са хипотезите, като времеви отрязък на всичко, не мога да кажа и ако кажа ще е спекулация\", коментира повторно избраният за главен прокурор.", "date": "2019.11.23", "title": "Предозиране: Гешев подкрепи Цацаров докато засажда дръвче"}
{"url": "https://www.dnevnik.bg/sport/2019/11/23/3996369_i_ikonomicheska_policiia_proveriava_kak_bfs_razhodva/", "text": "Икономическа полиция разследва Българския футболен съюз (БФС) по подозрения в икономически престъпления около разходване на публични средства. Това обяви пред Би Ти Ви директорът на Главна дирекция \"Национална полиция\" Христо Терзийски.  Разлседването на полицията е започнало през лятото. Тя е по три направления, основно за разходване на средствата за екипи на  детски футболни отбори . Установено е, че една от фирмите е прехвърлена на клошар.  \"Субсидиите – или целевите средства, които отпуска Министерство на младежта и спорта към Футболния съюз са в рамките на милион и 300 до малко над милион и 500 хиляди годишно. Ние искаме да видим по какъв начин са изразходвани тези средства, каква е целта на тези средства, как да се подпомогне развиването на детския футбол. Говорим за екипировки, топки, турнири, лагери. Да видим компаниите, за които вие също във вашите репортажи споменахте, търговските дружества също\", заяви Христо Терзийски. Предни дни  министърът на спорта Красен Кралев  разпореди проверка. Парите са минавали през три фирми, твърдят от полицията, а една от тях вече е прехвърлена на клошар.  \"Снели сме му обяснения, лицето е безработно, 50-годишен гражданин, който живее като бездомник, обясни Терзийски.  Става дума за фирмата \"Космос кидс\", на която през 2016 г. и 2017 г. държавата отпуска стотици хиляди левове за екипировка на детски футболни отбори. И двата договора са подписани от афганистански граждани. ", "date": "2019.11.23", "title": "И икономическа полиция проверява как БФС разходва държавни пари"}
{"url": "https://www.dnevnik.bg/photos/2019/11/23/3996341_fotogaleriia_mejdunarodna_izlojba_na_kotki/", "text": "Националния музей \"Земята и хората\" в София отвори вратите си за над 120 котки от различни породи, техните стопани и любители на тези животни по повод традиционното двуднвено международно изложение.", "date": "2019.11.23", "title": "Фотогалерия: София събра в изложба котки от шест страни"}
{"url": "https://www.dnevnik.bg/politika/2019/11/23/3996351_predozirane_antikorupcionnata_komisiia_ne_e_izpadala/", "text": "                         Антикорупционната комисия и парламентарната комисия, на която аз съм член, никога не са изпадали нито в летаргия, нито в сън. Напротив - след приемането на антикорупционния закон през 2018 г., това е един от най-рестриктивните в Европа за много сериозна воля за борба с корупцията по високите етажи. 2018 г. играта свърши, правилата са други. Вие видяхте колко хора в тези 2 години със съдействието на специализираната прокуратура начело с г-н Гешев и с КПКОНПИ - много сериозно се сви обръчът около тези, които искаха да злоупотребяват с власт. Като започнем с министри, кметове, депутати - 7000 души попадат в обхвата на тази комисия. Това каза днес пред БНТ депутатът от ГЕРБ Спас Гърневски. Разсъжденията му за успехите на антикорупционната комисия, покрай която имаше куп скандали, включително с имотите на нейния бивш ръководител, не бяха прекъснати нито за миг или оспорени от водещия на \"Денят започва с Георги Любенов\". Самият Гърневски обаче призна, че въпреки широкият обхват проверявани, са открити едва над 700 несъответствия с данъчните декларации. Забележката на Гърневски, че комисията не спи, е свързана с  коментара на предложения от ГЕРБ за неин председател  Сотир Цацаров, че би поел поста, за да събуди КПКОНПИ. \"Промените в работата, които бих предложил, ще се съдържат в концепцията. В нея ще има конкретни и прагматични неща, които са свързани с работата на комисията и които ще бъдат свързани с това тя да бъде събудена от състоянието, в което се намира в момента\", каза все още главният прокурор в четвъртък. \"А миналата година и аз съм един от тези, които предложихме в парламентарната комисия, под обхват да бъдат и всичките новоизбрани над 6000 съветници, защото в местните власти има огромен ресурс, който някъде е предмет на корупция. Над 4 млрд. лева са запорирани и се очаква съдебно решение дали да бъдат иззети\", не спря да се хвали Гърневски. По повод предложението на Корнелия Нинова новият шеф на КПКОНПИ да бъде назначаван от президента, той коментира, че само парламентът има необходимия за това контрол.", "date": "2019.11.23", "title": "Предозиране: Антикорупционната комисия не е изпадала нито в летаргия, нито в сън"}
