{"url": "https://www.dnevnik.bg/zelen/2019/09/24/3967650_zaradi_chuma_po_svinete_se_ogranichava_dostuput_do/", "text": "На 19 септември Българската агенция по безопасност на храните  констатира  Африканска чума по свинете в Национален парк \"Пирин\". Случаят е един и е  в района над Разлог  между комплекса \"Пирин голф\" и границата на резервата \"Баюви дупки - Джинджирица\". Два дни по-късно директорът на парка  нарежда ограничаване на достъпа  за срок от 2 месеца на туристи и транспортни средства до няколко участъка от националния парк. Това са районите на Баюви дупки, Синаница и Вихрен. Заповедта е с предварително изпълнение заради спешността на мерките, свързани с болестта по силата на чл. 60 от Административнопроцесуалния кодекс (АПК), който позволява \"разпореждане за предварително изпълнение, когато това се налага, за да се осигури животът или здравето на гражданите\". Тоест, ограничаването на достъпа влиза в сила веднага, независимо дали някой би обжалвал заповедта на парковата дирекция.", "date": "2019.09.24", "title": "Заради чума по свинете се ограничава достъпът до парк \"Пирин\""}
{"url": "https://www.dnevnik.bg/sviat/2019/09/24/3967656_erdogan_poiska_iadrenata_energiia_da_e_za_vsichki_ili/", "text": "Ядрената енергия трябва да е достъпна или за всички държави, или да бъде напълно забранена. Такова предложение отправи турският президент Реджеп Тайип Ердоган от трибуната на Общото събрание на ООН, цитиран от американски и турски медии. Преди малко започнаха изказванията на лидерите и ръководителите на делегации, пристигнали в сградата на ООН в Ню Йорк. Своето обръщение вече  направи и американският президент Доналд Тръмп . Неравенството между тези, които имат ядрена енергия и другите, кото нямат, е проблем за глобалния баланс, каза още Ердоган. Това не е първият път, когато той повдига темата в последните седмици - в началото на месеца заяви, че ако Анкара иска ядрено оръжие, никой не може да ѝ попречи и не е приемливо някой да го прави. Половин милион души По време на обръщението си турският държавен глава повтори познатите си искания - за разширяване на постоянните членки на Съвета за сигурност (които са само пет) на ООН и за решаване на кипърския въпрос където по думите му проблемът е в несправедливата позиция на кипърските гърци, предаде Анадолската агенция. \"Не можем да оставим съдбата на човечеството на пет страни, отново подчертавам, че светът е по-голям от пет (държави),\" каза той. Президентът, изправен пред  засилващи се антимигрантски и антибежански настроения  в родината си, наблегна на факта, че в Турция живеят над 5 млн. души, избягали от конфликти, глад и преследване - повече от населението на 29 американски щата. \"Турция не може да си позволи още един случай на бежански приток.\"      Анкара не регистрира всички 3.6 млн. сирийци като бежанци от войната. Ердоган обаче отбеляза, че броят на родените в Турция деца на сирийци вече са достигнали половин милион души. По думите му част от сирийците могат да се върнат единствено в зоните, контролирани от Турция - не и в тези (по-голямата част от страната) под контрола на режима на Башар ал Асад или на сирийските кюрди, наричани от Анкара разклонение на ПКК. Ердоган поиска комисията, създаваща нов проект за конституция в Сирия, успешно да изготви нов документ, който е \"жизненоважен за политическото (и) териториално единство на Сирия\". Повече за сегашното участие на Турция в сирийската криза  четете тук .", "date": "2019.09.24", "title": "Ердоган поиска ядрената енергия да е за всички или \"да се забрани\""}
{"url": "https://www.dnevnik.bg/sport/2019/09/24/3967654_cska_preskochi_purviia_krug_za_kupata_sled_uspeh_v/", "text": "ЦСКА се класира за осминафиналите в турнира за Купата на България, след като отстрани без проблеми втородивизионния \"Локомотив\" (Горна Оряховица). Червените победиха като гост с 3:0, а треньорът Люпко Петрович използва голяма част от футболистите, които играят по-рядко в срещите. Точни за ЦСКА бяха  Денис Давидов  и Тони Уот, който се разписа два пъти. За Давидов това беше първи гол с червения екип. Руснакът беше реабилитиран от Петрович, след като дълго време не попадаше в групата за официалните мачове. Откакто се присъедини към ЦСКА Давидов беше записал само 30 минути в първия кръг на Първа лига срещу \"Етър\". Двубоят започна с няколко опасности пред вратата на \"Локомотив\", но защитата на домакините действаше организирано и се стремеше да се отбранява с повече души. Най-добрият шанс в началото се откри именно пред Давидов, но неговият шут от границата на наказателното поле беше блокиран. В 20-ата минута руснакът показа по-точен мерник и откри. Вив Соломон Отабор подаде към Давидов, а той с премерен изстрел от границата на наказателното поле вкара в мрежата на Ивайло Василев. До края на първата част добрата игра на Давидов продължи, като той удари и левия страничен стълб на \"Локомотив\". След почивката домакините от Горна Оряховица потърсиха промяна и се опитаха да бъдат по-активни, но бързо след паузата получиха втори гол. Това окончателно уби интригата в срещата. В 55-ата минута точен беше Тони Уот, като той засече центриране от пряк свободен удар на Греъм Кери. Централният нападател изпревари защитник на \"Локомотив\" и с глава прати топката в мрежата – 0:2. Само осем минути по-късно Уот се разписа за втори път. Това стана след грешка в защитата на домакините, като топката беше загубена лесно, резервата Тиаго намери Уот, а той преодоля вратаря, за да вкара на празна врата. Напред в турнира продължава и друг елитен отбор \"Черно море\", който победи с 3:0 \"Ботев\" (Ихтиман) като гост. Друг представител на Първа лига обаче отпадна, след като новакът \"Царско село\" загуби с 0:3 гостуването си на \"Кариана\" (Ерден).", "date": "2019.09.24", "title": "ЦСКА прескочи първия кръг за купата след успех в Горна Оряховица"}
{"url": "https://www.dnevnik.bg/photos/2019/09/24/3967275_fotogaleriia_svetovnite_snimki_na_denia_-_24_septemvri/", "text": "Момент от Международния светлинен фестивал \"Кръг от светлина\" в Москва, Русия.", "date": "2019.09.24", "title": "Фотогалерия: Световните снимки на деня - 24 септември 2019 г."}
{"url": "https://www.dnevnik.bg/video/deniat_s_veselin_dremdjiev/2019/09/24/3967640_osman_oktai_seriozni_hora_stoiat_zad_cvetanov_za/", "text": "Самият факт, че Цветан Цветанов каза много съществени неща против ГЕРБ - че много хора са били изолирани, че около Бойко Борисов има ласкатели, които постоянно го лъжат, ми дава основание да мисля, че много сериозни хора стоят зад Цветанов за детронирането на Борисов. Това коментира в предаването \"ДЕНЯТ с Веселин Дремджиев\" по TV+ и TV1 Осман Октай, зам.-председате на ДПС.", "date": "2019.09.24", "title": "Осман Октай: Сериозни хора стоят зад Цветанов за детронирането на Борисов (видео)"}
{"url": "https://www.dnevnik.bg/sport/2019/09/24/3967652_junaited_otchete_rekordni_prihodi_i_se_gotvi_za/", "text": "Манчестър юнайтед\" отбеляза рекордни приходи за финансовата 2018-19 година, гласи доклад на клуба. Рекордьорът по титли във Висшата лига е достигнал приходи от 627.1 милиона паунда за финансовата година, която завършва на 30 юни. Ръстът е 6.3% сравнен с резултатите преди 12 месеца. Изпълнителният директор на клуба Ед Уудърд изрази задоволството си от резултатите на \"червените дяволи\" и доказателството, че марката продължава да бъде сред най-разпознаваемите в световен мащаб. Въпреки това директорът на \"Юнайтед\" открои желанието да се печелят трофеи. \"Това е основната ни цел\". На Общото събрание беше обсъдено и бъдещето на клуба, както и очакванията за спад в приходите. Причината е неучастието на \"Юнайтед\" в Шампионската лига през този сезон. Уудуърд описа това като \"затягане на коланите\". \"Самият факт, че сме в Лига Европа, а не в Шампионската лига води до понижаване в нашите приходи от 50-60 милиона паунда. Това е само на пръв поглед, има и други последствия\", добави Уудърд. Предварителните прогнози са през юни 2020 г. приходите на \"Юнайтед\" да бъдат между 560 и 580 милиона паунда. Печалбата също ще спадне с около 30 милиона паунда. Освен това \"червените дяволи\" похарчиха и над 150 милиона паунда за нови футболисти. Ако не завърши сред първите четири във Висшата лига или не се завърне в Шампионската лига чрез спечелване на Лига Европа \"Юнайтед\" рискува и други загуби.  Клубът е заплашен да получи с 30%  по-малко по сделката си с \"Адидас\". В договора между двете страни има клауза при неучастие на \"Юнайтед\" в Шампионската лига в две поредни години.", "date": "2019.09.24", "title": "\"Юнайтед\" отчете рекордни приходи и се готви за затягане на коланите"}
{"url": "https://www.dnevnik.bg/sport/2019/09/24/3967663_sblusuk_s_budeshteto_visokotehnologichni_toaletni/", "text": "Япония може и да е сред фаворитите на  световното първенство по ръгби , но домакинската нация вече постигна своята първа победа. Японците бяха определени за лидери по отношение на високите технологии и по-специално.. в тоалетните. Фенове, пропътували разстоянието до Страната на изгряващото слънце, описаха преживяването в тоалетните като \"футуристично\". Като добри домакини японците предлагат на запалянковците някои удобства и многобройни опции, когато се говори за местата за облекчаване и умивалниците, които неизменно са монтирани в тоалетните. Някои тоалетни чинии се вдигат автоматично, когато ги приближите, а други автоматично се затоплят за по-голям комфорт в студените дни. Понякога обаче многобройните опции могат да бъдат и малко объркващи. Само два часа след кацането си на летището в Токио фенът на френския национален отбор Алекс Веймер описва посещението си в тоалетната като \"странно\". \"Имаше около 15 бутона с надписи на японски език и странни символи. Не знаех какво да натисна\", казва той пред \"Ройтерс\". \"Почувствах се доста объркан, затова натисках най-различни бутони\".      Не всички обаче се чувстват объркани от японските тоалетни, а някои дори са наясно, след като вече са посещавали страната. \"Когато за пръв път се сблъскат с това определено изглежда странно и плашещо. След това обаче се свиква\", каза Бърнард Джеймс, който е в страната да подкрепя  шампионите от Нова Зеландия . Неговият приятел Брент Йорк обаче е на обратното мнение: \"За мен е прекалено сложно, а аз обичам простите неща\". За японците хигиената е от изключително значение. Хората мият телата си преди да влязат в банята и винаги събуват обувките си преди да влязат в своите домове. Умивалници могат да бъдат намерени навсякъде в Япония – в хотели, кафенета и в обществените тоалетни.", "date": "2019.09.24", "title": "Сблъсък с бъдещето: високотехнологични тоалетни стреснаха феновете на световното по ръгби"}
{"url": "https://www.dnevnik.bg/razvlechenie/2019/09/24/3967522_psihichnoto_zdrave_ne_e_moda_-_kak_se_protestira_bez/", "text": "Модел направи тих протест, докато дефилира на ревюто на \"Гучи\" по време на Седмицата на модата в Милано преди ден, разказва Би Би Си. Моделът Айеша Тан-Джоунс и други нейни колежки излязоха на подиума, облечени в прави бели гащеризони, някои от които наподобяваха униформите в психиатричните клиники и усмирителни ризи. Докато дефилираше Тан-Джоунс обърна към публиката и фотографите дланите си, на които с черен молив бе написано: \"Психичното здраве не е мода\". В своя публикация в \"Инстаграм\" след ревюто моделът написа, че този вид облекла са символ на жестоки времена в медицината, когато психичните заболявания не са били разбирани, а на хората са им били отнемани правата и свободите, докато са били измъчвани в специализирани болнични заведения. Тя определя като \"проява на лош вкус\" избора на марката да използва гащеризони и ризи, напомнящи на психичноболни пациенти. В друга своя публикация от понеделник Тан-Джоунс допълва, че заедно с другите модели от ревюто, възнамеряват да дарят част от хонорара си от ревюто на \"Гучи\" на благотворителни организации, които се занимават с проблемите на психичното здраве. В друга своя публикация моделът допълва, че без подкрепата на други модели, участвали на ревюто, е нямало да има смелостта да излезе и да протестира безгласно. От \"Гучи\" потвърдиха, че протестът не е бил планиран от тях. Творческият директор Алесандро Мишел обяви на последвалата пресконференция, че при създаването на моделите е мислил \"за човечеството и униформите. Униформата е нещо, което ви блокира и ограничава - тя ви прави анонимни. Кара те да следваш поската на движение.\" От модната марка обявиха, че идеята им е била гпредставените в началото ащеризони и ризи да контрастират с останалата част от колекцията им за пролет-лято 2020, която бе изцяло в ярки цветове и цели да наблегне на индивидулаността на човека. Те допълниха още, че тези дрехи са били част от концепцията на шоуто, но не са предвидени за продажба. Протестът на Тан-Джоунс се случва само няколко месеца, след като \"Гучи\" нае Рене Тирадо на пост, който да отговаря конкретно за подобни деликатни теми. Това се наложи след като по-рано тази година марката бе замесена в други  два скандала, свързани с противоречиви модели от колекцията им . ", "date": "2019.09.24", "title": "\"Психичното здраве не е мода\" - как се протестира без глас на ревю на \"Гучи\""}
{"url": "https://www.dnevnik.bg/evropa/2019/09/24/3967267_chetiri_strani_ot_es_dogovoriha_shema_za_razpredeliane/", "text": "Четири страни от Европейския съюз вчера се споразумяха за временна схема за преразпределяне на търсещи убежище, спасени в Средиземно море, която обаче вероятно ще срещне съпротива другаде в блока, предаде \"Политико\". Вътрешните министри на Германия, Франция, Италия и Малта изготвиха план, който ще бъде представен на останалите 24 държави - членки на ЕС, на среща в началото на октомври, заяви малтийският министър на вътрешните работи Майкъл Фаруджа. \"Процесът не беше лесен\", добави той. Министрите дори пропуснаха обяда, избирайки сандвичи, докато продължаваха да работят, и отложиха традиционната семейна снимка на края на срещата, разказа служител от ЕС. Дискусиите за миграцията в ЕС са в застой, тъй като държавите не успяват да намерят консенсус как да се реформира системата за предоставяне на убежище. Текстът на вчерашното споразумение не бе обявен публично, но германският вътрешен министър Хорст Зеехофер каза, че е \"умерен оптимист\", че шансовете за постигане на сделка за реформа на политиката на ЕС за убежище са се увеличили. Еврокомисарят по миграцията Димитрис Аврамопулос призова всички държави членки да се присъединят към работата за \"установяване на по-предвидим механизъм за солидарност\" за спасените в морето търсещи убежище. Мария Охисало, вътрешен министър на Финландия, която е ротационен председател на Съвета на ЕС, заяви, че документът, който ще бъде представен на останалите държави членки, ще бъде ограничен по време и фокусиран върху дебаркирането след спасителни операции, гарантирайки бързо разпределяне на търсещите убежище на доброволна основа в други държави членки. Сделката, постигната в Малта обаче, съдържа някои думи като \"квоти\" и \"задължителни\", които в миналото създадоха проблеми. \"Има конкретни предложения и аз съм доволна\", коментира  новият италиански вътрешен министър Лучана Ламорджезе . Германия публично обяви, че е готова да приеме една четвърт от спасените търсещи убежище, но Ламорджезе подчерта, че квотите ще бъдат определени, след като стане ясно колко държави ще с включат в схемата. Една от договорените точки в Малта е спорното \"доброволно редуване на пристанища\", където търсещите убежище ще слизат, посочи тя. Друг ключов аспект е, че участието ще бъде доброволно, но след като бъдат определени квотите, \"релокацията ще е задължителна\", допълни италианският министър. Дипломати от други страни потвърдиха този аспект от схемата. Той бе задължителен в предишната схема за релокация на бежанци, разгневила централноевропейски държави като Унгария и Полша. Списък със сигурни страни Европейската комисия призова вчера отново спешно да бъде утвърден общ за ЕС списък на държавите извън Общността, където връщането на мигранти не създава заплаха за тяхната сигурност. Засега страните от ЕС сами преценяват кои чужди държави са \"сигурни\", отбеляза говорител на комисията, цитиран от БТА. Той добави, че според преценката на ЕК Либия не е \"сигурна\" държава. Комисията настоява държавите от ЕС бързо да приемат оставащите предложения за промени в общата политика за миграцията. По повод споразумението за размяна на мигранти и бежанци между ЕС и Турция говорителят посочи, че повечето средства вече са изплатени и се разпределят от неправителствени организации. Едва седем от 120 проекта са били договорени пряко с властите в Анкара, поясни той. ЕС е осигурил 5.3 от шестте милиарда евро, договорени по споразумението. Наскоро ЕК уточни, че по силата на двустранното споразумение с Анкара от март 2016 г. насам ЕС е върнал едва 2496 мигранти обратно в Турция. По същото споразумение ЕС е приел от Турция 23 000 сирийски бежанци. По официални данни в ЕС от 2015 г. насам са навлезли близо два милиона мигранти. В края на юли Турция  обяви, че ще замрази  споразумението за реадмисия, сключено с ЕС през 2016 г. Решението дойде в отговор на санкциите на ЕС заради турските сондажи за газ в кипърски води.", "date": "2019.09.24", "title": "Четири страни от ЕС договориха схема за разпределяне на мигранти"}
{"url": "https://www.dnevnik.bg/evropa/2019/09/24/3967279_upravliavashtitv_v_polsha_predizborno_obeshtaha/", "text": "Управляващата в Полша партия \"Право и справедливост\" обеща най-малко 1 милиард злоти (около 227 милиона евро) за компаниите, разширявайки списъка си с  щедри обещания  преди парламентарните избори  следващия месец , предаде \"Ройтерс\". \"Право и справедливост\", която дойде на власт през 2015 година и оттогава води в обществените проучвания заради политиката си на социални разходи, е обвинявана от опозиционните партии, че купува подкрепа. За всички компании, включително малки и средни, които искат да инвестират в иновативни процеси, ще осигурим над 1 милиард злоти, каза премиерът Матеуш Моравецки на излъчван по телевизията митинг в Катовице. Той също така представи план за данъчни облекчения за най-малките компании. Парламентарните избори в Полша са на 13 октомври. Повечето социолози са на мнение, че управляващата партия ще ги спечели заради щедрите си социални разходи и стабилния икономически растеж. През февруари \"Право и справедливост\" обеща да увеличи държавните разходи с до 10 милиарда долара годишно, като вдигне детските надбавки, държавните пенсии и разходите за транспортна инфраструктура. Този месец партията обеща редовни годишни бонуси в брой на пенсионерите и  почти двойно увеличение на минималната заплата . Още по-ниски данъци, още повече пари за инвестиции, каза Моравецки. Това е разход за бюджета, но ние ще го понесем, тъй като имаме ефективна и справедлива държава и добре управлявани държавни финанси, допълни той. \"Право и справедливост\" цели да елиминира бюджетния дефицит догодина за първи път от 1990 година, което може да й помогне да увеличи обществената подкрепа за амбициозните си планове за социални разходи и останалите обещания. Според критици бюджетните цели са прекалено оптимистични на фона на очакванията за забавяне на икономическия растеж. /БТА", "date": "2019.09.24", "title": "Управляващите в Полша предизборно обещаха повече пари за компаниите"}
{"url": "https://www.dnevnik.bg/sviat/2019/09/24/3967297_tesla_shte_navleze_v_iztochna_evropa_do_niakolko_meseca/", "text": "Тесла\" планира да навлезе в Източна Европа до няколко месеца - това съобщи създателят на компанията за електрически коли Илон Мъск в \"Туитър\". Мъск каза, че се надява  \"Тесла\" да присъства  в Словакия, Хърватия, Сърбия и по-голямата част от Източна Европа в началото на следващата година. \"Никола Тесла най-накрая ще се гордее с нас, след като закараме  неговите коли  в страните, от които той произхожда!\", допълни Мъск. През април  Мъск и Комисията по фондовите борси  на САЩ постигнаха споразумение как шефът на \"Тесла\" може да използва \"Туитър\". Според него той не може да разпространява едностранно каквато и да било информация, която би могла да се отрази върху акциите на компанията \"Тесла\". През второто тримесечие на 2019 година \"Тесла\" е произвела над 87 000 коли и е доставила близо 95 200 коли./ БТА", "date": "2019.09.24", "title": "\"Тесла\" ще навлезе в Източна Европа до няколко месеца"}
{"url": "https://www.dnevnik.bg/sviat/2019/09/24/3967319_gugul_ne_e_dlujna_da_zabravia_evropeicite_po_celiia/", "text": "Търсачката \"Гугъл\" не е длъжна да скрива линкове към остаряла или неприятна за потребител информация по целия свят - това реши Европейският съд по дело между компанията и Франция. Става въпрос за т.нар. право на забрава - според него всеки гражданин може да поиска интернет  търсачките да премахнат линкове  към страници, в които имената им се споменават в неактуален или вреден за имиджа им контекст – решението се взима и с консултация с местните органи за защита на личните данни. Въпросите стигнаха до Европейския съд, след като френската Комисия за защита на личните данни (CNIL) глоби \"Гугъл\" със 100 хил. евро през 2016 г., задето е  скрила резултатите от търсенето  на името на оплакал се само в ЕС, но не и от търсене извън съюза. Според френската институция премахването на линковете трябва да важи за абсолютно всички версии на \"Гугъл\". Тя сочи, че ако резултатите са скрити само в местните версии на търсачката, те лесно могат да бъдат открити отново, стига потребителите да ползват google.com, а не google.fr. Според мнението на генералния адвокат (с което съдиите обикновено се съобразяват) европейското право не засяга изрично въпроса за териториалния обхват на  премахването на линкове  и че трябва да се вземе предвид откъде се извършва търсенето. Според него на съответните закони не бива да се интерпретират така, че да обхватът им да засяга и държави извън ЕС. Правото да бъдеш забравен трябва да бъде балансирано от правото на защита на данните и на неприкосновеността, както и от обществения интерес, сочи още генералният адвокат. Ако екстратериториалното изтриване на линкове бъде разрешено, европейските власти няма да могат да определят правото на информация, нито да го балансират спрямо останалите права. Нещо повече – общественият интерес варира в различните държави и скриването на линкове в трети държави ще засегне правото на информация на техните граждани. Какво казва съдът Също и според магистратите ключовата дума е \"баланс\" между правото на личен живот и защитата на личните данни и свободата на информация на интернет потребителите. В настоящия си вид европейското право не е търсило такъв баланс, нито предвижда да налага на \"Гугъл\" европейските норми и във версиите на търсачката извън ЕС. Така че тя няма такова задължение. Но държавните органи имат право да изискат изтриването от всички версии на търсачката, ако преценят, че оплакалият се гражданин заслужава такава защита. Освен това \"Гугъл\" е длъжна да скрие линковете във версиите си във всички държави в ЕС и да \"възпре или поне сериозно да разколебае\" интернет потребителите, които ползват версии на търсачката извън ЕС, за да търсят дадено лице. ", "date": "2019.09.24", "title": "\"Гугъл\" не е длъжна да \"забравя\" европейците по целия свят"}
{"url": "https://www.dnevnik.bg/bulgaria/2019/09/24/3967337_rumen_radev_avtocenzurata_zastrashava_nai-mnogo/", "text": "Това, което застрашава България в момента най-много е автоцензурата. Защото, да, привидно може да има свобода и да се казва \"Ние не се месим в работата на медиите\", но отдолу да са създадени такива условия, такива финансови зависимости, такива организационни разпоредби, които да карат журналистите в България и медиите сами да се цензурират.\" Това заяви президентът Румен Радев пред български журналисти в Ню Йорк. Държавният глава е в САЩ за участие в 74-ата редовна сесия на Общото събрание на ООН. Попитан би ли подкрепил законодателна инициатива за гарантиране на свободата на медиите в България, Радев каза, че зависи от конкретните предложения и припомни, че призовава за това отдавна. Миналата седмица, в разгара на скандала около  опита за сваляне от ефир  на журналиста от БНР Силвия Великова и последвалото безпрецедентно  спиране на ефирното излъчване  на програма \"Хоризонт\", държавният глава заяви, че  свободата на словото в страната е в криза  и се повдига въпросът кой и как управлява обществените медии. Вчера в САЩ Румен Радев заяви още, че България се нуждае от ясни критерии за сключването на договори за разпределяне на европейски фондове и програми за рекламата в медиите. \"Виждате, че там има голяма неравнопоставеност\", е мнението на президента.", "date": "2019.09.24", "title": "Румен Радев: Автоцензурата застрашава най-много България"}
{"url": "https://www.dnevnik.bg/evropa/2019/09/24/3967316_vuv_franciia_zapochna_delo_dali_lekarstvo_za/", "text": "Във Франция започна знаково дело, на което ще се реши дали хапче за диабет, предписвано за сваляне на тегло, е отговорно за смъртта на до 2 хил. души, предаде Би Би Си. Френската фармацевтична компания \"Сервие\" е обвинена, че е заблудила пациентите за странични ефекти от лекарството, използвано по-късно за лекуване на диабетици с наднормено тегло. Обвиненията са за непредумишлено убийство и измама. \"Сервие\" отхвърля обвиненията и твърди, че не е лъгала за страничните ефекти, сред които са проблеми със сърцето. Според френски здравни експерти лекарството, известно като \"Медиатор\", може да е убило между 500 и 2 хил. души преди да бъде изтеглено от пазара през 2009 г. Държавният лекарствен регулатор е обвинен, че не е действал, за да предотврати смъртните случаи. Делото включва над 2600 ищци и 21 защитници и се очаква да продължи шест месеца. Ще се обсъжда защо лекарството, което бе въведено през 1976 г., е било разрешено за продажба толкова дълго време, въпреки няколко предупреждения. \"Сервие\" е обвинена и че е спечелила най-малко 1 милиард евро от продажбата на лекарството. Според проучване 500 смъртни случая може да бъдат свързани с \"Медиатор\" между 1976 и 2009 г. Второ проучване твърди, че случаите са 2 хил. Тези данни бяха оспорени от \"Сервие\", според която има само три документирани случая, при които смъртта може ясно да се дължи на употребата на \"Медиатор\". \"Сервие\" заяви, че ще продължи да компенсира жертвите и досега е изплатила почти 132 милиона евро на пациенти.", "date": "2019.09.24", "title": "Във Франция започна дело дали лекарство за отслабване е убило 2 хил. души"}
{"url": "https://www.dnevnik.bg/politika/2019/09/24/3967353_ako_bude_izbran_za_kmet_volen_siderov_shte_zabrani_gei/", "text": "Забрана за гей парадите и отмяна на прибирането с \"паяци\" на неправилно паркираните коли - това обещава лидерът на \"Атака\" Волен Сидеров, който днес пред медиите потвърди, че ще се кандидатира за кмет на София след като преди няколко дни беше съобщено, че името му е  издигнато от инициативен комитет.  \"Бях предложен от известни имена в спорта и културата като човекът, който ще прекрати гей парадите - зрелище което дразни много хора,\" каза Сидеров пред журналисти и уточни, че ще бъде партиен кандидат. Той добави, че ще премахне \"паяците\", които дразнели всички, а ще обмисли и съществуването на сини и зелени зони - \"рекет, който отива незнайно къде\". В листата на \"Атака\" ще има изявени спортисти, деятели на културата и активисти на партията, каза Сидеров. По думите му приоритет за него ще са крайните квартали: \"леля от \"Обеля\", а не гафа с \"Графа\". Ако бъде избран, Сидеров ще направи ревизия на софийския бюджет, за да се види за какво се харчат парите на всички граждани и как се разпределят парите от обществените поръчки. Освен това ще организира референдуми по всичкщи важни за гражданите на София въпроси. Сидеров изрази увереност, че ще стигне до балотаж.", "date": "2019.09.24", "title": "Ако бъде избран за кмет, Волен Сидеров ще забрани гей парадите и \"паяците\""}
{"url": "https://www.dnevnik.bg/analizi/2019/09/24/3967107_lugali_sa_se_tezi_koito_smiataha_che_s_cvetanov_e/", "text": "                         Само два месеца, след като конгресът на ГЕРБ се събра за час, за да смени човека, който от 2006 г. насам изграждаше партията, Цветан Цветанов възкръсна чрез нов проект - неправителствената организация \"Евроатлантически център за сигурност\". Обяви го миналата седмица, след което се появи с интервюта в две големи медии. Като за първи публични изяви, Цветанов каза и намекна твърде много - че с премиера и лидер на ГЕРБ Бойко Борисов, чийто гръб пазеше близо 13 години, вече не са приятели; че има нужда от защита и утвърждаване на евроатлантическите ценности в една страна, която вече повече от десетилетие е член на НАТО и ЕС; че ГЕРБ преднамерено отстъпва на ДПС завоювани позиции в смесените райони. С учредяването на неправителствената организация Цветанов даде заявка, че няма да се оттегли от политическата сцена. Няма да потъне в забвение. И няма да създаде поредната маргинална партия - грешка, която допуснаха други низвергнати като него. Макар политическата му кариера да бе прекъсната, макар вече да не е в групата на хората, които взимат важните решения, Цветанов ще продължи да участва в правенето на политики. Именно това намерение прозира зад оглавения от него \"Евроатлантически център за сигурност\". За проекта си Цветанов има солида външна подкрепа: високопоставени експерти от САЩ, работили като сътрудници на американски президенти, представители на Световния еврейски конгрес, германски политици от Бавария - все хора, с които се е сближил по време на политическата си кариера. А сред първите членове на центъра са известни личности като журналиста Христо Христов, проф. Румен Кънчев, проф. Евелина Келбечева. Казано накратко: лъгали са се тези, които след \"Апартаментгейт\" смятаха, че с Цветанов е свършено. Иронично, но най-потърпевш от неговото отстраняване се окачва човекът, с когото довчера бяха \"семейство\" (по думите на самия Борисов). Докато двамата бяха тандем, ролята на \"лошото ченге\" беше отредена на Цветанов. На негова сметка бе записан скандалът с подслушването в първия кабинет на ГЕРБ, а \"доброто ченге\" Борисов се правеше, че това не го засяга. За \"лошото ченге\" все се появяваше по някой компромат с апартаменти, за \"доброто\" - нищо. \"Лошото ченге\" каза, че трябва да изгоним руски дипломати заради аферата \"Скрипал\", \"доброто\" - че никого няма да гоним. \"Лошото ченге\" подкрепяше твърдите санкции срещу Русия заради анексията на Крим, \"доброто\" се молеше на Бог да паднат. Сега \"лошо ченге\" вече няма. И никой от обкръжението на Борисов не смее да каже нещо, което добрият вожд няма да одобри. Намекна го и Цветанов - по неговите думи, премиерът бил обграден от хора, които му казват това, което иска да чуе. \"Подмазвачи ли?\", попита интервюиращата журналистка. \"Вие го казахте\", отвърна Цветанов. Който, впрочем, вече говори по-различно - стегнато и ясно. Тепърва ще се запознаваме с новия Цветанов. Позицията на шеф на НПО му дава по-голяма свобода на изразяване. Така например той обяви в прав текст, че България е редно да говори за \"Черно море и за нарушаване на международното право от страна на Русия\". Каза също така, че в Северна Македония все повече свързват София с аферата около Орце Камчев. Говори и за енергийни проекти, свързани с Русия. Във фокуса на вниманието му попаднаха и политическите борби покрай местните избори. Прогнозата на Цветанов: ГЕРБ ще са първа политическа сила, но няма да имат сегашните над 130 кмета, а най-печеливши ще са ДПС - не без помощта на ГЕРБ, които ще направят отстъпление в смесените райони. Защо? Заради решение на Изпълнителната комисия на ГЕРБ \"не навсякъде и не на всяка цена ГЕРБ да има представителство\". Това води до отдръпване и демотивиране на достойните мюсюлмани и българо-мохамедани, които припознаха ГЕРБ като единствена алтернатива, обясни Цветанов. Безспорен факт е, че десетки хиляди български мюсюлмани гласуваха за управляващата партия - и така бе нарушен монополът на ДПС над етническия вот. Неслучайно сега припомнят едно изявление на Валери Симеонов, в което той бе коментирал отстраняването на Цветанов със следните думи: \"За мен е показателно, че след като лично Цветанов постигна много сериозен пробив в смесените общини и откъсна доста сериозен електорат от ДПС, той беше освободен от работа, което говори за една предполагаема връзка между г-н Борисов и ДПС\". Впрочем паметен е един парламентарен сблъсък между Цветанов и Пеевски през май 2013, когато се гласуваше кабинета \"Орешарски\". Тогава депутатът от ГЕРБ заяви, че когато като вътрешен министър отишъл на среща с главния прокурор, там изненадващо за него се появил и Пеевски. Наред с това Цветанов атакува Пеевски за влиянието му в новия кабинет, в отговор на което депутатът от ДПС изригна и заплаши, че с Цветанов \"ще се занимава правораздавателната система\". Това обаче не попречи осем месеца по-късно Цветанов да обяви публично, че \"Делян Пеевски управлява прокуратурата чрез огромното си влияние във Висшия съдебен съвет и чрез главния прокурор Сотир Цацаров\". Нещо, което никога няма да чуем от \"доброто ченге\". Нито пък от когото и да било другиго във властта. В същото време трябва да кажем, че към момента съдебната система не е сред обявените приоритети на оглавявания от Цветанов \"Евроатлантически център за сигурност\". Назрява и този въпрос - сега, когато Цветанов е свален, кой ще отиде през февруари догодина на Националната молитвена закуска във Вашингтон...", "date": "2019.09.24", "title": "Лъгали са се тези, които смятаха, че с Цветанов е свършено"}
{"url": "https://www.dnevnik.bg/analizi/2019/09/24/3967113_bumut_na_industrialnite_zoni/", "text": "                         С наближаването на местните избори все повече се заговори за обособяването на индустриални зони в различни региони в страната. Кметът на София обяви, че се предвижда изграждането на четири нови индустриални зони, като най-голямата ще е в северните райони на столицата – \"Кремиковци\", \"Нови Искър\" и \"Връбница\". Градоначалникът на Сливен пък представи проекта за изграждането на \"най-голямата индустриална зона в България\" между Сливен и Ямбол. Вицепремиерът Томислав Дончев от своя страна заговори за нуждата от 7 до 10 нови индустриални зони в страната и посочи, че има огромен потенциал едната да бъде изградена между Габрово и Севлиево. Макар да има логика тези новини да се появяват непосредствено преди местните избори, те са безспорно и резултат от по-дълги процеси, които текат в икономиката. която упорито тече през последните 10 години. След кризата традиционни сектори за българската промишленост, като производството на облекло например, губят от своята тежест – и като дял в износа, и като брой наети лица - за сметка на производства, които се характеризират с по-висока добавена стойност – например електрическите съоръжения, автомобилни части, машини и оборудване. Повече по темата може да се прочете в статията на ИПИ отпреди седмица:  \"Децентрализация, регионално развитие и преструктуриране на икономиката\" . Тези процеси ясно открояват необходимостта от обособяването и развитието на нови индустриални терени, които да поемат новите производства. Другият важен фактор е безспорният успех на водещите инвестиционни дестинации у нас – София и Пловдив. Дъното на броя на работещите в промишлеността у нас е през 2013 г., когато наетите в сектора достигат около 490 хил. човека. До 2017 г. той нараства с близо 32 хил. човека, но този ръст не е равномерно разпределен из страната. Най-големият ръст на наетите в промишлеността е концентриран във водещите два центъра – Пловдив и София-град са двата центъра, който комбинират голям град с широка периферия и развити индустриални терени. Това са и двата центъра, който от години работят структурирано в представянето си като инвестиционни дестинации пред чуждестранни инвеститори. Развитието на зоните около столицата едва ли е изненада, но промяната в Пловдив безспорно привлича внимание. Съвместната работа на няколко общини и обединението на индустриалните зони около Пловдив под шапката и бранда на Тракия икономическа зона дава резултат и провокира интерес от други големи градове да развият и промотират собствени индустриални терени. И докато в Пловдив водещият фактор е частната инициатива – на практика имаме частен оператор на зоната, то в повечето други градове развитието на зоните от последните години се случва с подкрепата на държавната \"Национална компания индустриални зони\" (НКИЗ). а държавната компания предоставя средствата за изграждане на необходимата инфраструктура. Не че общините не могат да намерят и алтернативни начини за развитие на своите индустриални терени, в т.ч. в партньорство с частни играчи, но готовите средства, които НКИЗ предоставя, карат почти всички да погледнат натам. Държавната компания вече има шест опериращи зони, пет са в развитие, а към това могат да се добавят и множество подписани меморандуми за сътрудничество с различни общини (виж  тук ). Ако приемем, че наистина предстои развитието на нови 7 до 10 зони в страната, повечето от които най-вероятно ще се възползват от средствата на държавната компания, то все повече ще се налага един голям държавен оператор на индустриални зони в цялата страна. Изказванията от последните дни, между другото, показват, че в идните месеци предстои да бъде изготвена нормативна уредба за операторите на индустриални. Ще бъде интересно да се проследи каква всъщност ще бъде ролята на общините в управлението на зоните и Независимо от правната рамка за управлението на конкретните зони обаче важно е общините да продължат по пътя на сътрудничество, където то е обосновано, и да се представят (брандират) като инвестиционни дестинации извън обхвата на конкретните индустриални терени. Затова и примерът на обединението на Сливен и Ямбол е много добра новина, тъй като за пръв път два областни центъра – а не голям център и периферия, се промотират заедно. Има и още много възможности. Било то евентуалната нова зона между Габрово и Севлиево, или например обединение между Стара Загора и Казанлък, които към момента вече работят поотделно с НКИЗ. Добра отправна точна за потенциални сътрудничества е изследването на ИПИ за икономическите центрове в България (виж  тук) .", "date": "2019.09.24", "title": "Бумът на индустриалните зони"}
{"url": "https://www.dnevnik.bg/sport/2019/09/24/3966961_nad_50_vida_sport_shte_predloji_evropeiskata_sedmica/", "text": "За пета поредна година в България се провежда европейската седмица на спорта. Събитието, което продължава до 30 септември, включва различни спортни дейности в девет града - София, Пловдив, Благоевград, Стара Загора, Русе, Бургас, Варна, Враца и Велико Търново. От днес до 26 септември децата и родителите им ще имат свободен достъп до \"Арена Армеец\", където могат да разглеждат щандове и да си изберат спорт. Хора от всякакви възрасти ще могат да се запознаят с над 50 вида спорт. Въпреки че дните са работни, изложението може да се посети от 10.00 до 17.00 часа. \"Търсим как да улесним комуникацията между спортните федерации, клубовете и децата. Смятам, че след най-силната ни седмица от много години насам в професионалния спорт, предстои една много интересна седмица в спорта за всички\", каза министърът на младежта и спорта Красен Кралев при откриването на Европейската седмица на спорта. Инициативата цели да подпомогне личностното развитие на младите хора и подкрепи спортните им потребности, чрез изграждането на чувство за отборен дух, толерантност и солидарност. \"Европейската седмица на спорта е инициатива, която иска да се пребори с намаляващия дял на физически активните хора в европейските държави. Спортът и физическата активност допринасят значително за качеството на живот, а липсата на физическа активност има отрицателни последици не само за здравето на хората и за обществото, но и води до икономически разходи\", заявиха организаторите.", "date": "2019.09.24", "title": "Родители и деца избират подходящия спорт от днес в \"Арена Армеец\""}
{"url": "https://www.dnevnik.bg/detski_dnevnik/2019/09/24/3965196_vseki_moje_da_dokosne_muzikata_na_1_oktomvri_v_muzeiko/", "text": "На 1 октомври в детския научен център \"Музейко\" ще бъде открита нова  гостуваща изложба \"Докосни музиката!\". Тя пристига от Германия и разкрива често магичната връзка между музиката и науката. Общо 12 необикновени комбинации между музикален инструмент и предмет от всекидневието ще посрещнат посетителите в световния Ден на музиката, 1 октомври, който съвпада с рождения ден на \"Музейко\". Какво е помпен орган и как звучи бутилкофонът? Каква музика може да създадем с музикален сешоар? Отговори на тези и други любопитни въпроси ще ни дадат уникалните инструменти в \"Докосни музиката!\", които ще предизвикат творческия и откривателски подход на децата към научните предизвикателства. Изложбата дава неограничени възможности в създаването на мелодия, напомняйки за връзката между изкуството и природните науки. Изложбата ще бъде открита от нейния създател Майкъл Брадке, който пристига специално за това от Германия, и ще разкаже как околната среда има свое трептене и уникален звук. Докато експериментират и се забавляват, децата ще открият мелодията, която ги среща на всяка крачка – нужно е само да дадат воля на сетивата и въображението си.", "date": "2019.09.24", "title": "Всеки може да докосне музиката на 1 октомври в \"Музейко\""}
{"url": "https://www.dnevnik.bg/sport/2019/09/24/3967149_iliana_raeva_omerzena_sum_do_dunoto_na_dushata_si_no/", "text": "Председателят на Българската федерация по художествена гимнастика Илиана Раева заяви, че е омерзена и съсипана след световното първенство в Баку. Тя изрази силното си разочарование от оценките на ансамбъла. Българките  спечелиха бронзов медал в многобоя  и  сребърен в съчетанието с пет топки . \"Омерзена съм до дъното на душата си. Усещането, което изцяло чувствам в момента, е много страшно. Два пъти в живота си съм се чувствала омерзена, сега е вторият\", каза Раева при пристигането в София. Тя заяви също, че е горда с отбора. \"Единственото, което мога да кажа, е, че познавам цялата история на художествената гимнастика. Такъв отбор не е имало в света. Такава гимнастика никой не е играл в света. Така не се е състезавал никой в света. Цели четири съчетания по четири изигравания - 16 цели съчетания не само без грешка, а с абсолютно всичко, което изисква правилникът\", добави Раева. Въпреки че в момента се чувства \"съсипана и слаба като човек\", Раева заяви, че ще се бори за промяна. \"Ще правя каквото трябва да прави един президент на една от най-силните федерации в света - в топ 3, а дали ще успея, само един Бог знае\", каза тя. Раева поздрави Боряна Калейн и Катрин Тасева, които взеха квоти за олимпийските игри в Токио 2020.", "date": "2019.09.24", "title": "Илиана Раева: Омерзена съм до дъното на душата си, но съм горда с този отбор"}
{"url": "https://www.dnevnik.bg/evropa/2019/09/24/3963745_nauchen_li_e_urokut_-_kogato_evroparlamentut_kazva_ne/", "text": "\"Членовете на Комисията решиха единодушно  да подадат колективната си оставка.  По този начин Комисията пое отговорността си.\"  На 15 март 1999 г. след изобличаващ доклад от независими експерти  и при заплаха от вот на недоверие от евродепутатите Европейската комисия на Жак Сантер се оттегли.  Причината - няколко комисари, основно френският комисар по изследванията Едит Кресон, бяха обвинени в измама. От този момент парламентарните изслушвания на комисарите  се превърнаха в истински приемен изпит. Скандалът освен това предизвика създаването на Службата за борба с измами ОЛАФ.  Европейската комисия, оглавявана от Жак Сантер, бивш премиер на Люксембург, е пример за най-известния случай на корупция в ЕС и за упражняване правото на контрол на ЕП над състава на Еврокомисията. Задава се проблем  Случаят с комисията \"Сантер\" бе припомнен  по време на пресконференция  на бъдещия председател на Европейската комисия Урсула фон дер Лайен на 10 септември. Тогава репортер заяви: \"Във вашия екип има някои комисари, които са  съмнителни , някои от тях са обект на проверка на ОЛАФ или на разследване. Защо просто не се отказахте от тях? Защото в противен случай вашата Комисия може вече да е с опетнен имидж, включвайки хора, които са подозирани в измама, дори и да бъдат приети за невинни\". Това определено не беше сравнението, което Фон дер Лайен искаше да чуе, докато обявяваше екипа си. В началото на октомври на кандидатите за еврокомисари им предстоят изслушвания в ресорните комисии  в Европарламента . Без одобрението на евродепутатите те не могат да започнат работа. А притеснения не липсват. Януш Войчеховски, полският кандидат за ресор селско стопанство, член на Европейската сметна палата, бивш председател на сметната палата на страната си и бивш евродепутат, се разследва от Европейската служба за борба с измамите (ОЛАФ) заради \"предполагаеми нарушения, свързани с възстановяване на пътни разходи\". Той се оправда с \"административна грешка\" и призна, че е възстановил на Европейския парламент 11 250 евро, щом разбрал, че \"не достигат документи\", оправдаващи пътните му разходи. Силви Гулар от Франция, номинирана за комисар по вътрешен пазар, е обект на съдебно разследване по случай с фиктивни назначения за сътрудници на евродепутати от партията Демократично движение (Модем), което я принуди да подаде оставка от френското правителство, 54-годишната французойка бе разпитана от полицията същия ден, в който беше представена новата комисия.  Разследвана същевременно и от ОЛАФ, тя вече прие да възстанови на Европейския парламент сумата от 45 хил. евро заради един от своите сътрудници.  Възможно е също да й зададат въпроси, засягащи щедро платената й работа за американски мозъчен център в течение на 2.5 години, докато е била евродепутат.       Срещу белгийския вицепремиер Дидие Рейндерс, предложен за еврокомисар по правосъдието,  започна предварително разследване  по повод обвинения в корупция, отправени срещу него от бивш агент на белгийските разузнавателни служби. Това предварително разследване цели да установи дали са събрани достатъчно материали, за да бъдат предадени на федералната прокуратура. Стожер на белгийската политическа сцена, 61-годишният Дидие Рейндерс отхвърля \"твърденията\", че е извършил нещо нередно.  А Рована Плумб, предложена за комисар по транспорта, е ветеран в румънското правителство (бивш министър на околната среда, след това министър за европейските фондове), замесена в корупционен случай през 2017 г. 59-годишната румънка бе обвинена, че е разработила правителствено решение в полза на компания, близка до бившия силен човек на левицата в страната й - Ливиу Драгня, който е в затвора от май. Румънският парламент обаче отказа през 2017 г. да й отнеме имунитета, с което принуди антикорупционната прокуратура да закрие делото. Ласло Трочани, унгарския кандидат, на когото бе даден ресорът политика на съседство и разширяване, не е член на управляващата партия \"Фидес\", но се смята за лоялен на премиера Виктор Орбан и бе правосъден министър, когато критици твърдяха, че правителството опитва да подкопае разделението на властите. Самата Фон дер Лайен ще бъде разпитана в германския парламент през декември в рамките на проверка как апетитни поръчки на министерството на отбраната (което доскоро оглавяваше) са били раздавани на скъпоплатени външни консултанти без необходимия надзор. EurActiv отбелязва, че според слухове в Страсбург лидерите на Европейската народна партия и на социалистите са сключили сделка да не атакуват взаимно комисарите си, нещо, което близката до Еманюел Макрон либерално-центристка група \"Обнови Европа\" няма да хареса. Комисията \"Сантер\" \"В цялата Европейска комисия цари тотална безотговорност\". Това е само малка част от доклада на Европарламента за печално известната Комисия Сантер, която колективно подаде оставка, за да избегне вот на недоверие от страна на ЕП. През 1998 г. Европейската сметна палата отказа да подпише евробюджета за следващата година. Според одиторите имало прекалено много неясноти в разходите за изминалата година. Холандецът Пол ван Буитенен, един от служителите на Сметната палата, изпрати на евродепутатите доклад за финансови злоупотреби в Еврокомисията в огромни размери.      През януари 1999 г. ЕК успя да оцелее след гласуване на вот на недоверие в ЕП. Тогава председателят на ЕК Жак Сантер обеща, че всички сигнали за конфликт на интереси ще бъдат разследвани. Два месеца по-късно обаче евродепутатите решиха да сформират независима комисия, която да направи проучване. Независимите експерти разкриха \"мошеничество, фаворизиране и корупция\". Не бяха открити доказателства за лично облагодетелстване на отделни комисари. Според членовете на комисията обаче ЕК е виновна за всички случаи на финансови нередности, нарушения на закона и неправилно управление. Насред обвиненията за корупция, конфликт на интереси и безпрецедентни измами, Комисията Сантер подаде колективно оставка. В противен случай тя рискуваше да остане в историята като първата Еврокомисия, на която евродепутатите са гласували вот на недоверие. Случаят \"Бутильоне\" Друг пример за контрола, който ЕП би могъл да упражни, са изслушванията на Комисията, оглавявана от Жозе Мануел Барозу. През 2004 г. той замалко да стане първият председател на отхвърлен екип въпреки подкрепата на десните и част от либералите. Причината бяха изказвания на предложения за еврокомисар по правосъдието Роко Бутильоне. Италианецът си навлече гнева на депутатите, след като обяви пред тях, че според него хомосексуалната ориентация е грях. Схващанията на Бутильоне гласяха още, че семейството съществува, за да могат жените да имат деца, както и да бъдат защитавани от съпруга си. Бутильоне заяви пред Европарламента също, че ще се противопостави на приемането разпоредби, които противоречат на моралните му принципи. Поведението му дотолкова разгневи членовете на Европейския парламент, че той бе обявен за персона нон грата в състава на новата Комисия. ЕП няма правото да отхвърля предложените еврокомисари поотделно, но с отрицателния си вот блокира одобрението на цялата Комисия. В крайна сметка Роко Бутильоне беше принуден да се оттегли от бъдещата Европейска комисия. Неубедително представяне През 2010 г. българският кандидат Румяна Желева се провали на изслушването си, защото не отговори достатъчно изчерпателно или задоволително и не даде убедителни доказателства за декларациите си за интереси. Коментарите на евродепутатите, изслушали Румяна Желева, бяха, че представянето й е било крайно незадоволително. След него председателят на  изслушването Ева Жоли заяви : \"Трябва да чуем отговорите на много въпроси.\" Румяна Желева пък обвини Жоли,  че е била пристрастна при воденето  на изслушването. След  неуспешното представяне на Румяна Желева  България предложи за еврокомисар  Кристалина Георгиева.      През октомври 2014 г. бившият министър-председател на Словения Аленка Братушек беше отхвърлена с голямо мнозинство от Европейския парламент като член на бъдещата тогава Европейска комисия на Жан-Клод Юнкер. Братушек беше предложена за заместник-председател на ЕК и комисар за енергетиката, но бе отхвърлена заради неубедително представяне на препитването и политически пазарлъци между десницата и европейските социалисти. Изслушванията - как протичат? Изслушванията на сегашните кандидати за еврокомисари ще се проведат от 30 септември до 8 октомври. Преди това Европарламентът трябва да получи от номинираните декларации за техните финансови интереси. След това Комисията по правни въпроси в ЕП ще ги прегледа. Тя може да поиска повече информация и да покани кандидата на дискусия и/или да направи препоръки за решаването на конфликт на интереси. Комисията трябва да потвърди липсата на конфликт на интереси преди да се пристъпи към изслушване на всеки кандидат за еврокомисар. Пред съответните отговорни парламентарни комисии номинираните трябва да отговорят на писмени въпроси за своята обща компетентност, европейски си ангажимент, личната си независимост, сътрудничеството с Европейския парламент и управлението на ресора. Самите изслушвания продължават около три часа и се предават онлайн. Всеки кандидат прави кратко изложение в началото (с продължение 15 минути), а след това се поканва да отговори на до 25 въпроса. Накрая кандидатът може да направи кратко заключително изявление. Веднага след изслушването се провежда заседание за оценяване на кандидата. Парламентарната комисия може да поиска допълнителна информация или дори още едно по-кратко изслушване. За всеки кандидат се изготвя отделна оценка, която се изпраща на конференцията на председателите на парламентарни комисии. След като ги прегледа, тя ги изпраща на председателския съвет на ЕП, включващ председателя на институцията и водачите на политическите групи. Той решава дали да сложи край на изслушванията. За одобрението на кандидатите е необходимо мнозинство от най-малко две трети сред най-влиятелните евродепутати – т.нар. координатори на политическите групи във всяка комисия. Това значи, че номинираните ще се нуждаят от подкрепата на повече политически групи, отколкото самата Фон дер Лайен успя да си осигури при избирането й  през юли . Ако координаторите не успеят да постигнат мнозинство от най-малко две трети от членовете на комисията, за да бъде одобрен кандидатът, се казва в правилата, той ще трябва да отговори на допълнителни въпроси в писмена форма или може отново да се яви пред комисията. Ако дори и тогава няма мнозинство от две трети, технически ще е достатъчно обикновено мнозинство при гласуване в пълен състав на комисията, за да бъде одобрен кандидатът. Избраният председател на Комисията представя състава й и програмата за дейността на пленарно заседание на Европейския парламент, който след дебат взима решение с мнозинство от подадените гласове дали да подкрепи новия състав на ЕК като цяло.", "date": "2019.09.24", "title": "Научен ли е урокът - когато Европарламентът казва \"не\" на еврокомисарите"}
{"url": "https://www.dnevnik.bg/biznes/2019/09/24/3967241_shte_se_provede_sreshta_v_ministerstvoto_na_turizma/", "text": "Днес в министерството на туризма ще има спешна среща с бранша след  фалита  на британския туроператор \"Томас Кук\", който създаде транспортен хаос по света. Министърът на туризма Николина Ангелкова ще се срещне с представители на посолството на Великобритания, с хотелиери и туроператори, работещи с компанията, съобщи пресцентърът на министерството на туризма. На срещата ще бъдат обсъдени евентуалните последици от промяната в работата на \"Томас Кук\". Над 600 хиляди туристи търсят начини да се приберат или да спасят почивките си. У нас засегнати от фалита на най-стария британски туроператор са 2500 туристи - повечето от тях на Слънчев бряг, а по-малко на Златни пясъци. \"Със сигурност този фалит ще доведе до сериозни проблеми със сезон зимен и летен през тази година. И тепърва ще идват разговорите и за дъщерните фирми на \"Томас Кук\" в Германия, Полша и други страни\",  заяви министърът на туризма  Николина Ангелкова. Хотелиерите: Банкрутът на \"Томас Кук\" може да доведе до фалити на хотели Фалитът на втория най-голям британски туроператор ще се отрази тежко на българския туристически бизнес. Компанията държи 50% от полетите към летищата на Бургас и Варна, съобщи Би Ти Ви. В България засегнати от фалита на британския туроператор са над 2000 туристи. Повечето от тях са на почивка в Слънчев бряг, малка част са на Златни пясъци. Близо 12 часа чакаха пътниците за Бирмингам вчера, след като полетът им на два пъти беше пренасочван. Всички полети на британския туроператор до началото на октомври от Бургас и Варна са отменени. Някои от туристите, пътуващи в понеделник, разбраха на летището, че самолет няма. Представителят на компанията увери, че всички пътници ще бъдат извозени, макар и със закъснение. Полетите се пренареждат ден за ден. \"Ще се изпълняват от друга авиокомпания. \"Титан Еъруейз\" поема полетите на \"Томас Кук\" за извозване. До края на полетната програма са не повече от 2300 човека\", казва Симона Тевия, представител на \"Томас Кук Еъруейз\". Вместо в 11 ч. полетът за Манчестър излетя в 19 ч. За Бирмингам беше пренасочен първо в 16 ч., после в 23 ч. И по хотелите туристите са в неведение кога ще могат да излетят. Почивката на туристите няма да бъде прекратена, но под въпрос са допълнителните услуги, за които са платили. \"Може да е вечеря, може да е екскурзия до Созопол или до Варна, може да е лодка, може да е аквапарк. Ние сме в преговори с тях те да продължат да си изпълняват услугите\", заяви Христо Гълбачев, представител на \"Томас Кук\" за България. Практиката на \"Томас Кук\" е да се разплаща 60 дни, след като туристът е напуснал хотела, а понеже компанията приключва финансовата си година през септември, обикновено разплащанията се правят на 1 октомври, разказва хотелиерът Ростислава Димитрова. Нейният хотел работи от създаването си с \"Некерман\", а след това с \"Томас Кук\", който я придобива. В момента фалиралият британски туроператор дължи 1.5 млн. евро. В момента в хотела все още има 209 туристи на британския туроператор Ростислава Димитрова е получила уверение от \"Томас Кук\", че ще получи дължимите ѝ плащания през октомври. Председателят на организацията на собствениците на хотели Пламен Копчев предвижда, че банкрутът на \"Томас Кук\" може да доведе до фалити на хотели и у нас, \"защото това са огромни суми, които не се знае кога ще бъдат платени\". \"40 и няколко хотела работят с \"Томас Кук\", заяви той.", "date": "2019.09.24", "title": "Ангелкова свиква спешна среща заради фалита на \"Томас Кук\""}
{"url": "https://www.dnevnik.bg/evropa/2019/09/24/3967237_izpulnitelniiat_suvet_na_mvf_shte_intervjuira/", "text": "Очаква се днес изпълнителният съвет на Международния валутен фонд (МВФ) в пълен състав да направи интервю с Кристалина Георгиева, която е  единственият кандидат  за поста управляващ директор. Това стана известно при редовната пресконференция на говорителя на Фонда Джери Райс по-рано този месец. Интервюто  бе предшествано  от индивидуални събеседвания на Георгиева с представители на органа, определящ политиката на фонда. МВФ планира да завърши процеса по избор на нов ръководител до 4 октомври. При най-добрия сценарий окончателният избор трябва да бъде приет с консенсус, но при необходимост не е изключено и гласуване. Фондът предпочита консенсусния метод и при избиране на висше ръководство му придава особено значение. МВФ  промени устава си  в частта за възрастовото ограничение, което беше в сила за кандидата за поста управляващ директор, така че кандидатурата на Георгиева, която навърши 66 години на 13 август, да бъде валидна. От 1951 година регламентът на bонда забраняваше определянето на кандидат на възраст 65 години или повече за този пост и не допускаше титулярът на поста да изпълнява функциите си след навършването на 70 години. Георгиева бе определена като кандидат на ЕС за шеф на МВФ на 2 август. /БТА", "date": "2019.09.24", "title": "Изпълнителният съвет на МВФ ще интервюира Кристалина Георгиева"}
{"url": "https://www.dnevnik.bg/sport/2019/09/24/3967200_snimka_na_denia_vecherta_v_koiato_sloveniia_svali/", "text": "Словения поднесе изненада на европейското първенство по волейбол, като свали от върха действащия шампион Русия.", "date": "2019.09.24", "title": "Снимка на деня: Вечерта, в която Словения свали Русия от европейския връх"}
{"url": "https://www.dnevnik.bg/politika/2019/09/24/3967252_kandidatut_na_volia_za_kmet_na_sofiia_nadiavam_se/", "text": "В словото си пред Народното събрание президентът Румен Радев обяви, че ще застане зад всеки политик, който не работи за собствени или тяснопартийни интереси. Аз се надявам, че той ще удържи на думата си и ще застане зад мен, тъй като смея да твърдя, че имам претенциите да бъда точно такъв политик. Ако той държи на думата си, се надявам той да застане зад моята кандидатура.\" Това заяви в сутрешния блок на \"Нова телевизия\" кандидатът за кмет на София, издигнат от партия \"Воля\" - Пламен Христов. Той коментира и  обвиненията за изнудване  на аптеки за купуване на лекарства на по-високи цени срещу него, депутата от \"Воля\" Кръстина Таскова и лидера на партията Веселин Марешки. \"Три години по-късно прокуратурата не е събрала достатъчно доказателства, за да ги внесе в съда. Това беше сътворено от властимащите, за да ни размахат пръст\", каза Христов. Той не се опасява, че няма да се стигне до търсене на връзка между \"Воля\" и обвинения в шпионаж в полза на Русия Николай Малинов. \"Нашият интерес към Русия е за такова сътрудничество, при което България може да извлече само ползи. За нас няма значение дали ползите за страната могат да бъдат от Америка, дали могат да бъдат от Русия. Ние трябва да поддържаме една външна политика, която да ни даде да черпим максимално блага за страната си\", мисли той. Пламен Христов заяви, че има преимущества пред кандидатите за кмет Йорданка Фандъкова и Мая Манолова. \"Аз мога да създам екип от добри специалисти. Мога да ги мотивирам да работят. Мога да покажа, че той постига резултати, и то доста бързо\", коментира той. Попитан дали в екипа му няма да влизат само роднини, Христов, чиято съпруга е депутат, балдъза - член на ЦИК, свекърът - кандидат-депутат, отговори: \"Когато тръгваш на битка, били с корумпираната стара политическа класа, или тръгваш на битка за управлението на общината или на държавата, тръгваш с най-близките си хора, които можеш да пуснеш зад гърба си и да вървиш напред, и да си сигурен, че те ще те подкрепят и няма да те предадат. Така че мисля, че това е нормално. Господин Марешки е показал, че това е един успешен модел.\"", "date": "2019.09.24", "title": "Кандидатът на \"Воля\" за кмет на София: Надявам се президентът да застане зад мен"}
{"url": "https://www.dnevnik.bg/evropa/2019/09/24/3967250_stachka_shte_paralizira_transporta_v_gurciia_dnes/", "text": "Общонационална стачка на служителите от обществения транспорт и екипажите на морския транспорт в Гърция, както и в други сектори, е обявена за днес. За 24 часа работа спират кораби, фериботи, градски транспорт, включително метро. Ще стачкуват и медицински персонал, преподаватели, частично - банкови служители и медии. Българското Министерство на външните работи препоръчва граждани, пребиваващи или пътуващи до Гърция, да се информират предварително за разписанията на обществения и морския транспорт, се казва в съобщение на ведомството. Българите могат да се информират за предстоящи и настоящи стачни действия и на сайта:  http://apergia.gr , който е наличен само на гръцки език. При необходимост от съдействие българските граждани могат да се свържат с посолството на България в Атина на телефони: +30 693 70 96 220; +30 210 67 48 105; +30 210 67 48 106; +30 210 67 48 107 или с Генералното консулство в Солун на телефони: +30 2310 829 210; +30 2310 869 520. Стачката е в знак на несъгласие със законодателния пакет за икономическо развитие, подготвен от правителството на Кириакос Мицотакис, който предвижда определени промени и в областта на трудовото законодателство. /БТА", "date": "2019.09.24", "title": "Стачка ще парализира транспорта в Гърция днес"}
{"url": "https://www.dnevnik.bg/na_put/2019/09/24/3966183_fotogaleriia_seloto_ot_koeto_vsichki_si_trugnaha_za_da/", "text": "Всяка страна - дори и най-привлекателните за туристи като Гърция, има своите симпатични малки отбивки, които успяват да останат встрани от тълпите, запазвайки очарованието на всекидневния живот и местните традиции. За Ситония - втория ръкав на иначе много посещавания от българи полуостров Халкидики, такава приятна изненада е село Партенонас.", "date": "2019.09.24", "title": "Фотогалерия: Селото, от което всички си тръгнаха, за да се върнат пак"}
{"url": "https://www.dnevnik.bg/bulgaria/2019/09/24/3967253_kratki_novini_pojar_unishtoji_chast_ot_bolnicata_v/", "text": "                         . Българин е открит мъртъв в гараж на китайското посолство в Брюксел Българин е намерен мъртъв в гараж на китайското посолство в Брюксел, съобщи България он ер. Пред телевизията близки на починалия 36-годишен Искрен Йорданов от Русе разказват, който живее в Германия, на 13 септември е заминал при приятелка в белгийската столица. Два дни по-късно се е чул с майка си, като по думите ѝ е споделил, че има \"страхотен проблем\". На 20 септември семейството е уведомено от полицията за смъртта на Йорданов, като съобщението до българските власти е подадено от Интерпол. Близките на мъжа казват, че нямат официална информация какво се е случило с него. От Министерството на външните работи засега няма официална информация за случая. От ведомството са коментирали пред \"Сега\", че по него работи посолството в Белгия, което е отправило запитване към белгийската полиция за изясняване на обстоятелствата около смъртта и очаква информация от белгийските власти. Държавата ще провери дали енергийните дружества се готвят за зимата Експерти от Министерството на енергетиката ще проверят готовността на енергийните дружества за предстоящия зимен сезон. Целта е да се намалят неблагоприятните последствия от природни бедствия и аварии през есенно-зимния период. Резултатите се очакват около 18 октомври. Георги Кадиев отново се кандидатира за кмет на София Бившият депутат от БСП и председател на неполучилата регистрация партия \"Норамална държава\" обяви, че ще е ляв кандидат, какъвто в момента няма, след като БСП и АБВ обявиха, че ще подкрепят номинацията на Мая Манолова, издигната от инициативен комитет. \"За мен изборите не са разговор просто за тротоари и градинки, а политически сблъсък за развитието на София и България. Този сблъсък е между леви, десни и либерални идеи, и те имат нужда от своето представителство и защита. Винаги съм бил ляв човек, имам лява политическа биография и съм ляв кандидат за кмет. Не възприемам тезата, че в местната политика няма ляво и дясно и няма политика. Напротив, всичко е политика- и общинските данъци, и общинското здравеопазване, и общинското образование, транспорт и строителство. И като ляв кандидат защитавам леви политики и предлагам леви решения\", написа във \"Фейсбук\" Кадиев, чиято кандидатура за кмет на София ще е четвъртата поред. Полицията задържа 16 нелегални мигранти МВР съобщи за разбит канал за нелегални мигранти, като са задържани организаторът и петима българи. До задържането им се е стигнали, след като ма 17 септември в района на местността Колибаря три автомобила не са се подчинили на знак за спиране, подаден от граничен полицейски наряд. Последвали заградителни действия и по-късно колите са намерени - едната претърпяла катастрофа. Задържани са 16 чужденци без документи за самоличност, представили се за граждани на Афганистан, и петима българи, които са превозвали чужденците. При последвалото разследване е установен и задържан 25-годишен афганистански гражданин, пребиваващ в София, смятан за организатор на канала. Работата по случая продължава под наблюдението на прокуратурата. Пожар унищожи част от болницата в Първомай Изгорели са покривът и втория етаж на болницата, съобщи БНТ. Огънят пламнал тази нощ около 2 часа и според първоначалната информация, тръгнал от микробус, паркиран до сградата. От колата пламъците се прехвърлили към постройката. По време на инцидента в лечебния център не е имало хора. Изгорели са близо 300 квадратни метра площ. Четири пожарни екипа от Първомай и Пловдив са гасили пожара. Разследване ще изяснява причините за инцидента. Оборудване на тол рамка ще затрудни движението по \"Тракия\" Днес временно движението при км 82 на магистрала \"Тракия\" ще се осъществява в една лента поради оборудване на тол рамка, съобщиха от Агенция \"Пътна инфраструктура\". От 9 ч до 11 ч движението в посока Бургас се осъществява в активната и изпреварващата лента, от 11 ч До 12.30 ч трафикът ще бъде в изпреварващата лента, от 12.30 ч до 14 ч движението ще се осъществява в активната лента. От 14 ч до 15.30 ч трафикът в посока София ще се осъществява в активната и изпреварващата лента, от 15.30 ч до 17 ч движението ще е в активната лента, от 17 ч до 18 ч – в активната лента.", "date": "2019.09.24", "title": "Кратки новини: Българин е открит мъртъв в гараж на китайското посолство в Брюксел"}
{"url": "https://www.dnevnik.bg/evropa/2019/09/24/3967255_djonsun_iska_ot_es_poveche_guvkavost_za_postigane_na/", "text": "Британският министър-председател Борис Джонсън каза на председателя на Европейския съвет Доналд Туск, че е необходимо движение и гъвкавост от страна на Европейския съюз, за да бъде постигната сделка за Брекзит, заяви говорител на правителството на Великобритания, цитирана от \"Ройтерс\". Джонсън и Туск се срещнаха в кулоарите на годишната сесия на Общото събрание на ООН в Ню Йорк. Двамата обсъдиха напредъка в преговорите между Великобритания и ЕС за намиране на алтернатива на предпазния механизъм за ирландската граница, каза говорителят. \"Министър-председателят подчерта, че за да осигурим сделка, сега ще е необходимо да видим движение и гъвкавост от ЕС\", заяви тя и добави, че лидерите са се съгласили да поддържат връзка в идните седмици. След срещата Туск каза в \"Туитър\": \"Няма пробив. Няма провал. Няма време за губене.\" Великобритания смята, че е представила подробни предложения във връзка с Брекзит за замяна на предпазния механизъм за ирландската граница и очаква ЕС да се ангажира сериозно с тези идеи, каза британски правителствен служител. Според него Джонсън е дал ясно да се разбере на срещата с Туск, че предпазен механизъм, важащ само за Северна Ирландия, не е решение, което Великобритания може да приеме. Източници от ЕС заявиха по-рано, че Великобритания все още не е предложила подходяща алтернатива за границата между Ирландия и британския район Северна Ирландия, която да гарантира целостта на единния пазар и митническия съюз на общността. Без съюз с партията на Фараж Джонсън посочи, че неговата управляваща Консервативна партия няма да приеме изборен пакт с оглавяваната от Найджъл Фараж Партия на Брекзит, която предлага сделка, ако премиерът се съгласи на пълно скъсване с ЕС. При сегашната ситуация във Великобритания, където парламентът е в безизходица и е разделен по въпроса за условията на Брекзит, има голяма вероятност за общи избори в идните месеци, въпреки че не е ясно кога точно може да стане това. Фараж предлага на Джонсън изборен пакт, за да се гарантира, че привържениците на излизането на Великобритания от ЕС ще останат на власт, за да осъществят Брекзит на всяка цена. \"Консервативната партия е най-старата, най-успешната политическа партия в света и ние ще се състезаваме на следващите избори... като консерватори, а не в съюз или пакт\", каза Джонсън в Ню Йорк. Допитване на социологическата компания Opinium за лявоцентристкия в. \"Обзървър\" показа, че Консервативната партия на британския премиер води с 15 процентни пункта пред опозиционната Лейбъристка партия. Консерваторите се ползват с подкрепата на 37% от анкетираните, а лейбъристите - на 22%. Постигането на сделка е трудно Постигането на споразумение с Великобритания за Брекзит е трудно въпреки направените от нея нови предложения, призна вчера главният преговарящ на ЕС по въпроса Мишел Барние, цитиран от \"Франс прес\". \"На базата на сегашната британска позиция е трудно да си представя как можем да постигнем юридически работещо решение, което да отговаря на всички цели на предпазния механизъм\" за границата на остров Ирландия, каза Барние на съвместна пресконференция в Берлин с германския министър на външните работи Хайко Маас. Европейският главен преговарящ допълни, че към този момент \"ние нямаме основите, за да намерим решение, трябва да продължим да работим\". \"Топката е в полето на британците\", подчерта Барние. В същото време той повтори, че ЕС остава готов за разговори и напредък. Коментарите на Барние идват като \"студен душ\" след оптимистичните изявления, направени миналата седмица от британското правителство, отбелязва \"Франс прес\". Новият британски премиер Борис Джонсън настоява предпазният механизъм за ирландската граница да отпадне от споразумението за Брекзит, договорено от неговата предшественичка Тереза Мей, тъй като смята, че той би оставил Великобритания прекалено обвързана с ЕС твърде дълго време. /БТА", "date": "2019.09.24", "title": "Джонсън иска от ЕС повече гъвкавост за постигане на сделка за Брекзит"}
{"url": "https://www.dnevnik.bg/sport/2019/09/24/3967239_silvano_prandi_iska_da_produlji_opita_za_promiana_na/", "text": "Селекционерът на националния отбор по волейбол Силвано Пранди даде знак, че иска да продължи опита си за промяна въпреки  провала на европейското първенство . Италианецът каза, че решението за бъдещето му зависи от българската федерация. На европейското България започна с три победи срещу Гърция, Румъния и Португалия, но след това взе само два гейма срещу Франция, Италия и Словения и отпадна. За пръв път от 2005 г.  отборът остана извън първите осем . \"Обичам българския волейбол, имам страхотни приятели. Искам да направя промяна. Това не става за няколко седмици. Необходимо е да се преживеят и някои по-неприятни резултати. Но от федерацията трябва да кажат. Силвано Пранди не е важен\", каза италианецът, цитиран от \"Тема спорт\". \"Имам договор за една година, за да класирам България на олимпиада. Загубихме във Варна, но ще се опитаме да спечелим в Германия\", добави той. За избора си да остави водещи играчи извън състава заяви: \"Не мога да разбера защо всички питат за тези имена. Георги Братоев не е единственият волейболист на България, нали така. Той не е Бруниньо Резенде все пак. Георги е добър състезател, но не е Кристиано Роналдо. Говорим за Братоев, който е на 32 години, добър волейболист, но трябва да подобри физическото си състояние.\"", "date": "2019.09.24", "title": "Силвано Пранди иска да продължи опита за промяна на националния отбор"}
{"url": "https://www.dnevnik.bg/evropa/2019/09/24/3967358_mahmurlukut_e_bolest_reshi_germanski_sud/", "text": "Германски съд реши, че махмурлукът е \"болест\", предаде Би Би Си. Срещу фирма, производител на напитка против махмурлук, бе заведено дело в съд във Франкфурт, след като тя бе обвинена в незаконни твърдения за продуктите си. Според съда болестите включват дори и слаби или временни промени в нормалното състояние на тялото. Хранителни продукти и напитки не може да бъдат рекламирани като способни да предотвратяват или лекуват болести, се добавя в решението. \"Информацията за хранителен продукт не може да приписва каквито и да е свойства за предотвратяване, третирани или лекуване на човешки болести или да създава впечатление за подобно свойство\", се посочва още в решението на висшия регионален съд, според което \"под болест трябва да се разбират дори и слаби или временни нарушения в нормалното състояние или нормалната дейност на тялото\". Това включва умора, гадене или главоболие, често свързвани с махмурлука, които компанията, неназована в решението, твърди, че нейните продукти може да лекуват.", "date": "2019.09.24", "title": "Махмурлукът е болест, реши германски съд"}
{"url": "https://www.dnevnik.bg/evropa/regioni/2019/09/24/3966268_da_otvorish_fabrika_na_10_septemvri/", "text": "Като няма, направи си. Това е мотото, което Пламен Панчев е следвал цял живот. След като стои в основата на създаването на прословутата вече \"Тракия икономическа зона\" (ТИЗ), сега Панчев иска да се пребори със следващото предизвикателство - липсата на кадри за компаниите в тази зона. Затова заедно с колегите си от зоната и новото й име \"Тракия тех\" отварят обучителен център за индустриални кадри, разказва \"Капитал\". Той започна работа на 10 септември 2019 г. и събира около 200 обучаващи се души в общо 11 зали - една за тренировъчно обучение и десет за теоретично, а целта е в него да се квалифицират, преквалифицират и обучават кадри от цялата страна.  Панчев слага концептуалните основи на проекта още през 2017 г. Тогава сдружението кандидатства по оперативна програма \"Иновации и конкурентоспособност\" 2014 - 2020, приоритетна ос 2 \"Предприемачество и капацитет за растеж на МСП\" по процедура \"Развитие на клъстери в България\". Тя се осъществява с финансовата подкрепа на Европейския съюз чрез Европейския фонд за регионално развитие.  Общата стойност на проекта е 1.754 млн. лв., като безвъзмездната финансова помощ е в размера на 1.243 млн. лв., а съфинансирането от страна на ТИЗ е 40% от сумата - 510 хил. лв. Основната цел на проекта е \"да се повишат конкурентоспособността, бизнес развитието и експортният потенциал на Сдружение \"Клъстер Тракия икономическа зона\". Накратко: да се събудят още нови възможности, тъй като Пловдив ври и кипи и започва да отеснява. Затова е нужно да се създават нови възможности за създаване на кадри и развитие на нови сфери в зоната. Средствата са използвани за подготовка на инфраструктурата на сградата, както и за техниката, която е избирана със съдействието на индустриалните гиганти в региона. Домът на индустриалните роботи Центърът за професионално обучение \"Тракия\" всъщност е първият такъв в страната, който ще обслужва бизнеса в индустриална зона на Пловдив. По предварителни разчети обучаваните всяка година ще са над 600, като амбицията е те да се увеличават с времето.  Центърът се състои от 10 зали за теоретично обучение, един тренировъчен център за изграждане на фундаментални знания и компетентности в различни, основни за индустриалното производство, области и специални умения в работата, обслужването и проектирането на мехатронни системи със средна и висока степен на автоматизация. Това включва SCADA системи за автоматизация, локално и отдалечено управление на индустриални процеси и ОВиК, сградна автоматизация, енергийна ефективност в пневматичните системи, създаване на техническа и обслужваща документация, разчитане на документация и др. В проекта е предвидено и купуването и въвеждането в експлоатация на дълготрайни материални и нематериални активи за предоставяне на обучения, посредством IT решения. Очакванията са това да доведе до по-добър финансов резултат от работата, както и самите фирми от клъстера да успеят да повишат производителността, конкурентоспособността и потенциала си за развитие. Нуждата от подобен център се изразява най-вече в това, че индустрията в България се развива доста бързо, а предприятията изостават, сблъсквайки се с текучество и липса на квалифициран персонал. Доста от тях постоянно наемат нови хора, които трябва да обучават (а това е неизбежно заради специфичния вид на работата), и по този начин губят доста време и енергия. \"Може да се каже, че това е един център, в който имаме техника, еднаква с тази, която се използва във всички производства - пневматика (механизми, използващи сгъстени газове за работа), хидравлика (механизми, създаващи енергия чрез течности под налягане), автоматизация и др.\", коментира пред \"Капитал\" Марко Иванов, който е един от ръководителите на проекта. \"Участват много известни фирми като Schneider Electric и ABB и техниката, на която обучаваме, е тази, по която обучават самите те. Това значи, че не е предназначена за учебни цели, а отговаря на реалната в самото производство\", уточнява Иванов. Според него чувството е съвсем различно, когато обучаващите имат възможност да се запознаят с една машина, която ще използват в реални бъдещи условия. Предвижда се и друг филиал на центъра с по-леко оборудване, което ще бъде разположено в самия град. В момента се работи и по създаването на клон на в индустриална зона \"Куклен\" заради новите производствени предприятия. Очи в очи с машината За да е по-ефективно, обучаващите ще бъдат разделени в по-малки групи, за да може на всеки от служителите да се обърне максимално внимание. Те ще имат възможност да се запознаят с техниката, която ги интересува, \"от първо лице\", а това е един от най-устойчивите методи при такъв тип вътрешни обучения. Ръководителите на проекта са се договорили с лектори от различни университети, както и с участници в индустриалното производство и преподаватели в професионални гимназии, които да обясняват материята. Образованието ще бъде теоретично и практическо - като според Иванов \"едното е неразделна част от другото\". \"Първо трябва да преценим на какво ще ги обучаваме и после да им дадем възможност да разберат как работи, за да се научат как да реагират\", обяснява той. Проектният екип се състои от петима души, като има още и административен персонал, както и четирима преподаватели по съответните дисциплини, които ще се преподават - това са пневматика и електропневматика, хидравлика, електрозадвижване, роботика и индустриални контролери, вакуумни системи, основни системи на автоматизиране, дизайн на пневматични и електропневматични системи, хидравлика и електрохидравлика и др. Техническата база на центъра е доста богата - в него ще има отдели, които симулират самото производство, системи с пневматични, хидравлични и автоматични задвижвания, центрове с електрически двигатели, които се използват за по-прецизни индустриални роботи в реална производствена среда. В допълнение центърът ще разполага и с комбинация от техника, която различи фирми произвеждат - например робот от ABB ще се задвижва с части на HMC. Самите обучения ще бъдат къси, стегнати, с по-малко теория и строго профилирани в сферата, за която са насочени. \"Едно базово обучение по хидравлика например се извършва в рамките на две седмици, за да могат обучаващите се да добият нужната информация и да работят с машините. Освен това, ако възникнат аварийни ситуации, те ще могат да реагират адекватно, а така самият модел на производство по-малко ще се възпрепятства\", казва Иванов. Всички големи са тук Обучителният център ще работи най-вече с чуждестранни компании, като засега всички индустриални гиганти в ТИЗ и всички по-големи индустриални предприятия в България са проявили силен интерес към провеждането на обучения в него. Проектът в същността си е отворен и това позволява на всяко предприятие в зоната да участва пряко в специфицирането и предоставянето на техническото оборудване, с което иска да работят обучаващите се. \"Нямаме точна програма, по която да работим, предпочитаме да отговаряме на специфичните искания на всяка отделна компания и да ѝ предоставяме това, от което има нужда\", обяснява Иванов. Той уточнява, че средствата за обучение са за сметка на компаниите, които вдигат по този начин знанията и работната квалификация на персонала си, инвестирайки в него. Заради развитието на индустрията много хора от различни краища на България идват в Пловдив, но на практика не са готови да влязат в едно производствено предприятие. Точно това е големият проблем, който екипът се надява да разреши. На въпроса от какви кадри има най-голяма нужда Иванов отговаря, че това са операторите на машини в индустриалното производство. Тези, които желаят, могат да бъдат обучени допълнително, като целта е да се създадат и автономни работни групи, които могат да бъдат поддържащ персонал в едно предприятие и да реагират бързо и на място. Гимназиите също Екипът на обучителния център отправя и по-мащабен поглед в бъдещето. Една амбициозна идея е разширяването на проекта към професионалните гимназии в района (които са общо 7). Той ще бъде отворен за посещения от страна на учениците още от септември, но после може да се използва за място, където да се изнасят отворени уроци - някои от гимназиите вече са отправяли запитвания дали може да използват центъра като част от дуалните си обучения. Заместник-кметът на Пловдив Стефан Стоянов, който е допринесъл до голяма степен за изграждането на идеологията на центъра, също ще съдейства в тази насока. Целта му е да предизвика интерес в ръководствата на самите гимназии. Проблемът е, че голяма част от учителите се плашат от новите технологии и обучителни програми. Мнението на Иванов обаче е, че такива са нужни, за да има приемственост - някой трябва да научи първо тях, за да могат после да преподават в училище или в университета. Това всъщност е една от програмите на обучителния център. Да се учат учителите. Друга цел на екипа е да оборудва в самите учебни заведения няколко специализирани лаборатории, за да може да се вдигне нивото на средното образование. Някои от компаниите вече си партнират с гимназиите и провеждат обучения, затова и подобна инициатива би им била от голяма полза. \"Преговаряме с всички седем професионални гимназии - по електротехника, механотехника, машиностроене, дървообработка, хранително-вкусова промишленост и битова техника, но идеята да се интегрират зависи и от тях. За тях има два проблема - липса на ученици и липса на съвременно оборудване. А тук стигаме до въпроса за финансиране\", разказва Иванов. Екипът на обучителния център иска да помогне и на докторантите в университетите, които страдат от липсата на добро заплащане и се налага да живеят само с минимална стипендия. Една благоприятна възможност за тях би било например преподаването в професионалните гимназии и впоследствие в обучителния център. Засега в него ще преподават лектори от двата технически университета в Пловдив - филиалът на Техническия университет и Университетът по хранителни технологии. За един интегриран проект В България има създадени над 2200 обучителни центъра, които са разчитали на различни програми за европейско и държавно финансиране, разказва Иванов.  \"Това, което правим ние, е да започнем от нуждата на самите предприятия, с част от тях сме избирали техниката, като имаме публично-частно финансиране. Идеята ни обаче е да развием нещата така, че нивото на образованието да се вдигне. Ние не можем да се наречем образователен център, по-скоро сме център за обучение. Но ще искаме да се включим максимално и за подобряване на образованието. Особено в средното, защото там е големият проблем в цяла България\", разказва той. Тъй като екипът държи да изпълни амбициозния си план да завърши целия интегриран проект за общо пет години, вече обмисля варианта да кандидатства и по други европейски програми, за да реши финансовите предизвикателства. Засега е в добри партньорски отношения с общините и води преговори с министерствата на финансите и на отбраната. \"Те са готови да ни помогнат, но все още не знаем дали тази помощ ще се изрази в парични средства, или ще е на методическо ниво. Важно е желанието за съдействие\", обяснява ръководителят.  Въпреки краткия срок от пет години ръководителите на проекта се надяват да постигнат всички цели и дори да започнат да се занимават и с изследователска дейност. И Пловдив също е само началото. Идеята е този център да се \"клонира\" и на други места.", "date": "2019.09.24", "title": "Да отвориш фабрика на 10 септември"}
{"url": "https://www.dnevnik.bg/zelen/2019/09/24/3967221_fotogaleriia_esennata_migraciia_durankulak_i_oshte/", "text": "Докато вчерашното есенно равноденствие накара хората да се сбогуват със съжаление с лятото и да приветстват есента, птиците започнаха да се подготвят за смяната на сезоните от август, когато мигриращите видове започват преселването си към по-топли страни. От август до октомври Българската академия на науките и сдружение \"Балкани\" провеждат първи лагер за мониторинг на Виа Понтика край Дуранкулашкото езеро, което е важна зона за защита на птиците от европейската мрежа \"Натура 2000\".", "date": "2019.09.24", "title": "Фотогалерия: Есенната миграция, Дуранкулак и още малко лято"}
{"url": "https://www.dnevnik.bg/zelen/2019/09/24/3967350_dnes_zeleniiat_poias_chestva_dostupa_do_ogranichavani/", "text": "Днес природозащитни организации и паркови дирекции отбелязват Деня на Международния Зелен пояс с няколко събития в пограничните райони на Беласица, Сакар и Странджа. В Беласица Българска фондация \"Биоразнообразие\" и дирекцията на природен парк \"Беласица\" организират няколко събития - дискусия с партньори от Гърция и Северна Македония в сградата на Дирекцията на българския Природен парк \"Беласица\" в с. Коларово и Празник на Дните на Зеления пояс в село Габрене с кратка екскурзия, посещение на Етнографската колекция в Габрене и кулинарна и фолклорна програма. В село Маточина в Сакар историческият музей на Свиленград и сдружение \"Зелени Балкани\" можете да видите изложба \"Сакар - Земя на съкровища\". Гранична точка между България и Турция, днес селото привлича туристи и историческата крепост Букелон, тракийската скална църква и красивата природа на зона \"Сакар\" от европейската мрежа \"Натура 2000\". От 10 часа в Дирекцията на Природен Парк ,,Странджа\" в гр. Малко Търново от \"Зелени Балкани\" и дирекцията на българския природен парк организират работна среща, посветена на 30-годишнината от Зеления пояс. Инициативата за честване и популяризиране на запазената природа и култура в граничните райони на страните на Източния и Западния политически блок, разделени от Желязната завеса, се организира от европейска асоциация, в която има и две български членуващи организации - Българска фондация \"Биоразнообразие\" и сдружение \"Зелен Балкани\". В България част от Зеления пояс са Странджа, Сакар, Родопите, Беласица, Огражден, Осоговска и Руй, които някога са били ограничени за достъп зони по пътя на разделящата ,,Желязна завеса.\" В българските гранични райони са идентифицирани и едни от най значимите зони от мрежата \"Натура 2000\" за страната. Това са например Странджа, Дервентските възвишения, Сакар, Марица, Тунджа, Родопите, Беласица, Осоговска планина, Руй и много други, съхраняващи рядко за контентинета биоразнообразие. Странджа и Беласица имат и статут на национални природни паркове и пазят уникални незастроени плажове, стари гори и редки цветя. Повече за Зеления пояс и неговата природа можете да видите  тук .", "date": "2019.09.24", "title": "Днес Зеленият пояс чества достъпа до ограничавани от \"Желязната завеса\" райони"}
{"url": "https://www.dnevnik.bg/bulgaria/2019/09/24/3967402_nacionalisti_poiskaha_nakazanie_za_sudiiata_osvobodil/", "text": "Решението за предсрочно освобождаване на австралиеца Джок Полфриймън, осъден за убийството на студента Андрей Монов през 2007 г., доведе до протест днес, искане за наказание за председателя на съдебния състав, както и до опит за административно спиране на решението на съда. В края на миналата седмица Апелативният съд  освободи предсрочно Джок Полфрийман , на когото оставаше да излежи 6 и половина години от 20-годишната му присъда. Повече за мотивите на съда –  тук . Полфрийман бе освободен от затвора и е настанен в центъра за чужденци в Бусманци  в очакване да получи  временен паспорт.  Тази сутрин ВМРО внесе във Висшия съдебен съвет (ВСС)   - председател на тричленния състав, който миналата седмица постанови да бъде предсрочно освободен Полфрийман. \"Сигналът ни е заради съмненията в безпристрастността на съдията. Смятаме, че решението противоречи на морала и справедливостта, и искаме да бъде преразгледано. Считаме, че тези съдии не са спазили етичния кодекс и следва да понесат своите дисциплинарни отговорности\", заяви председателят на националния младежки комитет на ВМРО адв. Михаил Петров, цитиран от пресцентъра на партията. Депутатът Юлиан Ангелов (\"Обединени патриоти\"/ВМРО), който също присъства на внасянето на сигнала, заяви, че определени съдии \"изпълняват външни поръчки\", а Българският хелзинкски комитет защитава убийци и спомага за тяхното предсрочно освобождаване\". Междувременно   срещу предсрочното освобождаване на Джок Полфрийман. Те носеха плакати с призиви \"Оставка на съдия Калпакчиев\" и \"Върнете убиеца Джок в затвора\". Лидерът на \"Атака\" Волен Сидеров заплаши с всекидневни протести, докато съдия Калпакчиев не подаде оставка и \"съдебният инспекторат не се заеме с него\". \"Този човек трябва да загуби права като съдия\", смята Сидеров, който  от трибуната обяви и кандидатирането си за кмет на София . По-рано днес бащата на убития Андрей Монов – Христо Монов, каза пред Би Ти Ви, че семейството ще се опита да спре освобождаването на Полфрийман чрез  . \"Още с отварянето на деловодството на главната прокуратура съпругата ми ще внесе жалба за възобновяване на делото\", каза Монов. Той обясни, че с внасянето на иска съдът е длъжен да върне Джок Полфрийман обратно в затвора и така ще се спре определението за освобождаването на австралиеца.  По думите на Христо Монов съдът е трябвало да излезе с решение за предсрочното освобождаване, а не с определение – акт, който не можело да се обжалва. Според него с постановлението за предсрочно освобождаване на австралиеца съдиите са нарушили закона и \"се покриха с позор за цял живот\". Христо Монов нарече двама от съдиите, подписали определението (Калин Калпакчиев и Весислава Иванова, по думите на Монов третият съдия - Виолета Магдалинчева, е подписала с особено мнение, но това не отговаря на истината), \"лош материал\" и заяви, че тяхното място не е в съдебната система.", "date": "2019.09.24", "title": "Националисти поискаха наказание за съдията, освободил предсрочно Полфрийман"}
{"url": "https://www.dnevnik.bg/sport/2019/09/24/3967394_video_nai-dobroto_ot_pirin_ultra_2019_v_3_minuti/", "text": "Планинският ултрамаратон \"Пирин ултра\"  завърши с победи за французина Бенят Мармисоле и холандката Рагна Дебатс . Организаторите представиха видео в 3 минути, което показа най-важните моменти от вълнуващото състезание. \"Тази победа е сбъдната мечта. Миналата година много харесах състезанието, защото това е едно силно предизвикателно трасе сред красив национален парк. Пейзажите са прекрасни и имам такъв хубав спомен от миналата година, че исках да се върна и отново да бягам по това трасе\", каза Мармисоле. \"Пирин ултра\" предложи на участниците три трасета - 160 км, 66 км и новото – 38 км.", "date": "2019.09.24", "title": "Видео: Най-доброто от \"Пирин ултра 2019\" в 3 минути"}
{"url": "https://www.dnevnik.bg/bulgaria/2019/09/24/3967375_s_otvoreno_pismo_shefut_na_bnr_svetoslav_kostov_dade/", "text": "В отворено писмо, разпратено до медиите днес, директорът на Българското национално радио (БНР) Светослав Костов дава знак, че не възнамерява да се оттегли от поста си  след тежките обвинения на журналисти за натиск  над решенията му, отрича да е налагал контрол върху свободата на словото и заплашва със съд всички, които \"са упражнявали\" върху името му. Отвореното писмо е първият коментар на директора на БНР, след като журналисти от редколегията на програма \"Хоризонт\"   разказаха на среща със Съвета за електронни медии (СЕМ) за оказван върху него натиск за сваляне от ефир на водещата на сутрешния блок Силвия Великова и смяната на ресора й - съдебна система, където тя е известна с критичната си позиция към работата на прокуратурата. Самата Великова цитира свой разговор с директора, според който   четирима души, чиито имена той отказал да назове, се обадили за отстраняването й . Съветът обяви, че  ще сезира прокуратурата за изнесените факти , досега не е известно да е започнала проверка на изнесеното от журналистите. В петък  редколегията на \"Хоризонт\" поиска оставката на Светослав Костов  заради скандала около Великова и последвалото близо  петчасово спиране на \"Хоризонт\" на 13 септември . Регулаторите -  СЕМ  и  Комисията за регулиране на съобщенията , вече оповестиха, че ще санкционират радиото за прекъсването на ефира, за което ръководството на радиото даде разнопосочни обяснения, които бяха  отречени от прокурорската проверка  по случая. В отвореното си писмо днес Светослав Костов не отговаря по същество на отправените му обвинения, но заявява, че в радиото има \"тревожна ситуация\" и уточнява, че то е \"подложено на атака, която създава условия за противопоставяне на хората в БНР и уронва престижа на една авторитетна медия\". Тази ситуация по думите му довела до това няколко човека да използват уважаван орган като СЕМ за \"проводник на лични интереси, клевети и недоказани твърдения\". \"Няма да позволя 20 години кариера в медиите, в която неведнъж съм доказвал професионалните си качества, да бъде опетнена от група хора и няколко медии\", декларира Костов. Той заявява, че под никаква форма не е упражнявал контрол върху словото и публичното общуване, и посочва като доказателство програмното съдържание на радиото през последните дни. Директорът посочва, че всяко желание за промяна на статуквото ще среща силна съпротива, но той е абсолютно убеден в правотата си: \"Не сме отстъпили от волята си за промени, защото отдавна има нужда от тях. Това искат и близо 1300 служители, работещи всеки ден всеотдайно за радиото.\" Шефът на радиото подчертава, че ще потърси отговорност в съда на \"всички, които се упражняваха през последните дни върху моето име, достойнство и професионални качества\", и се зарича да направи всичко възможно да запази \"независимостта, свободата на изразяване на мнение и доверието към обществената отговорност, която носят журналистите в БНР\". \"Вярвам във всички работещи в БНР, вярвам в екипа, сигурен съм, че ще излезем по-силни от тази криза. Радиа много, БНР е едно!\", завършва отвореното писмо. В петък СЕМ ще се събере на заседание, на което да обсъди ситуацията в БНР, обвиненията на редколегията и  бъдещето на Светослав Костов начело на радиото . Според юристи медийните надзорници трябва да преценят дали случилото се в държавното радио отговаря на хипотезата на чл. 67 от Закона за радиото и телевизията, според който мандатът на генералния директор се прекратява предсрочно, ако \"извършва или допусне извършването от други лица на груби или системни нарушения на разпоредите относно принципите на дейността на медията\" .", "date": "2019.09.24", "title": "С отворено писмо шефът на БНР Светослав Костов даде знак, че остава на поста си"}
{"url": "https://www.dnevnik.bg/sviat/2019/09/24/3967384_rusiia_obvini_sasht_che_ne_izdavat_vizi_na_10_delegati/", "text": "Руските власти връчиха протестна нота на посолството на Вашингтон в Москва, след като обявиха, че Съединените щати не са издали визи на част от делегатите за Общото събрание на ООН. Това съобщиха ТАСС и \"Ройтерс\", а някои руски издания говорят за задаващ се \"визов скандал\". Става дума за осем души от комисии, отговарящи за международните въпроси в двете камари на парламента, и двама служители на руското външно министерство. Сред тях са председателят на комисията в сената Константин Косачов, оглавяващият същата комисия в Думата Леонид Слуцки и (според \"Комерсант\") главният преводач и ръководител на администрацията на външния министър Сергей Бутин. В Москва обещават, че това ще е главната тема на разговорите на руския първи дипломат Сергей Лавров и американския му колега Майк Помпео във Вашингтон, предава \"Интерфакс\". Според Косачов случаят е \"възмутителна акция\" и \"антируска стъпка\" - по думите му американската страна не е оформила документите в срок и това е направило невъзможно пътуването на делегатите до САЩ. Ако визите не се издадат възможно най-скоро, визитата няма да е възможна. Говорителят на външното министерство Мария Захарова пък обяснява, че американските власти са се позовали на \"технически характер\" на проблема или ненавременно подадени документи, но отрича това да е вярно. Сесията тази година официално започна на 17 септември и ще продължи до петък, 27 септември.", "date": "2019.09.24", "title": "Русия обвини САЩ, че не издават визи на 10 делегати в ООН"}
{"url": "https://www.dnevnik.bg/razvlechenie/2019/09/24/3967403_shedyovur_na_chimabue_be_otkrit_v_kuhniata_na/", "text": "Картина от ранния Ренесанс на флорентинския художник Чени ди Пепо (Джовани) Чимабуе бе открита в кухнята на възрастна жена близо до Париж, твърди експертът Ерик Туркин пред френския вестник \"Фигаро\". Творбата на художника от XIII век, известен с това, че преподава занаята си на Джото, е оценена между 4 и 6 млн. евро. Произведението е собственост на жена от северното френско градче Компиен. Тя я била окачила на стената между кухнята и всекидневната си. Поставена била точно над котлона й за готвене, разказва \"Гардиън\". Френската собственичка на картината смятала, че тя е просто доста стара религиозна икона, докато не я занесла в местната аукционна къща, за да бъде оценена. Смята се, че картината е част от голям диптих, датиращ от 1280 г., когато Чимабуе, известен още като Чени ди Пепо, рисува осем картини, изобразяващи страстите и разпятието Христово. Една от сцените от творбата се съхранява в Националната галерия в Лондон, а друга е част от колекцията \"Фрик\" в Ню Йорк. Частта, която е в Националната галерия, също се смяташе за загубена от векове, но е открита случайно, когато британски аристократ разчиства завещаното от предците си в Съфолк. Тя е дарена на държавата през 2000 г. Изкуството в ранния Ренесанс е силно повлияно от византийското изкуство, което и до днес се прави в подобен стил на фона на златна боя. Въпреки това тестовете, проведени с инфрачервена светлина, показват, че \"безспорно картината е създадена от същата ръка\", подобно на другите познати досега творби на Чимабуе, твърди експертът Туркин. Картината ще бъде продадена на търг в аукционна къща Acteon в Сенлис, северно от Париж, на 27 октомври.", "date": "2019.09.24", "title": "Шедьовър на Чимабуе бе открит в кухнята на възрастна французойка"}
{"url": "https://www.dnevnik.bg/sviat/2019/09/24/3967408_feisbuk_kupi_startup_za_kontrol_na_kompjutri_s/", "text": "Фейсбук\" (Facebook) съобщи, че е купил нюйоркския стартъп \"Си Ти Ар Ел лабс\" (CTRL-labs), който проучва начини как хората да общуват с компютрите, като използват мозъчни сигнали, предаде \"Ройтрес\". Си Ен Би Си оценява сделката на 1 млрд. долара, като се позовава на добре информиран източник. Вицепрезидентът на \"Фейсбук\" ЕйАр/ВиАр Андрю Босуърт обяви сделката в съобщение в социалната мрежа. CTRL-labs ще се присъедини към \"Риалити лабс\" на \"Фейсбук\", уточни Босуърт, без да посочи финансови подробности за сделката. Според информации в медиите CTRL-labs работи в областта на когнитивната психология и машинното самообучение, за да създаде механизъм за взаимодействие, чрез който хората да могат да контролират и работят с компютрите чрез мисълта си. Устройството на компанията, което се носи на китката и е на етап разработка, използва сензори за проследяване на жестовете и ще действа като вход на данни. /БТА", "date": "2019.09.24", "title": "\"Фейсбук\" купи стартъп за контрол на компютри с мозъчни сигнали"}
{"url": "https://www.dnevnik.bg/evropa/2019/09/24/3967410_britanskiiat_vurhoven_sud_djonsun_nezakonno_e_sprial/", "text": "Британският върховен съд реши, че премиерът Борис Джонсън е действал незаконно, когато е посъветвал кралица Елизабет да замрази работата на парламента само няколко седмици преди Брекзит, предаде \"Ройтерс\". \"Решението да се посъветва Нейно Величество да прекрати работата на парламента бе незаконно, защото имаше като последица осуетяване или предотвратяване на възможността на парламента да осъществява конституционните си функции без разумна обосновка\", заяви председателят на Върховния съд Бренда Хейл. Решението бе взето единодушно. Хейл обяви още, че действието на Джонсън за временно разпускане на парламента е \"недействително и без последици\". По думите й това означава, че на практика парламентът все още заседава и от ръководството и членовете на двете камари зависи кога да се съберат.  В края на миналия месец британската кралица Елизабет Втора  даде съгласието си  Борис Джонсън да \"замрази\" работата на парламента от 9 септември до 14 октомври и по този начин премиерът драстично ще ограничи възможността депутатите да блокират плановете му да изведе страната от Европейския съюз на 31 октомври без сделка. Използваната процедура, известна като пророгация (временно отлагане на парламентарната сесия), е без прецедент по мащаба си от 1945 г. и никога не е била използвана с подобни мотиви. Досега замразяването на дейността е било обикновено за по-малко от седмица някъде през пролетта, а не за 5 седмици, и то в навечерието на най-драматичното от десетилетия насам събитие в британската история. Приветствайки решението на съда, председателят на Камарата на общините Джон Бъркоу каза, че тя трябва да се свика незабавно и че спешно ще се консултира с партийните лидери. Лидерът на опозиционната Лейбъристка партия Джереми Корбин призова премиера да обмисли позицията си и да свика нови избори. По думите му Джонсън трябва да стане най-кратко управлявалият лидер и лейбъристите са готови да сформират правителство.", "date": "2019.09.24", "title": "Британският Върховен съд: Джонсън незаконно е спрял работата на парламента"}
{"url": "https://www.dnevnik.bg/sviat/2019/09/24/3967409_klimatichnata_sreshta_na_oon_mnogo_obeshtaniia_no_ne/", "text": "Финландия ще бъде първата индустриализирана нация, която абсорбира повече въглерод, отколкото излъчва; Индия ще употребява повече възобновяема енергия; Пакистан ще засади 10 млрд. дървета в идните пет години; Гърция ще забрани пластмасата за еднократна употреба до 2021 г. Това са част от обещанията, дадени от  климатичната среща на ООН  – но проблемът е, че най-големите и най-замърсяващи държави не поемат кой знае какви ангажименти, а лидерите им дори не бяха поканени да говорят на събитието. Например американският президент Доналд Тръмп, чиято администрация неведнъж е блокирала инициативи за борба с климатичните промени. Той се появи все пак за кратко, разминавайки се с активистката Грета Тунберг. \"Тази среща трябваше да е повратна точка. Но станахме свидетели на изключителна липса на всеотдайност от най-големите и най-богати замърсяващи държави, които продължават да предприемат нищожни мерки срещу криза, която е въпрос на живот и смърт\", коментира Харжит Синг от благотворителната организация ActionAid. \"Иска ми се на моето място да седеше  лидер от Г-20 , който обещава двойно повече\", каза пред фондация \"Томсън Ройтерс\" Кейт Хемптън от Children's Investment Fund Foundation. \"Ако не можем да ускорим многото решения, които имаме и сега, какво изобщо правим?\" Какво прави бизнесът Близо 90 големи предприятия в сектори от хранителния до телекомуникациите са се ангажирали да намалят отделяните  парникови емисии  като част от нова кампания, целяща мултинационалните компании да подкрепят бъдеще с ниски нива на въглероден диоксид, предаде агенция \"Ройтерс\". Коалицията от правозащитни групи \"Ние сме решителни\" (We Mean Business) съобщи, че десетки компании са се присъединили към инициативата през двата месеца преди срещата. \"Сега се нуждаем много повече компании да се присъединят към движението, изпращайки ясен сигнал, че пазарите се променят\", заяви в съобщение генералният секретар на ООН Антониу Гутериш. \"Ние сме решителни\" уточни, че сега в акцията участват 87 компании с обща пазарна капитализация 2.3 трилиона долара. Някои компании в коалицията се съгласиха да намалят въглеродните си емисии до нула до 2050 година, включително швейцарската \"Нестле\" (Nestle), френските \"Сен-Гобен\" (Saint-Gobain) и \"Л'Ореал\" (L'Oreal). Други компании посочиха, че ще съобразят дейността си с целта за ограничаване на повишаването средната глобална температура до 1.5 градуса по Целзий, както е договорено в Парижкото споразумение за климата от 2015 година. В същото време четири пети от най-големите компании на света няма да изпълнят условията на договора от Париж, показва анализ на Arabesque S-Ray, цитиран от в. \"Гардиън\". Проучване на близо 3000 компании открива, че само 18% са обявили публично планове, които съвпадат с целите на споразумението. Бизнесът \"може да изглежда сякаш ограничава влиянието си върху климатичните промени\", но много компании крият пълния размер на емисиите си, за да не загубят инвестиции, коментира главният изпълнителен директор на Arabesque S-Ray Андреас Файнер. ", "date": "2019.09.24", "title": "Климатичната среща на ООН: много обещания, но не от най-големите замърсители"}
{"url": "https://www.dnevnik.bg/sviat/2019/09/24/3967423_ispanski_sud_razreshi_franko_da_bude_ekshumiran_i/", "text": "Испанското правителство има право да ексхумира останките на генерал Франсиско Франко от националистически мавзолей и да го препогребе в обществено гробище, реши Върховният съд на страната. Решението следва обявените още миналата година планове на социалистическия кабинет на Педро Санчес, които обаче срещнаха съпротивата на семейството на Франко. Обжалване отложи плана, насрочен за 10 юни, с няколко месеца. Мащабният мемориален комплекс Долината на падналите е построен по времето на Франко по негова заповед. Там са погребани над 33 хил. души, загинали по време на гражданската война (1936 - 1939 г.) с 500 хил. жертви. Въпрос на интерпретации Санчес и други от партията му обаче обещаха, преди да поемат властта, че ще препогребат Франко в общественото гробище \"Ел пардо\". Според управляващите, които се надяват да спечелят вторите за година парламентарни избори на 10 ноември, не може диктатор да почива в мир до войници, загинали за родината си. Семейството на Франко не приема това и ще обжалва пред Конституционния съд, пише \"Ел паис\". Именно жалба от близките отложи ексхумацията. Съдебният състав обаче отхвърли възраженията единодушно на днешното си заседание. Спорът къде да бъде погребан продължава от десетилетия. Режимът му приключи през 70-те години, но според някои испански и чужди наблюдатели много дебати за това как Испания да чете близкото минало тепърва предстоят. Леви политици и анализатори обвиняват консервативната Народна партия (управлявала до миналата година, преди Санчес да дойде на власт), че все още угажда на възгледите на привърженици на франкизма, които са част от електората ѝ.", "date": "2019.09.24", "title": "Испански съд разреши Франко да бъде ексхумиран и препогребан"}
{"url": "https://www.dnevnik.bg/sport/2019/09/24/3967437_avstraliec_sus_sedem_poredni_pobedi_e_veroiatniiat/", "text": "Австралиецът Марк де Мори е вероятният следващ съперник на българския професионален боксьор Кубрат Пулев, съобщава ESPN. Очаква се двамата да се изправят един срещу друг на 9 ноември в Калифорния. Де Мори, който е на 37 години, е в серия от седем поредни победи, откакто загуби от Дейвид Хей през 2016 г. Тогава австралиецът беше нокаутиран още в първия рунд. Общо в кариерата си Де Мори има 37 победи. Пулев е официален претендент на Международната боксова федерация (IBF) и очаква победителя от реванша между световния шампион Анди Руис и Антъни Джошуа. Преди това обаче българинът трябва да спечели мача си в началото на ноември. Последният двубой на Пулев беше  победата му срещу румънеца Богдан Дину в Калифорния в края на март . \"В близко бъдеще хората ще видят, че новият световен шампион ще е Кубрат Пулев\",  каза наскоро българинът .", "date": "2019.09.24", "title": "Австралиец със седем поредни победи е вероятният съперник на Кубрат Пулев"}
{"url": "https://www.dnevnik.bg/politika/2019/09/24/3967411_listata_na_demokratichna_bulgariia_za_sofiia_juristi/", "text": "Очаквано бившият председател на Софийския районен съд  Методи Лалов  е водач на листата на \"Демократична България\" с кандидати за общински съветници в Столичната община. Втори е кандидатът за кмет на София и председател на Камарата на архитектите в България  арх. Борислав Игнатов , а трети - актьорът Веселин Калановски, който е и в ръководството на \"Да, България\". На четвърто място в листата на \"Демократична България\", която бе регистрирана в 14 ч. днес в общинската избирателна комисия, е Марта Георгиева от ДСБ, която е общински съветник и в този мандат. Пети е съпредседателят на Зелено движение Владислав Панев, а шести е общинският съветник от ДСБ Иво Божков. Михаил Паргов от \"Да, България\", който работи като програмист, е седми в листата. Осми е природозащитникът Тома Белев, а девети - софтуерният инженер и член на \"Да, България\" Симеон Ставрев. Десети е председателят на ДСБ - София, Любомир Георгиев. Дългогодишният общински съветник от партията Вили Ликов оттегли кандидатурата си и обяви, че причина за това е съпротива от страна на отделни членове на ръководството на ДСБ - София. В листата са още музикантът от група \"Ревю\" Васил Гюров и един от юридическите консултанти на Камарата на архитектите Борис Милчев. Лидерите на \"Демократична България\" Христо Иванов и Атанас Атанасов обявиха, че очакванията на софиянци са за промяна. Според Иванов в София има много повече хора от подкрепящите \"Йорданка Манолова и Мая Фандъкова\". В Столичния общински съвет има 61 места, а по неофициална информация очакванията сред партиите в обединението са \"Демократична България\" да има 10-12 съветници. 1. Методи Орлинов Лалов 2. Борислав Александров Игнатов 3. Веселин Йорданов Калановски 4. Марта Руменова Георгиева 5. Владислав Панчев Панев 6. Иво Николаев Божков 7. Михаил Детелинов Паргов 8. Тома Георгиев Белев 9. Симеон Борисов Ставрев 10. Любомир Петров Георгиев 11. Яна Веселинова Тодоранова 12. Грети Иванова Стефанова 13. Пеню Витанов Пенев 14. Борис Силвестриев Милчев 15. Бойко Георгиев Димитров 16. Васил Костадинов Гюров 17. Бонка Сергеева Василева 18. Иван Бориславов Лалев 19. Виктор Лъчезаров Чаушев 20. Константин Петров Павлов 21. Елена Георгиева Спасова 22. Христо Вълчанов Вълчанов 23. Венцислав Весков Бенов 24. Петър Ясенов Маринов 25. Иван Георгиев Велов 26. Аделина Аркадиева Бенакиева-Иванова 27. Виктория Викторова Десова 28. Мария Любомирова Кавлакова 29. Александра Красимирова Стеркова 30. Калоян Василев Луканов 31. Виктор Генчев Минчев 32. Николай Толчев Толчев 33. Надежда Димитрова Бачева 34. Христо Христов Петков 35. Златина Пламенова Станкова 36. Мария Стойкова Ландова 37. Венелина Ангелова Николова 38. Ангел Иванов Диков 39. Георги Георгиев Чичков 40. Юлияна Миткова Искренова 41. Антон Ангелов Ангелов 42. Любен Стоянов Лачански 43. Мустафа Мустафа Емин 44. Тодор Василев Йорданов 45. Деница Петрова Кандиларова 46. Божидар Бранимиров Ибришимов 47. Стефан Ивов Манчев 48. Васил Василев Кънев 49. Георги Стефанов Кралев 50. Катя Костадинова Аспарухова-Радева 51. Димитър Валентинов Лазаров 52. Васил Наумов Бошнаков 53. Велислава Петров Паскалева 54. Искрен Цветославов Арабаджиев 55. Борислав Иванов Пелов 56. Добрияна Пламенова Скенарова 57. Маргарита Кирилова Игнатова 58. Велин Ангелов Пеев 59. Цветан Георгиев Георгиев 60. Тодор Иванов Топалов 61. Любомир Валериев Илчовски", "date": "2019.09.24", "title": "Листата на \"Демократична България\" за София: юристи, природозащитници и актьор"}
{"url": "https://www.dnevnik.bg/sviat/2019/09/24/3967447_filip_dimitrov_bulgari_se_samounijavat_kato_otkazvat/", "text": "                         - Верният отговор е: и да, и не. Полша и Унгария, колкото и малко да научавахме за тях, бяха вдъхновение. От месеци се държахме (аз поне) донякъде предизвикателно, като че е дошло времето да падне. Беше повече въпрос на чест. От друга страна, беше трудно да си представиш как точно ще стане това. - Знаех, че трябва да отпушим процеса и да променим веднага някои особено лоши закони. Затова и на 13 ноември, понеделника след свалянето на Тодор Живков, закачихме с колегата ми Константин Муховски прокламацията за незабавни законови и административни промени. Но за 10-30 години след това - не знам. Само знаех, че никак няма да е лесно. - Не бях мислел за партия. Смятах, че основавайки Адвокатски съюз (за което бяхме започнали да работим от края на октомври), ще имам(е) трибуна и средство за въздействие. След 10 ноември пишех устави на кого ли не. А след като Соломон Паси ме покани да напиша политическата декларация на Зелената партия, докато да се опомня, ме избраха за заместник-председател. После дойде декларацията ми \"Ние не се разграничаваме\" (от \"Долу БКП\" за разлика от позицията на председателя и говорителя на СДС). А на кръглата маса представих проекта за неотложни изменения в Конституцията (от БКП го бяха получили предварително и голяма част от него логично беше влязла в проектозакона, който обявиха на следващия ден). - Те са очевидни: кръглата маса, изборите за ВНС, оставката на президента Младенов и избора на Желю Желев, падането на Луканов. Това горе-долу следва същата логика, както и процесът в другите две страни с реална кръгла маса - Полша и Унгария. Разбира се, това ставаше с цяла година закъснение и компартията си беше взела поуки от развитията в Полша и Унгария, затова беше по-трудно. Изборите показаха, че в България комунистите вече са преодолели първата уплаха. Математически СДС имаше горе-долу толкова депутати, колкото и \"Солидарност\", но те бяха спечелили всички места, обявени за избори (1/3 от Сейма), а ние бяхме претърпели поражения на много места. Това до голяма степен се компенсира от оставката на Младенов, предизвикана с демонстрации и с \"Града на истината\" (подобно на налагането на парламентарно избираем президент в Унгария, което отстрани Пожгай от надпреварата). Затова лично аз настоявах след оставката на Луканов да се предизвикат нови избори, но СДС реши да се върне в парламента, а \"Подкрепа\" прекрати стачката си. - Всички хора правят грешки, но неизменното поставяне на този въпрос говори за неизживян марксизъм. Това, което прави марксистката доктрина така ограничена и плоска, е вярата, че обществото се развива от една предварително зададена социална конструкция към друга такава. За дейците остава да \"отгатнат\" правилно \"обществените закономерности\", т.е. какво да се прави и ако нещо не е наред, значи те са допуснали \"грешки\". Политиката е система от човешки избори (понякога дори не между добро и лошо, а между лошо и по-малко лошо) и да се мисли  , е полезно за стимулиране мисълта на студентите, но твърде несигурно занимание. Нерядко действия, които неутрализират възможността да стане нещо много лошо след години, се оценяват като причината за нещо по-малко лошо. - Аз не мога да раздавам билетчета за учебниците по история. Мнозина имаха своя принос, но накрая решава - може би не винаги справедливо - самата история, т.е. това, което по различни пътища се внедрява в колективното (без)съзнание. - България намери мястото си в западния свят, което впрочем достойните българи са се борели да ѝ осигурят през последните сто и петдесет - двеста години. Днес България е толкова европейска, колкото всички европейски страни. Това не значи да е богата колкото Франция или подредена колкото Германия. Още има и категории труд, които са много подценени. Но дори по отношение на доходите разликите не са така драстично големи, както ги описват, ако прибавим в оценката данъци, собственост, някои цени. \" \" е лозунг на недоволството, но не ни описва като нещастна държава, а ни поставя в една доста висока категория. Особено смущаващо е, че мнозина българи в неудовлетвореността си се самоунижават като отказват да се чувстват това, което са. Говорят за \"тях, европейците\", препоръчват равна дистанция спрямо тях (т.е. нас си) и например Русия, говорят за балансирано приемане на НАТО (т.е. на себе си) спрямо \"другите\", изобщо тегли ги към балканска неопределеност - онова, което достойните българи още през XIX век са отхвърляли. Тези, които работят целенасочено, за да стимулират такива чувства, едновременно с това разказват небивалици за времето на комунизма. - Живеем в свят на недоволство. Неприлично е да не искаш промяна, да не твърдиш, че всичко е объркано (такава държава няма), че всички, които те управляват, са корумпирани и безчестни. За всичко ми е виновна държавата, а аз се мисля като свестен само защото всички други са идиоти. Младите не могат да изпитват носталгия по нещо, което не са виждали. Те естествено не могат да си представят нито задушаващата атмосфера, нито печатите по бедрата, нито откритите листове, нито празните магазини. За тях такъв абсурден свят просто не е за вярване. Комунистическото минало им се привижда с всичко, което имат днес, благодарение на демокрацията плюс някакви твърдяни \"удобства\", които били загубени. Затова е важно да се изучава престъпният характер на комунистическия режим. А поне за някои от по-старите важи обяснението на онзи осемдесетгодишен телевизионен събеседник, който казва: \" Да оставим анекдота настрана. Разбирам, че повечето от тези, които някак си са успели да се справят по време на комунизма, не са престъпници и е мъчително да им докажем, че животът им е минал под знака на фалшиви и престъпни идеи. Затова и в Германия истинската морална денацификация дойде близо тридесетина години след края на войната. След тридесет години обаче тази деликатност вече е изчерпала смисъла си.", "date": "2019.09.24", "title": "Филип Димитров: Българи се самоунижават, като отказват да се чувстват европейци"}
{"url": "https://www.dnevnik.bg/analizi/2019/09/24/3967453_dali_silite_koito_stoiat_zad_geshev_i_oshte_desetina/", "text": "Дали силите, които стоят зад Гешев, латентно подкрепят Манолова и се противопоставят на Борисов? Това предположение прокънтява съвсем закономерно в края на една дълга поредица от въпроси, останали без отговор, пише Георги Лозанов в коментар за \" Дойче Веле \". София е под политическата хипноза на два предизвестени избора: за главен прокурор и за кмет на столицата. Отдавна се знае, че ако не стане чудо, главен прокурор на републиката ще е Иван Гешев, а на балотаж в столицата ще се явят Йорданка Фандъкова и Мая Манолова. Всяка предизвестеност обаче деморализира обществото, защото фактически обезсмисля правото му на избор. А това право е синоним на свобода. Изнервеност и криви огледала Още при самото ѝ обявяване единствената кандидатура за главен прокурор създаде усещане не за професионален подбор вътре в съдебната система, а за силово налагане отвън. И доведе до демократична изнервеност, която прерасна в протести. Местните избори пък са най-изнервящи за онези, които искат промяна (според национално проучване на \"Алфа Рисърч\" делът им е значителен). Но каква е перспективата пред тях в София, след като алтернатива на статуквото е не друг, а Мая Манолова, за която ляво-десният и политико-икономическият паритет е \"ракета носител\". И която неведнъж е олицетворявала неприятните му страни. Предизвестеността на изборите неминуемо деформира, а на моменти и оскандалява медийното им отразяване. Кривото му огледало трябва да покаже, че кандидатурата за главен прокурор - нищо, че е единствена - си остава резултат от демократична селекция. И нищо, че Мая Манолова е част от статуквото - тя въпреки това е борец срещу него. За целта критичните гласове трябва да бъдат заглушени (такова \"показно\" бе извършено напоследък със Силвия Великова в БНР), а на тяхно място да дойдат такива, които не задават трудни въпроси или поне безкритично приемат лесните отговори. Или както написа  Миролюба Бенатова  в текста си, в който разказа защо е станала шофьор на такси: \"Никъде не ми предлагат да задавам въпроси. Този жанр в репортерството върви към закриване\". Няколко въпроса за случващото се в България Затова тук задаваме няколко въпроса, които попадат в следните две групи: или са все още незададени, или са останали без убедителен отговор. Кои са четиримата, за които генералният директор на БНР признава пред Великова, че са го натискали да я свали от ефир? И защо в този случай въпросът \"Кой?\", адресиран към директора, не звучи както преди години - отново и отново, докато сам се превърне в отговор? Защо СЕМ не прекратява предсрочно мандата на въпросния генерален директор на основание чл. 67, ал. 1, т. 2 от Закона за радиото и телевизията: \"ако се установи, че извършва или допуска извършването от други лица на груби или системни нарушения на разпоредбите относно принципите за осъществяване на дейността на радио- и телевизионните оператори\". А първите два принципа са \"гарантиране на правото на свободно изразяване на мнение\" и \"гарантиране на правото на информация\". Какво по-грубо нарушение от това да свалиш под натиск журналист от ефир и да спреш за близо пет часа излъчването на основната програма на ръководеното от теб обществено радио? Въпросите към Манолова Въпросите към Мая Манолова, които слабо се чуват в традиционните медии, не са свързани нито с бъдещите ѝ занимания, ако евентуално стане кмет на столицата, нито пък с прекратената ѝ по този повод кариера на омбудсман, за която и без това се виждаше, че е просто трамплин към реална власт. За да бъде построен медийният ѝ образ на журналистически, а не на пиарски принцип, тя дължи на обществото отговори не за майките на деца с увреждания или за презастрояването, а за Пеевски, Орешарски, братя Галеви, Бареков, Ковачки и др., с които са се пресичали публичните и не дотам публичните ѝ маршрути. Общи фрази от типа \"Не се гордея с поведението си\" или \"Това е една от грешките в моята биография\" не просто не стигат - те са деликатна форма да се отклонят въпросите. Манолова е майстор в такива реторически виражи. Още се помни изказването ѝ: \"Ако това ще ви успокои, приемете, че аз съм предложила Делян Пеевски - и се успокойте\". Трябваше да изглежда, че е готова едва ли не на саможертва заради журналистите. А всъщност им съобщаваше между редовете, че няма да им съдейства да научат истината - иска просто да престанат да я търсят. Трудният въпрос, който тегне върху кандидатурата на Фандъкова, е защо ГЕРБ решава за трети път да постави точно нея в тази роля - и то след вълната от недоволство, предизвикана от ремонтите в центъра на София. За да чуеш, че продължава да има столичани, които искат, справедливо или не, да накажат някого за цвета на плочките пред \"Свети Седмочисленици\" или за \"перките\" по \"Граф Игнатиев\", е достатъчно да минеш оттам. Може, разбира се, издигането на кандидатурата ѝ да е жест към самата нея - заради устоялата ѝ на атаките персонална репутация. Или защото е лоялна към партията, а партията се отплаща със същото въпреки рисковете за вота. Но може да е (както при президентските избори) опит на ГЕРБ да се разтовари от власт, за да запази властта си. Още повече че един от смътните моменти в кампанията на Манолова са отношенията ѝ с Борисов - при избора ѝ за омбудсман той показа, че дежурните ѝ нападки изобщо не му пречат да я подкрепи. А и с днешна дата тя внимава да не се обвързва с БСП - независимо че преди време искаше да я оглави. Кой да ти каже Накрая един въпрос за датите: защо новият главен прокурор, който влиза в длъжност чак от началото на следващата година, финално трябва да бъде избран дни преди местния вот? Не е ли ясно, че когато изборът на единствения кандидат стане факт, несъгласните с него няма на кого друг да си го изкарат освен на управляващите? И първата възможност за това ще е именно местният вот - и преди всичко този в София. Така електоралният потенциал на градската десница с нейните симпатизанти, за който е една от главните битки между Фандъкова и Манолова, задочно ще бъде подарен от прокурора на втората. Значи ли това, че силите, които стоят зад Гешев, латентно подкрепят Манолова и се противопоставят на Борисов? Кой да ти каже. Особено ако никой не пита.", "date": "2019.09.24", "title": "Дали силите, които стоят зад Гешев? И още десетина въпроса"}
{"url": "https://www.dnevnik.bg/sviat/2019/09/24/3967438_trump_zamrazil_pomosht_za_ukraina_dni_predi_sporni/", "text": "Президентът на САЩ Доналд Тръмп е разпоредил да бъде замразена военна помощ за Украйна в размер на близо 400 млн. долара няколко дни преди спорен телефонен разговор със своя украински колега Володимир Зеленски. Това е разговорът, по време на който се предполага, че е поискал разследване срещу своя потенциален съперник на изборите догодина - демократа Джо Байдън, съобщиха американски медии, цитирани от \"Франс прес\" и БТА. Вестниците \"Вашингтон пост\" и  \"Ню Йорк таймс\"  писаха, че според високопоставени представители на администрацията на Тръмп през дните преди този разговор той лично е наредил на шефа на апарата си да замрази 391 млн. долара от предвидената за Украйна военна помощ. Източници на \"Ню Йорк таймс\", запознати с разговора със Зеленски, твърдят, че Тръмп многократно е призовал Зеленски да разговаря с адвоката му Рудолф Джулиани, който активно води кампания за разследвания, сключени от предишното правителство в Киев с представители на демократите по време на кандидатпрезидентската кампания. Служителите са били инструктирани да кажат на парламентаристите, че замразяването се дължи на \"междуведомствена процедура\", без да дават подробности, твърди  \"Вашингтон пост\" . Тръмп гневно отрече вчера да е упражнил натиск върху Украйна в опит да навреди на своя политически съперник Джо Байдън и отхвърли заплахата от импийчмънт въпреки все по-настойчивите призиви в този дух от страна на демократите. \"Не съм притискал изобщо\" Украйна, заяви Тръмп в кулоарите на Общото събрание на ООН в Ню Йорк. \"Джо Байдън и синът му са корумпирани\", обвини ги той в унисон с непотвърдени слухове за предполагаема корупционна афера в Украйна и за натиск върху прокурор. Имало е такъв разговор Американският президент вече потвърди, че е разговарял през лятото с украинския си колега за тази предполагаема афера, споменавайки изрично Джо Байдън и сина му Хънтър, работил за украинска газова група от 2014 г. Държанният глава отхвърля идеята за връзка между замразените помощи и отправените искания. В разговор, цитиран от \"Ню Йорк таймс\" от края на миналата седмица, той същевременно дава сигнал, че в такава връзка не би имало нищо нередно. \"Защо бихте дали пари на страна, която смятате, че е корумпирана?\" Опозицията подозира, че по време на разговора Доналд Тръмп се е възползвал от позицията си, за да накара Зеленски да разследва Джо Байдън, използвайки по-конкретно като лост за натиск военната помощ. Тази нова афера подхранва призивите за отстраняване на президента на САЩ от страна на демократите (по обвинение, че президентът може да е използвал властта си за личен интерес), отбелязва \"Франс прес\". В американското общество има призиви да се публикува разпечатка от разговора, но Тръмп допуска, че това би създало опасен прецедент. Самият Джо Байдън призовава това да се случи. Спирането на помощта за Украйна обърка мнозина във Вашингтон и Киев и според американски издания представители на администрацията се опитвали седмици наред да разберат какво се е случило. Става въпрос за военна помощ - 250 млн. долара от програмата на Пентагона за съдействие в сигурността на Украйна и 141 млн. от тази за Държавния департамент за военно финансиране.", "date": "2019.09.24", "title": "Тръмп замразил помощ за Украйна дни преди спорни искания към Зеленски"}
{"url": "https://www.dnevnik.bg/evropa/2019/09/24/3967475_brjuksel_e_gotov_da_osiguri_pomosht_na_bulgariia_za/", "text": "Еврокомисарят по миграцията и вътрешните работи Димитрис Аврамопулос поддържа връзка с властите в България, Гърция и Турция по повод притока на мигранти. Това съобщи говорител на Европейската комисия на пресконференция в отговор на въпрос. По неговите думи ЕК е в готовност да осигури на София и Атина помощ, ако бъде необходимо. Говорителят отбеляза, че Аврамопулос е разговарял с турските власти за спазването на споразумението за миграцията. По това споразумение Анкара получава от ЕС шест милиарда евро. \"Знаем за нарастването на броя мигранти към Гърция и България. Днешните бройки са далеч по-малко заради сключеното споразумение с Турция\", отбеляза говорителят. Постигнатото вчера в Малта споразумение по въпросите на миграцията (повече четете  тук ) е само между участвалите в срещата страни и е предварително, поясни той. По неговите думи през октомври предстои Съветът на ЕС по вътрешни работи да обсъди дали това споразумение да засяга и останалите държави от общността. Говорителят изрази очакването преговорите по промените в Дъблинското споразумение скоро да бъдат възобновени, за да се намерят трайни решения за миграцията към ЕС. Той нарече вчерашното споразумение от Малта \"временна отправна точка\". Париж, Берлин, Рим и Валета постигнаха вчера помежду си споразумение за въвеждане на автоматично разпределение на мигрантите, пристигащи в Малта или в Италия. В срещата участваха представители на ЕК и на финландското председателство на Съвета на ЕС. /БТА", "date": "2019.09.24", "title": "Брюксел е готов да осигури помощ на България за справяне с притока от мигранти"}
{"url": "https://www.dnevnik.bg/citat_na_deniia/2019/09/24/3967459_citat_na_denia_tova_beshe_podvig_vse_edno_bulgariia_s/", "text": "                         Това написа председателят на Българската федерация по художествена гимнастика Илиана Раева във \"Фейсбук\" след завръщането на отбора от световното първенство в Баку. В понеделник вечерта на летище София  тя каза, че \"е омерзена до дъното на душата си\"  заради оценките на ансамбъла. Днес представи своята истина и във \"Фейсбук\". Българките  спечелиха бронзов медал в многобоя  и  сребърен в съчетанието с пет топки . , написа Раева. , допълни тя. Илиана Раева говори за 8 самолета вероятно имайки предвид осемте F-16, с които България започна модернизацията на бойната си авиация. С тях може само да се постави начало, но за пълноценна защита са нужни повече самолети. F-22 Raptor е първият в света изтребител от пето поколение, въведен на въоръжение. Той и до днес е смятан за може би най-добрият самолет за въздушен бой, но се оказа и прекалено скъп дори за САЩ. Американските медии твърдят, че първите екземпляри са надхвърляли 400 млн. долара, а с течение на времето цената е намаляла до около 140 млн. долара. Военновъздушните сили на САЩ планираха да поръчат поне 381 такива многоцелеви самолета, но през 2009 г. в разгара на съкращенията заради глобалната криза президентът Барак Обама спря поръчките на F-22 след едва 187 заявки към производителите \"Локхийд Мартин\" и \"Боинг\".", "date": "2019.09.24", "title": "Цитат на деня: Това беше подвиг, все едно България с осем изтребителя F-22 да победи всички"}
{"url": "https://www.dnevnik.bg/sviat/2019/09/24/3967492_slovenskata_aviokompaniia_adria_otmeni_pochti_vsichki/", "text": "Базираната в Словения \"Адриа еъруейз\" обяви, че всички полети днес и утре са отменени с две изключения, предаде \"Ройтерс\". Проблемът е финансов, но според  изявление  на \"Адриа\" компанията \"търси възможности в сътрудничество с потенциален инвеститор\" и целта на \"всички замесени\" е тя да \"полети отново\". В съобщението се казва, че мярката е \"временна\". Според сайта на компанията се предлагат полети от и до София след 26 септември, на днешната и утрешната дата се появява съобщение, че такива \"не са достъпни\". Единствено полет от Франкфурт до Любляна днес и от Любляна до Франкфурт утре ще се проведат то график, тъй като това е най-важната точка за въздушния транспорт на \"Адриа\", обяснява самата компания. \"Ройтерс\" отбелязва, че  фалитът на британски оператор \"Томас Кук\" , обявен вчера, все още предизвиква сътресения в туристическия бранш в Европа. Това още повече засилва натиска върху малките авиолинии - поне три фалираха от началото на годината. През 2016 г. Словения продаде компанията на германския инвестиционен фонд 4K Invest, но въпреки продажбата на целия ѝ авиопарк той не се справи с финансовите ѝ трудности. Сега тя не може да получи държавна помощ, тъй като това би било против правилата на Европейския съюз, изтъкват властите в Любляна.", "date": "2019.09.24", "title": "Словенската авиокомпания \"Адриа\" отмени почти всички полети днес и утре"}
{"url": "https://www.dnevnik.bg/bulgaria/2019/09/24/3967512_shefut_na_agenciiata_po_hranite_e_smenen/", "text": "Досегашният изпълнителен директор на Българската агенция за безопасност на храните Дамян Илиев е освободен, а постът се поема от проф. д-р Паскал Желязков, съобщи Министерството на земеделието. Министърът на земеделието Десислава Танева беше обещала промени в агенцията още в началото на август, но ги отложи заради  пика на разпространение на болестта африканска чума по свинете  по това време. Също тогава  разследване на журналистката Генка Шикерова и антикорупционния фонд  показа  нарушения  при обществени поръчки за унищожаване на животински отпадъци с мобилни инсинeратори, а  прокуратурата започна проверка . По закон изпълнителният директор се назначава от министър-председателя по предложение на земеделския министър. В днешното съобщение не са посочени мотиви за персоналните промени в агенцията, която отговаря за безопасността при производството и търговията с хранителни продукти на територията на страната. Новият изпълнителен директор на контролната служба досега е бил директор на Националния диагностичен научноизследователски ветеринарномедицински институт \"Проф. Д-р Г. Павлов\". Проф. Желязков е описан като специалист с дългогодишен опит като ръководител на структури с научноизследователска, диагностична и аналитична дейност. Бил е началник отдел в Център за оценка на риска, директор на Национална научноизследователска станция по ловно стопанство, биология и болести по дивеча, както и зам.-генерален директор в Националната ветеринарномедицинска служба. В съобщението се казва, че проф. Желязков по образование е ветеринарен лекар, завършил е Висшия Институт по зоотехника и ветеринарна медицина в Стара Загора, владее английски и руски език и има над 90 научни публикации и доклади. Назначен е и нов заместник-изпълнителен директор. На мястото на доц. д-р Тодорка Янковска-Стефанова е издигната д-р Марияна Шумова, която досега беше отдел в дирекция \"Граничен контрол\". Д-р Шумова е изпълнявала и длъжността директор на Областната дирекция по безопасност на храните в Хасково. Междувременно агенцията съобщи за ново огнище африканска чума по свинете, регистрирано в заден двор в Момчилград.", "date": "2019.09.24", "title": "Шефът на агенцията по храните е сменен"}
{"url": "https://www.dnevnik.bg/bulgaria/2019/09/24/3967516_prez_oktomvri_trugva_deloto_za_carskite_konjushni/", "text": "Делото за продажбата на терена под комплекса \"Царските конюшни\" ще започне по същество на 3 октомври, съобщиха от прокуратурата. Датата е насрочена от Специализирания наказателен съд в разпоредително заседание късно в петък (20 септември). Обвиняеми по делото за безстопанственост и сключване на неизгодни сделки са бившият областен управител на Софийска област Веселин Пенев и лицензираният оценител на държавните имоти Юлия Цекова. Досега няколко пъти бяха правени  неуспешни опити за започване на процеса , но съдът го връщаше заради отвод на съдебния състав, неясноти в обвинителния акт и заради процесуални нарушения. През февруари Софийският градски съд  обяви за нищожна с делката , с която областната управа на София продаде на фирмата \"Евротрансбилд\" ЕООД терена за 658 хил. лева, което е в пъти под пазарната цена. Срещу Веселин Пенев са повдигнати две обвинения. Първото е за умишлена безстопанственост - за това, че като длъжностно лице не е положил достатъчно грижи за ръководенето, управлението, стопанисването и запазването на повереното му имущество – бюджетни средства на Софийска област и на бългаската държава в размер на общо 118 439.20 лева, както и за държавен имот, в резултат на което са настъпили значителни вреди. Второто обвинение е за това, че като длъжностно лице съзнателно е сключил три неизгодни сделки от името и за сметка на държавата. Чрез транслация на притежаваната от държавата част от собствеността на Царските конюшни в полза на \"Евротрансбилд\" ЕООД, а не чрез обособяване на реален дял със статут на частна държавна собственост, е продал държавната част от недвижимите имоти по занижени цени – за сумата от 658 870 лв. без ДДС, при обща пазарна стойност към същата дата в размер на 10 989 000. От действията му са произлезли вреди за държавата в размер на 10 330 130 лв, посочват от прокуратурата. Юлия Цекова е обвинена, че в качеството на лицензиран оценител е дала неверни оценки и заключения за определяне на пазарната стойност на три недвижими имота в центъра на София – частна държавна собственост, възложени ѝ от областния управител Панев. От това произтекла щета за Българската държава в размер на 10 330 130 лв.", "date": "2019.09.24", "title": "През октомври тръгва делото за Царските конюшни срещу бившия управител на Софийска област"}
{"url": "https://www.dnevnik.bg/sport/2019/09/24/3967485_neimar_dopusnah_greshki_no_iskam_da_sum_nai-dobriiat_v/", "text": "Звездата на ПСЖ и бразилския национален отбор по футбол Неймар призна, че е допуснал грешки в кариерата си. Най-скъпият футболист в света гледа напред с идеята да се поучи и да бъде най-добрият. Изказването на Неймар в интервю за \"Мирър\" е публикувано труден момент за играча. Това лято той заяви, че иска да напусне ПСЖ, но въпреки това остана в клуба. Привържениците на френския шампион се настроиха срещу него. Все пак в последните два кръга той се завърна в игра по впечатляващ начин, като с  два гола в последните секунди донесе победите с по 1:0 срещу \"Страсбург\" и \"Лион\" . \"Обърках нещата няколко пъти, а възстановяването на доверието, което имах, е на висока цена. Но мисля, че е нормално за хората да допускат провали. Това е част от живота и заради тези грешки израстваш и се учиш\", казва Неймар. Бразилецът посочва, че семейството и приятелите му са неговото вдъхновение, тъй като са били с него, когато не е имал нищо, а сега винаги го подкрепят. \"За родителите ми, сестра ми, семейството и приятелите ми - за тях играя футбол и тренирам всеки ден.\" Неймар вярва, че увереността е ключ към успеха. \"Това е една от основните характеристики, които трябва да имаш. Ако загубиш увереността си, губиш стила и уменията си\". Той говори и за изпитанията, на които беше подложен заради контузиите си. \"Това е най-лошото време в кариерата на всеки спортист. Имах две тежки контузии за две години и това ме остави извън футбола за шест месеца. Липсваше ми да вкарвам голове. Но контузиите са част от кариерата на спортистите и опитваме да се подготвим и да се предпазим.\" \"Искам да съм най-добрият футболист в света. Това е\", каза Неймар.", "date": "2019.09.24", "title": "Неймар: Допуснах грешки, но искам да съм най-добрият в света"}
{"url": "https://www.dnevnik.bg/kultura/2019/09/24/3967436_prof_nikola_georgiev_chuite_kakvo_kazvat_za_da_mu_se/", "text": "                         Едно от нещата, на които учеше студентите си, беше да не спират да подлагат на съмнение хипотезите си и винаги когато стигнат до някое \"ново откритие\", първо да си зададат въпроса: \"И какво от това?\" Беше известен като ексцентрик, а лекциите му бяха посещавани от студенти от различни специалности. Дневник събра цитати от интервюта, които проф. Никола Георгиев е давал през годините.  \"Съвременната българска политическа класа, подражавайки твърде много на Запада, въвежда в България свой новоговор. Комунистическият режим си създаваше свой новоговор. Сега на нас се натрапва друг новоговор и ще е жалко, ако българите приемат този речник. Нека си остане в устата на управляващите. Много са причините. Едната е да се почувства, че управлява нов режим. Да махнем думата \"започвам\" и да въведем \"стартирам\". Да не е \"завършвам\", а \"финализирам\". Вместо \"предлагам идеи\" се въвежда \"инициирам\". Вече излезе речник с около 5500 такива думи, ковани в българския новоговор. Друга причина е снобизъм и парвенющина. Да не съм прост човек и да кажа \"пряко\", затова ще кажа \"директно\". Много са подбудите за промяната на езика. Той е нещо, което е обречено на промяна. Днес само интелигентен човек може да чете български книги от ХVIII век и само специалист може да чете български книги от IХ - Х век. Така е и в Англия, така е навсякъде. Езикът е обречен на промяна и, второ, обречен е да се греши с него.\"  \"Обръщам се към сънародниците си: когато чуете нещо и усетите в него гласа на управляващата полуидеология, не му вярвайте и го отминете с добре отворени уши. Чуйте какво казват, за да му се противопоставите.\"  2016 г. \"В литературознанието виждах една от възможностите да се съпротивлявам на комунистическата идеология.\" \"Когато предишният вид отслабнала или не цензурна машина отслабна още повече, литературата престана да бъде средство за борба с властта. Което е за нейна беда. Но още по-голяма беда – литературата престана да воюва вътре в себе си. Най-силните места в историята на българската литература са битките. Ботев срещу част от тогавашната литература. Другата голяма битка – младите срещу стария, 50-годишния Вазов. Литературен живот, в който няма борби, е полулитературен и полуживот.\"       \"В България имаме склонност към евфемизъм, към замазване на лошите неща с названия, които малко ги разкрасяват.\"  \"Политическият елит иска да придаде на действията си човечност, доброта. А това се постига, като замени разбираеми думи с неразбираеми.\"  \"За да се създаде един народ, той трябва да се скара с някой друг.\"  \"Според едно наивно мислене писмеността обединява народите. Според едно скептично мислене тя ги раездинява. Защото когато видя китайско писмо, болката ми е, че не го разбирам.\"  \"Същинското ми (  - препятствие) беше художествената литература. Препятствие и подтик. Що е тя, кои са нейните решими и нерешими въпроси, редно ли е да се преподава и ако се преподава, как? \"Ще си отида от света, тъй както съм дошъл – бездомен\" – казва поезията. \"Ще си отида от света, тъй както съм дошъл – литературоведски безпросветен\" – казва прозата.\" 2016 г.) \"Моя скромност мина през няколко полета на литературознанието. Минах и през така нареченото (от мене) тревожно литературознание, а сега се занимавам с така нареченото (от кого ли?) насмешливо литературознание.\"  2016 г.) \"Всяка ценност си има кусурите. И стихотворението \"Хаджи Димитър\", и романът \"Под игото\" имат великолепните си свойства. Учителят по литература добре ще е да сочи калпавите места в произведението. Да не възвеличава литературата.\" \"Аз съм с детинската вяра, че човек трябва да бъде оставен да избира.\" \"Ние сме привикнали с писмеността, а би могло да бъдем и критично настроени към нея. Броят на езиците днес е неустановим, но се говори някъде за около 4-5 хиляди езика. От тях около 300 имат писменост. Всички останали от мое гледище са свободни - мислене свободно, памет богата.\"  2010 г.) \"Започнах и завършвам с признанието, че не мога да назова качествата, нужни на литературоведа.\"  2016 г.) ", "date": "2019.09.24", "title": "Проф. Никола Георгиев: Чуйте какво казват, за да му се противопоставите"}
{"url": "https://www.dnevnik.bg/sviat/2019/09/24/3967538_trump_obeshta_da_premahne_vizite_za_poliaci_do_sedmici/", "text": "САЩ ще премахнат визите за поляци в идните седмици, заяви президентът Доналд Тръмп на среща с полския си колега Анджей Дуда. Така поляците ще могат да посещават САЩ за до 90 дни като туристи. Полша е една от петте европейски държави, чиито граждани все още се нуждаят от изрично  разрешение да посетят САЩ . Останалите са  България, Хърватия, Кипър и Румъния.  Тръмп и Дуда подписаха споразумение за сътрудничество в отбранатa, което би трябвало да доведе до разполагането на още войници на САЩ в Полша, предадоха ДПА и агенция \"Ройтерс\". Военният капацитет на САЩ в Полша, който в момента е около 4500 войници на ротационен принцип, \"се очаква да нарасне с приблизително още 1000 души американски военен персонал в краткосрочен план\", беше посочено в декларацията. Според нея двете страни са определили шест места, където ще бъде засилено военното присъствие, и ще обсъдят подходящо място за бронирана бригада. Декларацията трябваше да бъде подписана в началото на септември във Варшава, но Тръмп отмени своето посещение заради  урагана Дориан . През юни Тръмп обеща на Дуда да разположи 1000 американски военни в Полша - стъпка, която Варшава иска за възпиране на евентуална агресия от Русия.", "date": "2019.09.24", "title": "Тръмп обеща да премахне визите за поляци до седмици"}
{"url": "https://www.dnevnik.bg/bulgaria/2019/09/24/3967523_jurnalisti_shte_zastanat_v_jiva_veriga_pred_bnr_v/", "text": "Асоциацията на европейските журналисти в България организира жива верига в защита на свободата на словото под мотото \"Да дадем сигнал!\" Проявата е насрочена за четвъртък, 26 септември, от 12 ч. пред сградата на Българското национално радио, чийто сигнал беше прекъснат безпрецедентно на 13 септември за повече от 5 часа, а  прокуратурата започна наказателно производство  след проверка на причините. Тя вече установи, че прекъсването не се дължи на профилактика, както гласеше официалното съобщение на ръководството на радиото. В петък - 27 септември, се очаква  Съветът за електронни медии да обсъди  дали да отстрани сегашния генерален директор Светослав Костов след сигнали от журналистите, че се поддава на натиск и контрол върху свободата на словото. Това пролича при опита за сваляне от ефир на водещата на сутрешния блок Силвия Великова и смяна на ресора й. Самият Костов днес  в отворено писмо до медиите  даде знак, че няма да подаде оставка, каквато му иска редколегията на програма \"Хоризонт\". Той заяви, че под никаква форма не е упражнявал контрол върху словото и публичното общуване, и посочва като доказателство програмното съдържание на радиото през последните дни. ", "date": "2019.09.24", "title": "Журналисти ще застанат в жива верига пред БНР в акция \"Да дадем сигнал\""}
{"url": "https://www.dnevnik.bg/sviat/2019/09/24/3967476_i_franciia_moje_da_pozvoli_in_vitro_za_homoseksualni_i/", "text": "Френският парламент започна днес дебати по проект на закон, с който да се прекрати дискриминацията спрямо репродуктивните права на жените, като се позволи за всички достъп до методи за медицински подпомагано зачеване като инвитро и банки за семенна течност. Темата вече предизвиква разгорещени спорове и съпротива от консервативни среди, включително десни политици и високопоставени представители на католическата църква. За 6 октомври е насрочен протест в Париж от организации, които твърдят, че ако законът бъде приет, той \"ще лиши децата от баща\". Според ръководителя сдружението на френските католически епископи дълг на всеки отговорен гражданин е да демонстрира против текста. Съгласно сега действащото законодателство право на достъп до такива процедури имат единствено хетеросексуални двойки, които са сключили брак или живеят заедно повече от 2 години. При това причините може да са само безплодие или избягване на риск от предаване на заболяване или медицинско състояние на детето или на единия от родителите. Центристкото правителство на президента Еманюел Макрон иска правата да се разширят върху всички жени и това да стане факт до лятото на 2020 г. Изчисления на здравното министерство показват, че полза ще имат още около 2000 жени годишно. Макрон не е коментирал темата публично, откакто оглави страната през май 2017 г., и два пъти отлага вкарването на проекта за дебати от опасения за остра реакция в обществото, както стана с признаването на еднополовите бракове през 2013 г. Ако тази част от реформите му мине през парламента, Франция ще се изравни с режима, действащ в съседни държави като Испания, Великобритания и Белгия. В края на миналата седмица етичната комисия на Националната медицинска академия предупреди в свой доклад, че \"умишленото зачеване на дете, лишено от баща, не е защитено от рискове за развитието на детето\", припомни лондонският \"Гардиън\". Няколко министри, включително на здравеопазването, отвърнаха, че тази постановка на въпроса греши в свързването на щети с израстването в семейство с един родител. Много от критиките обаче остават фокусирани върху допускането, че жена, която отглежда детето си сама, може заради трудностите да развие негативно отношение към него и това да се отрази на развитието му. Тази теза е посрещана с отговори, че и в момента много жени във Франция са самотни майки. Проектозаконът предвижда децата, заченати с помощта на семенна течност от донор, да имат право да научат името на баща си, когато навършат 18 години. Така би се премахнала анонимността, гарантирана в момента на дарителите за банките за семенна течност. Освен това в свидетелството за раждане на дете в еднополово семейство на лесбийки ще се записва \"майка и майка\". На жените в средата на 30-те си години ще бъде позволено да замразяват свои яйцеклетки с идея да имат деца по-късно в живота си, независимо дали имат някаква здравословна причина за това. Процедурата е позволена сега единствено за жени, подложени на лечение - например радио- и хемотерапия за борба с раково заболяване, което може да застраши способността им да заченат. \"Ройтерс\" цитира специалисти от Мрежата на на обществените банки за сперма във Франция (CECOS), според които, ако законът бъде одобрен и влезе в сила толкова скоро и при тези условия, ще се създаде потенциален недостиг на замразени семенна течност и яйцеклетки. И в момента тя едва стига да задоволява търсенето, а отпадането на анонимността 18 години след зачеването може да отблъсне до три четвърти от регистрираните донори. Проф. Рашел леви, която ръководи центъра на CECOS в парижката болница \"Тенон\", казва, че анонимността на донорите ще се запази 13 месеца след влизане в сила на закона, за да позволи на системата да натрупа допълнителни запаси. След това ще има втора фаза, в която вече дарилите сперма и яйцеклетки ще могат да заявят дали са съгласни те да се използват съгласно новите правила. Дареното от отказалите ще бъде унищожено.", "date": "2019.09.24", "title": "И Франция може да позволи инвитро за хомосексуални и самотни жени"}
{"url": "https://www.dnevnik.bg/politika/2019/09/24/3967530_liderut_na_dbg_oglavi_lista_s_kandidati_za_suvetnici/", "text": "Партиите \"Движение България на гражданите\" (ДБГ), Национално движение за стабилност и възход (НДСВ), Земеделски народен съюз (ЗНС) и движение \"Път на младите\", които подкрепят кандидатурата на Мая Манолова за кмет на София, регистрираха днес обща листа с кандидати за общински съветници в столицата. Водач на листата е лидерът на ДБГ Димитър Делчев, а на второ място като гражданска квота е общинският съветник от коалиция \"Сердика\" (АБВ на Георги Първанов и \"Българските социалдемократи\") Воислав Тодоров. Коалицията издигна бившия депутат от БСП Георги Кадиев за кмет през 2015 г., а по неофициална информация Тодоров е бил от хората на Кадиев. Трета в листата е Ана Вилфан от \"Път на младите\". Председателят на ЗНС Румен Йончев е на четвърта позиция. Лидерът на младежкото обединение на ДБГ Андрей Петков е пети, а след него е Лъчезар Ценков от НДСВ. В листата влизат и членове на инициативния комитет, издигнал Мая Манолова за кмет - финансистът Бисер Манолов и кардиологът д-р Мирослав Ангелов. 1. Димитър Андреев Делчев 2. Войслав Георгиев Тодоров 3. Ана Иван Вилфан 4. Румен Маринов Йончев 5. Андрей Борисов Петков 6. Лъчезар Цветанов Ценков 7. Динко Танев Мандов 8. Красимира Радкова Мартинова 9. Бисер Стоянов Манолов 10. Денислав Желев Генчев 11. Радослав Мариянов Боновски 12. Мариела Стоянова Стоянова 13. Верка Валентинова Манчева 14. Мирослав Ангелов Ангелов 15. Вержиния Венциславова Куле 16. Емануела Чавдарова Николова 17. Румяна Христова Тодорова 18. Маргарита Стефанова Илчева 19. Валери Димитров Димитров 20. Емил Панталеев Василев 21. Силвия Божидарова Петрова 22. Георги Стоянов Владов 23. Стоян Станев Стоянов 24. Боряна Олимпиева Кътева 25. Милен Бончев Стоев 26. Илиян Запрянов Славов 27. Велислава Александрова Тодорова 28. Мария Светославова Симеонова 29. Валентин Кирилов Стамов 30. Галина Миткова Гойчева 31. Йордан Йорданов Топалов 32. Георги Бойчев Димитров 33. Валентин Лъчезаров Божилов 34. Гергана Александрова Рашкова 35. Райко Бонев Райков 36. Румяна Цанкова Станоева 37. Георги Петров Мъндев 38. Александър Иванов Пройнов 39. Параскева Георгиева Георгиева 40. Мартин Петров Милев 41. Милена Бисерова Маркова 42. Константин Недков Тодоров 43. Румяна Славчева Соколова 44. Магдалина Малинова Иванова 45. Мария Илийчова Георгиева 46. Радой Светославов Кръстев 47. Валентин Валентинов Кръстев 48. Васил Асенов Христов 49. Весела Спасова Цветанова 50. Олга Стойчева Милчалиева 51. Станислав Милков Станков 52. Силвия Мартинова Мартинова 53. Стефани Миленова Цанова 54. Кристиян Веселинов Достинов 55. Пенка Георгиева Джампалска 56. Атанас Лъчезаров Стоилов 57. Иван Петров Иванов 58. Илко Илиев Йорданов 59. Георги Атанасов Петков 60. Магдалина Стефанова Стоилова 61. Владислав Владимиров Владимиров", "date": "2019.09.24", "title": "Лидерът на ДБГ оглави листа с кандидати за съветници, които подкрепят Манолова за кмет на София"}
{"url": "https://www.dnevnik.bg/photos/2019/09/24/3967491_snimka_na_denia_stenata_na_jertvite_na_domashno/", "text": "По един чифт обувки с токчета за всяка жена, убита от съпруга си през 2018 г. в Турция. Това изобразява новата инсталация с общо 440 чифта черни обувки на турския художник Вахит Туна, която бе открита преди броени дни на стените на две сгради в Истанбул.", "date": "2019.09.24", "title": "Снимка на деня: Черните обувки на жертвите на домашно насилие в Турция"}
{"url": "https://www.dnevnik.bg/biznes/2019/09/24/3967556_dva_globalni_fonda_prouchvat_dali_da_kupiat_btk/", "text": "Два глобални фонда - BC Partners и Providence Equity в момента правят детайлно проучване на БТК и реално един от тях може да е следващия собственик на телекома, съобщава  \"Капитал\"  като се позовава на няколко свои източника. По информация на изданието общо около 10 финансови инвеститора са проявили интерес към дружеството, но лятото продавачите са получили само три първоначални оферти, като едната не е посрещнала изискванията.  И двата кандидата имат опит в телекомуникационния сектор и са сред най-големите фондове за дялови инвестиции, отбелязва изданието с уговорката, че ако се стигне до сделка, телекомът отново ще е собственост на финансов инвеститор, а не на глобална телеком група. Базираният в Лондон фонд   наддава чрез регионалния си кабелен и телевизионен оператор United Group. Той работи основно в държавите от Западните Балкани, най-вече в Сърбия, като в началото на XXI в. започва да изкупува активи там като операторите SBB, Telemach Slovenia и Telemach BiH, които обединява в обща група.  e базиран в щата Ню Йорк фонд с фокус върху инвестиции в медии, комуникации, образование и информационни технологии. Сред капиталовложенията му са фирми като AutoTrader.com Group, Blackboard Inc., eircom, Hulu, Kabel Deutschland, MLS Media, NEW Asurion, Bluestone Television, Newport Television, Univision, VoiceStream (сегашната T-Mobile US), Warner Music Group и др.  Ако бъде завършена успешно, продажбата ще доведе шестия поред собственик на най-големия български телеком по приходи, припомня \"Капитал\". Последната засега сделка стана факт през 2016 г., когато операторът беше продаден на търг, организиран от руската VTB като кредитор. В транзакция за 330 млн. евро собственик стана консорциум, воден от Спас Русев с 46%, като дялове имат още самата VTB, българските й мениджъри братята Милен и Георги Велчеви и други стари кредитори. VTB осигури и огромната част от финансирането чрез заем. Тогава продажбата беше оспорвана от руснака Дмитрий Косарев, според когото търгът е бил нагласен и на занижена цена. Той претендираше, че чрез придобити от него компании по веригата на собствеността на БТК той индиректно е притежавал контролния пакет. През юли лондонски съд отхвърли една от претенциите му, което улеснява продажбата на БТК.", "date": "2019.09.24", "title": "Два глобални фонда проучват дали да купят БТК"}
{"url": "https://www.dnevnik.bg/analizi/2019/09/24/3967566_zashto_beshe_osvoboden_djok_polfriiman/", "text": "                         Условното предсрочно освобождаване на австралиеца Джок Полфрийман предизвика серия от възмутени реакции от политици като премиера Бойко Борисов, вътрешния министър Младен Маринов, опозиционния лидер Корнелия Нинова, депутати. Сред тях беше дори главният прокурор Сотир Цацаров, който заяви лаконично, че \"ако каже нещо, то ще е крещящо неуважение към конкретния съдебен състав\". Никой от тях обаче не коментира по същество мотивите за това решение на столичните апелативни съдии Калин Калпакчиев, Весислава Иванова и Виолета Магдалинчева, нито обясни пред обществото какво всъщност представлява процедурата за предсрочно освобождаване от затвора. \"Институтът на условното предсрочно освобождаване e уреден в почти всички правни системи по света. Той не е инструмент нито за преразглеждане на влязлата в сила присъда, нито за редуциране на наложеното с нея наказание. Единствената му легитимна цел е насочена към разрешаване на въпроса дали осъденият може и да не изтърпи докрай определеното с присъдата наказание като му бъде определен изпитателен срок\", се казваше  в специално обръщение на тримата магистрати, разпространено в петък от Софийския апелативен съд (САС) . Каква е процедурата и какви са доказателствата?  Законът не допуска възможност при разглеждане на молба за предсрочно освобождаване съдът да обсъжда по същество присъдата на затворника или престъплението, за което той е бил осъден. Единствените критерии, които трябва да преценят съдиите във всеки отделен случай са дали подателят на молбата е излежал половината от наказанието си (2/3 в случаите на рецидив), както и дали е представил доказателства, че се е поправил зад решетките. До момента Джок Полфрийман е изтърпял близо 11 години и 9 месеца от 20-годишната си присъда за убийството на Андрей Монов и тежкото раняване на Антоан Захариев в края на декември 2007 г. Отделно от това австралиецът е работил в затвора, заради което от наказанието му се приспадат още около година и осем месеца. Общо – над 13 години. Затова и САС приема, че Полфрийман отговаря на първото условие. Съдиите Калпакчиев, Иванова и Магдалинчева приемат, че в случая е изпълнен и вторият критерий – осъденият да представи доказателства за своето поправяне. Ето и причините, изброени конкретно от САС: - Остатъкът от присъдата не е достатъчна причина за отказ  Съдът подчертава и че макар остатъкът от присъдата на Полфрийман да не е малък (6 години 6 месеца и 25 дни), Наказателно-процесуалният кодекс (НПК) изрично регламентира, че само това основание \"не може да служи за отказ от постановяване на условно предсрочно освобождаване\". \"Преди процесното осъждане осъденият не е имал криминални прояви. И по време на изпълнение на наказанието с поведението си в затвора лишеният от свобода в нито един момент не е разкрил, че може да представлява риск било за останалите лишени от свобода, било за служителите в администрацията или за когото и да е друг, дотолкова, доколкото никоя от неговите прояви не разкрива криминогенен елемент, свързан с насилие или с незачитане на чуждите права или с незачитане на правилата в социума\", се казва още в решението на САС за предсрочното условно освобождаване на Полфрийман. Затова и тримата апелативни съдии определят \"по-нататъшния му престой в затвора като неоправдан от гледна точка на легитимната потребност от постигане на целите на наказанието, доколкото по отношение на него те вече следва да се приемат за успешно реализирани\". ГЕРБ прие настоящата процедура през 2017 г. Институтът за условно предсрочно освобождаване предвижда възможност затворниците сами да подават молби за това от февруари 2017 г., когато бе направена поправка в НПК в изпълнение на решение на Съда в Страсбург срещу България по делото \"Нешков и други\". Преди това такива предложения до съда можеха да правят само окръжен или военен прокурор, както и комисия от затворническата администрация. Това обаче затрудняваше достъпа на затворниците до този правен институт и създаваше корупционна ниша. Затова и България бе осъдена в Страсбург. Законовите промени бяха изготвени от екипа на тогавашния правосъден министър Екатерина Захариева и подкрепени от мнозинството в 43-ото Народно събрание начело с ГЕРБ. Няколко месеца след приемането на поправката в НПК от нея се възползваха двама осъдени от т.нар. група за отвличания \"Наглите\" – Ивайло Евтимов-Йожи и Любомир Димитров-Гребеца. Въпреки че в крайна сметка съдът отказа да ги освободи предсрочно от затвора, депутатите разгледаха предложение за отмяна на новите текстове.  Върховният касационен съд (ВКС) обаче даде отрицателно становище и процедурата остана непроменена . Както и наказателните съдии от ВКС тогава напомниха на председателя на правната комисия в парламента и настоящ правосъден министър Данаил Кирилов, в този си вид институтът за условно предсрочно освобождаване отразява  Препоръка 22 на Комитета на министрите на Съвета на Европа от 2003 г . Какво казва СЕ за предсрочното освобождаване? Според въпросния документ \"условното освобождаване е едно от най-ефективните и конструктивни средства за предотвратяване на повторно извършване на престъпление и за насърчаване на повторното установяване, предоставяйки на лишените от свобода планирана, подпомагана и контролирана реинтеграция в обществото\". В него се подчертава още, че \"финансовите разходи за лишаването от свобода представляват тежко бреме за обществото и че изследванията показват, че задържането често има странични ефекти и не гарантира реинтеграцията на правонарушителите\". \"Мерките за условно освобождаване изискват подкрепата на политически лидери, административни служители, съдии, прокурори, адвокати и обществеността, поради което е необходимо подробно обяснение за причините за адаптиране на сроковете на затворническите присъди\", предвижда още Препоръка 22. \"Да се организират медийни и други кампании...\" Освен това, Комитетът на министрите на Съвета на Европа препоръчва още през 2003 г. \"да се организират медийни и други кампании за информиране на широката общественост относно функционирането и новите разработки в прилагането на условно освобождаване и неговата роля в рамките на системата на наказателното правосъдие\". \"Тази информация трябва да бъде бързо предоставена на разположение в случай на каквото и да е драматично и оповестено неизпълнение, възникнало през периода на условно освобождаване на лицето. Тъй като тези събития са склонни да привличат вниманието на медиите, следва да бъдат подчертани целта и положителните ефекти от условното освобождаване.\" 16 години по-късно обаче, политиците и главният прокурор предпочитат да използват казуса с Джок Полфрийман, за да атакуват съда, вместо да разяснят на обществото изискванията на закона и причините въпросната процедура да действа по този начин.", "date": "2019.09.24", "title": "Защо беше освободен Джок Полфрийман"}
{"url": "https://www.dnevnik.bg/bulgaria/2019/09/24/3967564_prokuraturata_tvurdi_che_banevi_ne_bili_razsledvani/", "text": "Делото срещу Николай Банев, съпругата му Евгения и майка му Мария започна в Специализирания наказателен съд, след като магистратите отказаха на защитата да върнат обвинителния акт на прокуратурата заради процесуални нарушения. Според магистратите те не са съществени и не са накърнили правото на защита на тримата подсъдими за участие в организирана престъпна група за данъчни престъпления. Първото заседание по делото бе белязано от твърдения пред журналисти на Евгения Банева, че семейството многократно било изнудвано за пари, след като прокуратурата обявила, че разполагат с 1 млрд. лв. От прокуратурата пък коментираха, че над семейството прекалено дълго е бил разпъван чадър и престъпленията не били разследвани. Специализираният съд отказа на Николай Банев да излезе от ареста, както и на Мария Банева да отпадне забраната й да напуска страната, за да има възможност да пътува и да гледа внуците си, които учат във Франция. Делото започна по същество и на 21 октомври ще бъдат разпитани първите свидетели по обвинението срещу тримата за източването на \"Полимери\", избягване на ДДС и пране на пари. Общо 10 адвокати се явиха да защитават тримата подсъдими, а в съдебната зала стана известно, че част от материалите по делото са отделени в друго, което е за присвояване и се разследва от районната прокуратура в Девня. Евгения Банева заяви, че голяма част от доказателствата по делото били изрезки от жълти вестници, в които се разказва за начина на живот на фамилията. \"Изрезки от издания като ПИК, \"Блиц\", \"Шоу\", \"Шок\" и \"Уикенд\", които дори не искам да квалифицирам\", коментира Банева. Според защитниците обвинителният акт съдържал и цели пасажи от Уикипедия, в които се обяснявало кой е Николай Банев. \"В ареста съм от 11 месеца и условията са чудовищни. Не мога да си представя, че това е възможно в XXI век в държава - членка на ЕС, от гледна точка на хигиена, здравеопазване. Условията са дивашки и отвратителни\", заяви от своя страна Николай Банев и поиска да излезе от ареста, но не му бе позволено, тъй като има опасност да се укрие, да повлияе на свидетели или да извърши друго престъпление. Банев подчерта и че е обиден от това, че дългогодишната му дейност като бизнесмен била сведена до семейна организирана престъпна група. Прокуратурата от своя страна подчерта, че по делото са разпитани 175 свидетели, има експертизи и достатъчно доказателства, сред които нямало изрезки от жълти медии. На излизане от съдебната зала Евгения Банева заяви, че заради голямата публичност на делото различни хора й звънели, за да изнудват семейството за пари, и заплашвали децата им, след като прокуратурата обяви публично, че семейството разполагало с над 1 млрд. лв. в швейцарски банки. Какви точно са били заплахите и от кого Банева не пожела да уточни. Наблюдаващите прокурори заявиха, че до тях не е стигал такъв сигнал, но ако има подобни данни, ще бъде направена проверка. От обвинението обаче заявиха, че престъпленията, за които тримата са обвинени, са били извършвани в твърде дълъг период от време. \"Смея да твърдя, че над Баневи е имало чадър. Факт е, че те много дълго време не са били търсени за престъпленията, които са извършвали\", заяви прокурор Мария Дойчева. Тя призна, че чадърът бил осигурен от лицето на държавата, включително и от прокуратурата и съдебната система, която не е разследвала престъпленията. Сега тримата са подсъдими за участие в  организирана престъпна група  за данъчни престъпления и пране на пари. Обвиненията завариха семейството в Ница в края на миналата година. Тогава Николай и Евгения Баневи бяха задържани на летището на прибиране към България. След неколкомесечен престой във френски арест те  бяха екстрадирани . В момента под стража е само Николай Банев, а съпругата му  Евгения Банева е на свобода  срещу \"подписка\" по здравословни причини.", "date": "2019.09.24", "title": "Прокуратурата твърди, че Баневи не били разследвани заради чадър"}
{"url": "https://www.dnevnik.bg/sport/2019/09/24/3967549_dostavchikut_na_ekipirovka_na_livurpul_e_zavel_delo/", "text": "Доставчикът на спортна екипировка на \"Ливърпул\" е завел дело срещу клуба, призна говорителят на мърсисайдци пред \"Скай спортс\". Делото на New Balance срещу червените е заведено във Висшия съд във Великобритания заради действащия договор между двете страни. До ситуацията се стигна, след като изданието Athletic съобщи, че европейският шампион е пред договор с \"Найки\", който да доставя екипировка на тима от началото на следващия сезон 2020-2021. Според информацията компанията е близо до договорка с \"Ливърпул\" срещу 70 милиона паунда годишно. Това е с 25 милиона паунда повече от сумата, получавана от New Balance по настоящия контракт, който изтича през лятото на 2020 г. Претенциите на компанията са свързани с точка в договора, според която New Balance може да остане доставчик на екипировка, ако представи същите условия като най-високото предложение от конкурентна компания. По непотвърдена информация \"Ливърпул\" е отказал. \"Можем да потвърдим, че нашият настоящ доставчик на екипировка New Balance е предприел правни действия срещу клуба. \"Ливърпул\" обаче няма да коментира повече темата\", каза говорителят на европейските шампиони. Според Athletic отказът на \"Ливърпул\" не е само от финансова гледна точка, но и заради това, че \"Найки\" има по-силно присъствие на големите пазари. Ако мърсисайдци подпишат с компанията, ще се приближат до \"Манчестър юнайтед\", който получава по 75 милиона паунда годишно от \"Адидас\".", "date": "2019.09.24", "title": "Доставчикът на екипировка на \"Ливърпул\" е завел дело срещу клуба"}
{"url": "https://www.dnevnik.bg/sviat/2019/09/24/3967432_trump_zamesi_zelenski_v_nadprevarata_s_baidun/", "text": "През 2014 г. тогавашният вицепрезидент на САЩ Джо Байдън бе на предна линия в американските дипломатически усилия в подкрепа на крехкото демократично правителство на Украйна в стремежа му да отблъсне руската агресия и да изкорени корупцията. Затова имаше повдигания на вежди, когато синът на Байдън Хънтър бе нает от украинска газова компания. Белият дом на Обама заяви навремето, че няма конфликт, защото Хънтър Байдън е частно лице. Няма и доказателства за нарушения от нито един от двамата Байдън. Темата обаче се завърна под светлината на прожекторите след разкрития, че президентът Доналд Тръмп е подтиквал президента на Украйна да му помогне в разследването на евентуална корупция, свързана с Джо Байдън, който сега е един от фаворитите на демократите за побеждаване на Тръмп на изборите през 2020 г. Личният адвокат на Тръмп Руди Джулиани също прикани публично украинските власти да разследват Джо и Хънтър Байдън. Хънтър Байдън бе избран за платен член на управителния съвет на \"Бурисма Холдингс\" (Burisma Holdings) през април 2014 г. Основателят на компанията Виктор Янукович, който беше отстранен от власт през февруари 2014 г. с масови протести. Свалянето на Янукович накара администрацията на Обама да предприеме бързи действия за задълбочаване на връзките с новото украинско правителство. Джо Байдън изигра водеща роля, като посещаваше Украйна и често разговаряше с новия ѝ, прозападен президент. Бизнес ролята на Байдън-младши предизвика загриженост сред борци срещу корупцията, че \"Бурисма\" се опитва да си спечели влияние в администрацията на Обама. По онова време компанията извличаше природен газ на Кримския полуостров, който беше анексиран от Русия след свалянето от власт на Янукович. Хънтър Байдън отрече да е използвал своето влияние пред баща си в помощ на Бурисма. Той остана в управителния съвет на компанията до началото на 2019 г. и често се появяваше на енергийни конференции в чужбина като представител на интересите на \"Бурисма\". В събота бившият вицепрезидент на САЩ в чужбина. Тръмп и съюзниците му обаче продължават да повдигат въпроса. Те споменават по-конкретно натиска, оказан от Байдън върху украинското правителство през март 2016 г. да уволни генералния прокурор Виктор Шохин, който преди това е разследвал собственика на Бурисма. Байдън представляваше официалната позиция на правителството на САЩ, която бе подкрепяна и от други западни правителства и от много хора в Украйна, които обвиняваха Шохин, че не е достатъчно суров към корупцията. Корупцията продължава да трови Украйна. През май новият президент на страната Володимир Зеленски встъпи в длъжност без никакъв политически опит, но с дръзки обещания да сложи край на корупционните практики. Някъде по това време Джулиани започна да търси контакти със Зеленски и сътрудниците му, за да окаже натиск да се извърши правителствено разследване на Бурисма и на ролята на Хънтър Байдън в тази компания. В интервю за телевизия \"Фокс нюз\" на 19 май Тръмп заяви, че бившият украински генерален прокурор е бил \"взел на мушка\" сина на Джо Байдън и затова бившият вицепрезидент на САЩ е настоял той да бъде уволнен. Няма доказателства за това. Сегашният генерален прокурор на Украйна Юрий Луценко бе цитиран през май от \"Блумбърг нюз\", че не разполага с доказателства за извършени нередности от Байдън или сина му. \"Блумбърг\" съобщи още, че разследването на \"Бурисма\" не е било активно по времето, когато Байдън е оказвал натиск за уволнението на Шохин. /БТА", "date": "2019.09.24", "title": "Тръмп замеси Украйна в надпреварата с Байдън"}
{"url": "https://www.dnevnik.bg/evropa/2019/09/25/3967396_i_v_sofiia_se_strahuvat_ot_laura_kyoveshi/", "text": "Румънката Лаура Кьовеши  ще оглави Европейската прокуратура , която започва работа през 2021 година. Няколко европейски издания поставят акцент върху факта, че Кьовеши добре познава проблемите на държавите от Централна и Източна Европа - и сигурно сърцато ще се бори срещу корупцията и автокрацията. Германският \"Ди велт\" пише: Защо в Източна Европа се страхуват от Кьовеши \"Над 60% от румънците имат доверие на Кьовеши, показват допитвания, които изнасят и числото за доверието към парламента - 11 на сто. Най-вече корумпираните елити в Източна и Средна Европа се опасяват от истинско политическо земетресение след избирането на Кьовеши. На пръв поглед този избор изглежда като жест към региона, който се смята за подценен - та нали Кьовеши е от Източна Европа. Всъщност обаче тя най-вероятно ще пипа с много по-здрава ръка от всеки западноевропеец, когато става дума за сложните оплетености на източноевропейските политици и техните бизнес приятели. Просто защото от опит добре познава тамошните привички, а и никой не може да я обвини, че е някаква \"арогантна западноевропейка\"\", коментира \"Ди велт\". На същото мнение е унгарският опозиционен вестник \"Непсава\": \"Европейската прокуратура беше създадена, за да разследва престъпления във връзка с европейските помощи. И не е чудно, че срещу Кьовеши най-упорито се противопоставят тъкмо правителствата на източно- и централноевропейските страни, които особено бият на очи при разхищаването на публични средства. Унгария изобщо не се присъедини към Европейската прокуратура, но сигурно ще изпадне в конфузно положение, когато Кьовеши със свойственото си настървение на булдог започне да се рови в усвояването на европейски пари от зетя, бащата, старите приятели и партийните другари на Виктор Орбан. По правило автократичните режими се провалят не поради липса на демокрация, а заради корумпираността на политическите елити. В Будапеща, Прага, Варшава и София, където са подслонени най-ожесточените противници на Кьовеши, това е добре известен факт\", пише изданието. \"Благонадеждна, коректна и ефективна\" Швейцарският \"Нойе цюрхер цайтунг\" припомня как беше преодоляна тази съпротива: \"Наглостта, с която правителството в Букурещ се опитваше да запуши устата на Кьовеши, в крайна сметка дори подпомогна нейната кандидатура. Още от самото начало Европарламентът държеше на румънката - за да демонстрира, че в борбата си за налагане на правовата държава ЕС не възнамерява да се примири с авторитарните тенденции в някои страни членки\", коментира швейцарското издание. И накрая няколко реда от \"Ди велт\" за общото между Лаура Кьовеши и румънския президент Клаус Йоханис: \"И двамата са от Трансилвания. Също като Йоханис Кьовеши започва кариерата си в Сибиу, където сегашният президент беше кмет. Тя се омъжва за трансилвански унгарец, чието фамилно име запазва и след развода през 2007 година. Друга прилика с Йоханис е, че и тя се смята за благонадеждна, коректна и ефективна.\"", "date": "2019.09.24", "title": "И в София се страхуват от Лаура Кьовеши"}
{"url": "https://www.dnevnik.bg/gradska_sreda/2019/09/24/3967591_rumen_gaitanski-vulka_iska_da_izvozva_smetta_na_sofiia/", "text": "Днес бяха отворени офертите за обществената поръчка на Столичната община за оползотворяване на отпадъците на София. Поръчката е за 180 хил. т с прогнозна стойност 36.45 млн. лева без ДДС за срок 3 години и с планирано подновяване за още 2 години. Става въпрос за т.нар. RDF гориво, получено след обработването на битови отпадъци в завода за боклук край гара Яна. За изгарянето на част от него кандидатстват два теца на Христо Ковачки. ТЕЦ \"Бобов дол\" и \"Топлофикация-Сливен\", съобщи сайтът  \"Медиапул\" . Двете топлоцентрали искат да изгарят до 70 хил. т RDF гориво и нямат конкуренти в позициите, за които кандидатстват. Предполага се, че те ще получат поръчката, която е на стойност 14.75 млн. лв. без ДДС за 5 години. На другата позиция за изгаряне на 80 хил. т RDF отпадъци е циментовият завод \"Холсим\", който и досега извършваше тази дейност. За останалите три позиции по 10 хил. т гориво от смет не са подадени оферти. По тази причина крайният срок за подаване на документи за тях ще бъде удължен. Офертите на кандидатите за транспортиране на софийския боклук също бяха отворени днес. Това е друга обществена поръчка на Столичната община и една от двете фирми, които кандидатстват, е \"Зауба\", собственост на Румен Гайтански-Вълка. Стойността на тази поръчка е 14 млн. лева без ДДС и в момента се извършва от същата фирма. Другият кандидат е дружеството ЗМБГ. Поръчката изисква извозване на материали, получени от третиране на отпадъци, включително RDF, от площадките в с. Горни Богров, Кремиковци и Гара Яна. Общото количество е 432 000 т годишно. Фирмата на Гайтански кандидатства и за друга поръчка на Столичната община – събирането на боклука от улиците, както и чистенето на публичните пространства в пет района на столицата за срок до 2025 г. Тези обществени поръчки за общо над 50 млн. лв. ще отпаднат, ако в бъдеще се изгради инсталацията за изгаряне на RDF сметта в ТЕЦ \"София\", който е част от \"Топлофикация - София\". Сегашното ръководство на Столичната община изтъква, че тогава разходите за оползотворяването на горивото, получено от софийския боклук, драстично ще спаднат. Транспортирането му до Бобов дол и Сливен ще отпадне. Рискът в това решение обаче е сериозното замърсяване на въздуха в София, за което сигнализират природозащитни организации. За построяването на тази инсталация все още няма обявена обществена поръчка, тъй като не е получено одобрение от Европейската комисия за този проект, уточнява \"Медиапул\". Неговата стойност е 370 млн. лв. и половината от тях трябва да се осигурят по оперативна програма \"Околна среда\". По-късно от сдружение \"За земята\" изпратиха коментар до \"Дневник\", в който се посочва, че организацията се опитва от години да убеди общината, че е по-добре да инвестира парите не в инсенератор, а в по-умно управление на отпадъците. Посочва се, че замърсяването на въздуха е само един от проблемите при такава технология, макар и голям, тъй като 20-25% от общото количество изгорени отпадъци се превръщат в пепел, част от нея - летящата е токсична. Други са свързани с финансите по проекта за инсенератор, тъй като той насочва инвестиции в безполезна посока, а оставя без финансиране други необходими дейности, каквото е например задължителното от 2024 г. разделно събиране и компостиране на биоразградимите отпадъци, посочва организацията. ", "date": "2019.09.24", "title": "Румен Гайтански-Вълка иска да извозва сметта на София, а Ковачки - да я изгаря"}
{"url": "https://www.dnevnik.bg/bulgaria/2019/09/24/3967599_sudebniiat_inspektorat_shte_proveriava_signal_sreshtu/", "text": "Инспекторатът към Висшия съдебен съвет (ВСС) ще проверява сигнал от Националния младежки комитет на политическа партия ВМРО-БНД по казуса с решението на съдебния състав от Софийския апелативен съд да  освободи предсрочно от затвора  австралиеца Джок Полфрийман. Според партията тримата съдии - Калин Калпакчиев, Весислава Иванова и Виолета Магдалинчева, са действали под натиск. Освен това от партията твърдят, че с предсрочното освобождаване на Полфрийман е уронен престижът на съдебната власт, а независимостта и безпристрастността на магистратите от съдебния състав е нарушена. Сигналът е бил подаден тази сутрин до съдийската колегия на ВСС, а следобед бе  публикувана позиция на колегията . С нея се изразява безпокойство от ескалиращото обществено напрежение през последните дни по повод решението съдебния състав и се заявява съпричастност към болката и страданията на близките на Андрей Монов. Съдийската колегия заявява, че споделя тяхното усещане за нарушен баланс между правото и справедливостта. \"Правомощията и функциите на Висшия съдебен съвет обаче са прогласени в Конституцията на Република България и в Закона за съдебната власт. В съответствие с разпоредбата на чл. 16 от Закона за съдебната власт Висшият съдебен съвет е административен орган, който не се намесва в правораздавателната дейност и не може да обсъжда, контролира или ревизира съдебни актове\", се казва в декларацията. \"Съгласно чл. 119 от Конституцията на Република България правораздаването се осъществява от Върховния касационен съд, Върховния административен съд, апелативни, окръжни, военни и районни съдилища, като при противоречива или неправилна практика по тълкуването и прилагането на закона се приема тълкувателно решение от Върховния касационен съд, който упражнява върховен надзор за точното и еднакво приложение на законите от всички съдилища\", припомнят от съдийската колегия. \"По отношение на твърденията за нарушена независимост и безпристрастност на магистратите от съдебния състав и за постановен от тях съдебен акт под натиск, както и за уронване на престижа на съдебната власт с посоченото определение, Съдийската колегия на ВСС предоставя получения сигнал от Националния младежки комитет на политическа партия ВМРО-БНД за извършване на надлежна проверка на основание чл. 175к, ал. 3 и ал. 4 на ЗСВ, от компетентния орган - Инспектората към ВСС\", се казва в декларацията. Австралиецът беше  предсрочно освободен от затвора  с решение на Софийския апелативен съд. Той излежа почти 12 от наложени му 20 години затвор за убийството на студента Андрей Монов. Развитието по този казус доведе до критики към  съдебния състав , отекна и в парламента. През юли 2011 г. Върховният касационен съд (ВКС) окончателно  осъди Полфрийман на 20 години затвор , но той е в ареста от декември 2007 г., когато след спор и сбиване уби студента Андрей Монов и рани Антоан Захариев в центъра на София. Преди месец, когато Полфрийман отново поиска да излезе предсрочно от затвора, адвокатът му Калин Ангелов обясни, че той е подавал много жалби, но не е използвал физическо насилие, а е  търсил правата си по законов начин , но бил наказван. В затвора Полфрийман стана председател на затворническо сдружение, което се бори за правата на лишените от свобода. Заради тази му инициатива неговата сънародничка Каролайн Стейпълс го  номинира за \"Човек на годината\"  в класацията на Българския хелзинкски комитет (БХК), което предизвика обществен скандал и правозащитната организация  оттегли номинацията му . Преди години австралийските власти поискаха Полфрийман да бъде трансфериран в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че тогава осъденият е извършвал множество груби нарушения на правилата и многократно е бил наказван в затвора.", "date": "2019.09.24", "title": "Съдебният инспекторат ще проверява сигнал срещу съдиите, освободили Полфрийман"}
{"url": "https://www.dnevnik.bg/politika/2019/09/24/3967600_traicho_traikov_e_kandidat_na_demokratichna_bulgariia/", "text": "Бившият енергиен министър и настоящ общински съветник от Реформаторския блок в София Трайчо Трайков е кандидат на \"Демократична България\" за кмет на столичния район \"Средец\". В момента кмет там е Мария Ачкова от ДСБ, но тя се е отказала да се кандидатира за нов мандат. Кандидат на \"Демократична България\" за кмет на район \"Изгрев\" е Филип Симеонов, който напусна \"Движение България на гражданите\" след заявената подкрепа за Мая Манолова в състезанието за София. Днес \"Демократична България\" регистрира кандидати за кметове в 23 столични района и пет села, както и листата с кандидати за общински съветници в София (кои са кандидатите вижте  тук ). \"Витоша\" - Христо Вълчанов Вълчанов \"Изгрев\" - Филип Димитров Симеонов \"Красно село\" - Росина Георгиева Станиславова \"Лозенец\" - Константин Петров Павлов \"Младост\" - Светозар Иванов Маджов \"Студентски\" - Петко Горанов Горанов \"Триадица\" - Димитър Петров Божилов \"Възраждане\" - Васил Василев Кънев \"Искър\" - Калоян Василев Луканов \"Оборище\" - Николай Борисов Александров \"Подуяне\" - Атанас Стоименов Горов \"Сердика\" - Цветан Георгиев Георгиев \"Слатина\" - Георги Пламенов Илиев \"Средец\" - Трайчо Трайков \"Връбница\" - Румен Кирилов Калчев \"Илинден\" - Венцислав Василев Кръстев \"Красна поляна\" - Полина Аракел Куюмджиян \"Люлин\" - Йордан Николаев Янков \"Надежда\" - Стефан Ивов Манчев \"Овча купел\" - Ангел Георгиев Стефанов Нови Искър - Бончо Василев Ников Панчарево - Мариан Руменов Христов Банкя - Десислава Филипова Николова с. Герман - Маргаритка Иванова Станкова с. Владая - Кристияна Колева Колева с. Лозен - Юлиан Йорданов Донков с. Железница - Мариана Василева Георгиева с. Бистрица - Виктория Георгиева Илиева", "date": "2019.09.24", "title": "Трайчо Трайков е кандидат на \"Демократична България\" за кмет на столичния район \"Средец\""}
{"url": "https://www.dnevnik.bg/biznes/2019/09/24/3967597_bulgarski_hotelieri_moje_i_da_ne_si_vzemat_parite_ot/", "text": "Български хотелиери може и да не си вземат парите от обявилия несъстоятелност британски туроператор \"Томас Кук\" за туристите, обслужени през летните месеци. Причината е, че гаранционният фонд във Великобритания покрива загуби само от датата на обявяване на фалита и за туристите, които към тази дата са на почивка, а \"Томас Кук\" се разплаща с хотела 60 дни след края на почивката. Това съобщи министърът на туризма Николина Ангелкова на брифинг след среща с представители на туристическия бизнес в България за изясняване на мащабите на очакваните загуби. Проучва се възможността българските хотелиери да заведат колективен иск, както и дали съществува фонд за обезщетение на дребните кредитори, към който те да се обърнат, добави министърът. \"Загубите възлизат на доста милиони левове и това ще създаде огромни затруднения в сектора\", заяви министърът. Тя прогнозира, че със сигурност фалитът на \"Томас Кук\" ще повлияе и на зимния сезон, както и на лято 2020, за което сега вече се водят преговори. В министерството вече е сформирано звено за контакт по казуса \"Томас Кук\", което да е на разположение 24 часа в денонощието. В момента в България пребивават 5940 туристи, пратени от \"Томас Кук\" и негови поделения. Ангелкова увери, че министерството следи какво се случва и на други пазари - германския, полския, холандския, френския. По думите й поделенията на \"Томас Кук\" в Германия, във Франция и в Русия са обявили, че са в стабилно състояние, докато в Холандия също е обявен фалит. Тя описа ситуацията като \"тревожна и динамична\".", "date": "2019.09.24", "title": "Български хотелиери може и да не си вземат парите от \"Томас Кук\" за лятото"}
{"url": "https://www.dnevnik.bg/bulgaria/2019/09/24/3967623_cacarov_poiska_polfriiman_da_se_vurne_v_zatvora/", "text": "Делото за условното предсрочно освобождаване на австралиеца Джок Полфрийман да бъде възобновено, а изпълнението на определението, с което той беше пуснат от затвора, да бъде спряно. Това поиска главният прокурор Сотир Цацаров от Върховния касационен съд (ВКС). Днес до главния прокурор е била изпратена молба от родителите на убития Андрей Монов – Аксения и Христо Монови. Близките на Монов също са поискали възобновяване. В искането си за възобновяване на делото Цацаров заявява, че определението на тричленния състав на Софийския апелативен съд (САС), с което беше освободен предсрочно осъденият за убийство Полфрийман, е постановено при съществено нарушение на процесуалните правила. Според Цацаров съставът е трябвало да се произнесе с решение, а не с определение. Главният прокурор посочва и че нарушението е съществено, защото поставя ограничения пред евентуалната проверка на съдебния акт. Според чл. 419, ал. 1 от НПК на възобновяване подлежат всички влезли в сила присъди и решения, но не всички определения. В искането си до ВКС главният прокурор посочва и че постановеният съдебен акт има характер на решение, доколкото основание за произнасянето на съда е била жалба на защитника на Полфрийман срещу определението на градския съд, с което му беше отказано предсрочно освобождаване. В искането си Цацаров посочва и че председателят на състава Калин Калпакчиев и докладчикът Весислава Иванова е трябвало да си направят отвод заради връзки с Българския хелзинкски комитет. Главният прокурор цитира акта на апелативните съдии за освобождаване на Полфрийман, в който те се позовават и на положителната характеристика, дадена от председателя на БХК Красимир Кънев. Според него съдиите Калпакчиев и Иванова е трябвало да си направят отвод, а произнасянето по казуса да бъде направено от друг съдебен състав, за да се гарантира, че делото ще се гледа от безпристрастен и непредубеден съд. След като не са го направили, актът им подлежи на отмяна, посочва Цацаров. \"Публично известни са контактите между председателя на съдебния състав и съдията докладчик с Българския хелзинкски комитет. Съдия Калпакчиев е награждаван в ежегодно провеждани конкурси \"Човек на годината\", организирани от БХК, а съдия Весислава Иванова е включена в авторския колектив на годишния доклад на БХК за 2016 г.\", пише в искането си главният прокурор. По думите му сами по себе си такива контакти с неправителствени организации не са укорими. В конкретния случай обаче те обуславят основанията за отвод, смята главният прокурор. По-късно пред журналисти прокурор Румяна Арнаудова обясни, че председателят на състава Калин Калпакчиев два пъти е бил награждаван от БХК, а член на съдебния състав - Весислава Иванова, е участвала в работата на правозащитния комитет. По думите на Арнаудова те е трябвало да си направят отвод и да не разглеждат искането на Полфрийман, а по него да се произнесе друг съдебен състав. \"Това поставя под съмнение законността на съдебния акт\", коментира Арнаудова и допълни, че всички граждани имат право да получат безпристрастно правосъдие. Днес от Хелзинкския комитет излязоха с позиция, в която изразяват и безпокойство, че  решението на съда се използва  с неприкрита политическа цел — фронтална атака срещу Съюза на съдиите в България, на който председателят на съдебния състав е ръководител. За тази атака, според БХК, тон е дал главният прокурор Сотир Цацаров с коментар по темата още преди да е прочел решението на съдиите за Полфрийман. Австралиецът Джок Полфрийман беше  предсрочно освободен от затвора  с решение на Софийския апелативен съд. Той излежа почти 12 от наложени му 20 години затвор за убийството на студента Андрей Монов. Развитието по този казус доведе до критики към  съдебния състав , отекна и в парламента. Тримата членове на съдебния състав излязоха с публично обяснение  защо са решили да освободят  Полфрийман предсрочно от затвора. През юли 2011 г. Върховният касационен съд (ВКС) окончателно  осъди Полфрийман на 20 години затвор , но той е в ареста от декември 2007 г., когато след спор и сбиване уби студента Андрей Монов и рани Антоан Захариев в центъра на София. Преди месец, когато Полфрийман отново поиска да излезе предсрочно от затвора, адвокатът му Калин Ангелов обясни, че той е подавал много жалби, но не е използвал физическо насилие, а е  търсил правата си по законов начин , но бил наказван. В затвора Полфрийман стана председател на затворническо сдружение, което се бори за правата на лишените от свобода. Заради тази му инициатива неговата сънародничка Каролайн Стейпълс го  номинира за \"Човек на годината\"  в класацията на Българския хелзинкски комитет (БХК), което предизвика обществен скандал и правозащитната организация  оттегли номинацията му . Преди години австралийските власти поискаха Полфрийман да бъде трансфериран в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че тогава осъденият е извършвал множество груби нарушения на правилата и многократно е бил наказван в затвора.", "date": "2019.09.24", "title": "Цацаров поиска Полфрийман да се върне в затвора"}
{"url": "https://www.dnevnik.bg/evropa/2019/09/24/3967388_germaniia_dava_54_mlrd_evro_za_po-ekologichen_jivot/", "text": "                         Самолетните билети в Германия ще поскъпнат, но пък пътуването с влак ще стане по-евтино. Купувачите на електромобили ще се ползват с финансови облекчения. Цените на бензина и на дизела ще се увеличат, токът ще поевтинее. Собствениците на жилища ще бъдат насърчени да ползват по-екологични горива вместо нафта за отопление. Германското правителство одобри цял пакет с мерки, насочени към намаляване на парниковите газове, които водят до глобалното затопляне на планетата. В съответствие с поетите международни ангажименти до 2030 година Германия трябва да намали емисиите от въглероден двуокис с 55 процента в сравнение с нивата от 90-те години на миналия век. Във всички сфери на германската икономика емисиите на CO2 днес са по-ниски, отколкото преди десетилетия. Единственото изключение е транспортът. Той изхвърля 160 милиона тона въглероден двуокис годишно, от които 60 процента се дължат на автомобилите. За да достигне до 2030 собствените си климатични цели, Германия трябва да намали парниковите газове, изхвърляни от транспорта, до 95 милиона тона. Дотации и данъчни облекчения за електромобилите Германското правителство залага на електромобилите: според одобрения план до 2030 година по пътищата на страната трябва да се движат от седем до десет милиона електрически и хибридни коли, а и всеки втори градски автобус трябва да се движи с електромотор. В момента в Германия има 31 хиляди електромобила и почти 103 хиляди хибридни коли. За да стимулира германските шофьори да се преориентират към електромобилите, през 2021 и 2022 година държавата ще им отпуска по 4000 евро при покупката на кола до 40 000 евро, а след 2022 година - по 3000. Субсидиите за закупуването на по-скъпи автомобили ще бъдат значително по-ниски. По този начин правителство разчита да насърчи производството и продажбата на по-малките икономични електромобили. Освен това двойно се намалява годишният данък за ползването на служебен автомобил за лични нужди - с 0.5 до 0.25 процента от първоначалната му цена. Полетите поскъпват Пътуванията с влак ще поевтинеят, а полетите ще поскъпнат. Заради това правителството възнамерява да намали ДДС на билетите за влак от 19 на 7 процента и да въведе специални \"наказателни\" такси върху самолетните билети, продавани от нискотарифните компаниите на дъмпингови цени (в момента, например, \"Райън ер\" предлага билети от Берлин до Аликанте по 12.99 евро). В резултат на тези мерки самолетните билети за кратки разстояния - например за доста от вътрешните полети в Германия - ще поскъпнат двойно. Тези промени искат да накарат германците поне из страната да пътуват с влак, а не със самолет. Освен това министерството на транспорта е решило да вложи милиарди евро в модернизацията на железопътната мрежа в Германия, за да се спазват максимално точно разписанията, а и да се намалят интервалите в движението на влаковете. По данни на германското Министерство на икономиката и енергетиката в момента 35 процента от произвежданата енергия се изразходва за отопление на жилищните и административните сгради. При това се отделя въглероден двуокис, който представлява около една трета от общото количество, изхвърляно в атмосферата на Германия. Вредните емисии са особено високи при използването на котли, работещи с мазут, а такива отоплителни инсталации има в 5.8 милиона от германските домове. При това едва четвърт от тези котли е на повече от 25 години. Германският институт за отоплителна техника отбелязва, че половината от тези котли още сега могат да бъдат заменени с газови, а още 510 000 жилища могат да бъдат свързани с централната топлофикация. \"Дори и само тази мярка би позволила да се намалят годишните емисии от въглероден двуокис с 14 милиона тона\", казва председателят на Федералния съюз на предприятията от енергетиката и водоснабдяването Щефан Капферер. А ако всички котли на мазут в Германия бъдат заменени с по-екологични, емисиите CO2 биха намалели с 30 милиона тона. За да ускори процеса на модернизиране, правителството е решило да стимулира финансово собствениците на жилища, които заменят старите си котли с по-екологични. Премията ще възлиза на 40 процента от разходите за подмяната на инсталацията. А от 2026 година нататък вече няма да е възможно да се монтират отоплителни системи, работещи с мазут. Колко струва тон въглероден двуокис в Германия? Това обаче съвсем не са всички финансови стимули за намаляване на вредните емисии. Сред мерките е и тази: да се установи динамично растяща цена на емисиите въглероден двуокис. За тях ще трябва да се плаща от началото на 2021 година. Първоначално цената ще бъде умерена - 10 евро за тон. През 2025-а тя ще нарасне на 35 евро, а след това ще се движи между 35 и 60 евро в зависимост от търсенето и предлагането на сертификати, даващи правото на определен обем емисии на CO2. Търговията с тези сертификати ще се извършва не от крайните потребители, а от предприятията, доставящи на пазара въглеводородни суровини. От това ще поскъпнат бензинът и дизелът, газът и мазутът за отоплителните инсталации. От направените от правителството разчети излиза, че ако тон CO2 струва 35 евро, цената на мазута за отопление ще нарасне с 9 до 12 цента за литър. Сегашната му цена в Германия е от 1.20 до 1.27 евро за литър.", "date": "2019.09.24", "title": "Германия дава 54 млрд. евро за по-екологичен живот"}
{"url": "https://www.dnevnik.bg/sviat/2019/09/24/3967644_trump_pred_oon_budeshteto_prinadleji_na_patriotite_ne/", "text": "Бъдещето на принадлежи на глобалистите. Бъдещето принадлежи на патриотите.\" Това е посланието, което президентът на САЩ Доналд Тръмп отправи от трибуната на общото събрание на ООН в една от най-националистическите си речи, съобщи \"Вашингтон пост\". Пред 74-та сесия с участието на мнозина световни лидери Тръмп отправи една от най-острите критики срещу глобализма. Той за пореден път изтъкна своята теза \"Америка на първо място\" - този път пред международна организация, символ на мултилатерализма и сътрудничеството. \"Вашингтон пост\" обръща внимание, че за разлика от други негови изказвания президентът почти не е подчертавал емоционално конкретни свои позиции за търговията, отбраната или миграцията, а е изчел текста монотонно и на практика без паузи. Според него мирогледът на глобалистите се е оказал с привлекателната сила на религиозно чувство за лидерите от миналото \"и ги принуди да пренебрегнат националните си интереси\". Той призова другите страни сега да се обърнат към националните си корени. Тръмп изтъкна желанието си да продължи да ограничава ангажиментите на американската армия по света. \"САЩ не търсят конфликт с никоя друга държава. Искаме мир, сътрудничество и взаимни ползи с всички. Но никога няма да спрем да защитаваме американските интереси.\" Той призова останалите лидери да се съсредоточат върху националния суверенитет на страните си и обясни, че САЩ ще действат в чужбина, единствена ако са уверени, че са пряко засегнати интересите им. \"Ако искате свобода, направете така, че да се гордеете от страната си. Ако искате демокрация, дръжте на суверенитета си. Ако искате мир, обичайте народа си.\" По повод Иран президентът каза, че властите в Техеран \"разграбват националното богатство\" и обеща \"да спрем хода на Иран по пътя към сдобиването с ядрено оръжие\". \"Всички държави имат дълг да действат. Никое отговорно правителство не бива да субсидира кървавата алчност на Иран. Докато продължават предизвикващите бъркотия действия на Иран, санкциите няма да бъдат отменени. Те ще бъдат затегнати. Иранските лидери ще превърнат една горда нация в още една история, съдържаща предупреждение какво се случва, когато управляващата класа изостави народа си и поеме на поход в името на личното си обогатяване.\" Тръмп изтъкна още \"амбициозната ни кампания да реформираме международната търговия\" и желанието си да завърши преговорите за отделни двустранни търговски споразумения с Япония и Великобритания. \"Десетилетия наред системата за международна търговия с лека ръка беше експлоатирана от държави, движени от зли помисли. Докато в чужбина се изнасяха работни места, само шепа хора забогатяха за сметка на средната класа.\" Най-емблематичен, според него, е подходът му към Китай и ескалиращата търговска война с Пекин. Китай \"възприе един икономически модел, зависим от мащабни пазарни бариери, мощни държавни субсидии, манипулиране на валутата, продуктов дъмпинг... и кражба на интелектуална собственост.\" Той добави, че \"няма да приема търговска сделка, която е лоша за американския народ\". В словото си той не пропусна да критикува и защитниците на правото на хората да търсят по-добър живот в други страни, които обвинява, че искали открити граници и нанасяли щети на тези, на които твърдят, че искат да помагат. Тръмп отново предупреди мигрантите, потеглили с идея да пресекат границата на САЩ незаконно, че \"ако стигнете до нас, няма да ви пуснем, незабавно ще бъдете върнати вкъщи\". \"Днес имам послание към всички активисти за отворени граници, прикриващи се зад реториката за социална справедливост - политиките ви не са справедливи. Вашите политики са жестоки и зли.\" \"Вие овластявате престъпни организации, които се нахвърлят върху невинни мъже, жени и деца. Поставяте собственото си фалшиво чувство за добродетелност през живота, благосъстоянието и безброй невинни хора. (...) Когато отслабвате граничната сигурност, вие подкопавате човешките права и човешкото достойнство\".", "date": "2019.09.24", "title": "Тръмп пред ООН: Бъдещето принадлежи на патриотите, не на глобалистите"}
{"url": "https://www.dnevnik.bg/sport/2019/09/24/3967646_bulgarskiiat_boksov_sujuz_shte_zategne_izdavaneto_na/", "text": "Проверка на всички лицензирани професионални боксьори в България и промяна на системата ще се изготви от Българския професионален боксов съюз (БПБС). Това обеща членът на Управителния съвет на организацията и международен съдия Венцислав Николов. Мерките идват след  смъртта на боксьора Борис Станчов  на галавечер в Албания, където той се е бил под самоличността на своя братовчед Исус Величков. \"В момента има 68 лицензирани боксьори. В момента променяме абсолютно всичко, както издаване на официалните документи, така и самата процедура ще бъде по съвсем различен начин. Всички 68 ще бъдат проверени, но аз за първи път чувам някой да играе с чужда карта\", каза Николов пред БНТ. Професионалният боксов съюз е провел среща с треньора на състезателя Венцислав Георгиев, като той е отрекъл да знае за подменената самоличност. \"На управителния съвет треньорът категорично отказа да е знаел. Ние през цялото време сме издали и знаем, че това е Исус Величков. Издали сме лиценз въз основа на документи, които мениджърът е представил в офиса на професионалния боксов съюз. Той представи медицински, лична карта\". Треньорът и мениджър Венцислав Георгиев, който е бил до Станчов също взе отношение. Според него боксьорът не е давал признаци да се чувства зле по време на срещата. \"Ние го познаваме като Боби Джи. Повечето боксьори си имат прякори и никой не обръща внимание. Не знам с какви документи е преминавал граници, тъй като на гишето човек застава сам. На мачове беше с името Исус Величков, така го познавам аз. Дори на кантара във въпросния ден се качи, подписа се като Исус Величков, след него се подписах аз отдолу. Даже има един документ, който промоутърът издава, като се качи на кантара, колко килограма е, той се подписа като Исус Величков, даде си личната карта и там я гледаха\", каза пред БНТ Венцислав Георгиев. Една от версиите, която се тиражират е, че Станчов се е бил под чужда самоличност, за да не трупа негативен баланс в професионалната си кариера. Близките на боксьора твърдят, че треньорът му е бил наясно. \"Мачът му беше за 800 лева. Когато се прибрах върнах на семейството му документите му и дадох парите. Едва след обиска на полицията видях, че има две лични карти и видях, че има други документи. Пред мен родителите му казаха, че не са били наясно, че той се бие под друга самоличност\", добави Георгиев. Обвинения към треньора Близките на загиналия Станчов смятат, че боксьорът е получил вещества от треньора си, които са му навредили. \"Сигурни сме всички тук. Той никога не е взимал, даже треньорът му насила го е карал\". \"Никой не е ходил на преглед за издаване на медицинско. Треньорът му урежда всичко. Боби само си взима билет от летището и заминава. По време на мача дори се вижда как той се моли на треньора си и не може да продължи, но не му обръща никакво внимание\", добавят близките на Станчов. Близките на загиналия боксьор добавят, че той \"не го е правил за пари, а от любов към бокса\": \"Взимаше по 100-200 лева в България. Печелил е да си плати самолетните билети\". Министерството на спорта вече разпореди проверка и очаква разследване за смъртта на Станчов.", "date": "2019.09.24", "title": "Българският боксов съюз ще затегне издаването на лицензи след смъртта на състезател"}
{"url": "https://www.dnevnik.bg/bulgaria/2019/09/24/3967659_helzinkskiiat_komitet_reshenieto_na_suda_za_polfriiman/", "text": "Българският хелзинкски комитет (БХК) излезе с отворено писмо по казуса с решението на Софийския апелативен съд да освободи предсрочно от затвора осъденият за убийство австралиец Джок Полфрийман. В позицията си от БХК посочват, че уважавайки скръбта на близките на убития през 2007 г. Андрей Монов, биха искали да обърнат внимание на пет факта, които изброяват и описват подробно. От комитета припомнят, че в цялата си история не са участвали в наказателни производства на страната на обвиняемите. Те обръщат внимание и на твърденията, че един от мотивите на съда да освободи предсрочно Полфрийман е това, че председателят Красимир Кънев е дал положително становище за това. От БХК отбелязват обаче, че освен председател на комитета, той е и представител на още няколко други международни правозащитни организации, които тенденциозно не се споменават. \"В становището се засяга изключително и само дейността на Българското затворническо сдружение за рехабилитация и на Джок Полфрийман като негов председател. То не коментира поправянето на лишения от свобода — въпрос, по който г-н Кънев не е компетентен да изкаже становище\", подчертават от БХК. От комитета обръщат внимание и на нападки, които са били отправени от бащата на убития Андрей Монов – Христо Монов в телевизионния ефир и посочват, че Българското затворнически сдружение за рехабилитация са се обърнали към комитета с молба за помощ през 2012 г. Тъй като организацията работи със защитата на правата на затворниците, комитетът е съдействал за като е платил таксата за регистрацията. От БХК подчертават, че не отговарят на истината твърденията за злоупотреба с обезщетенията на техни клиенти и плащане на квартира на Джок Полфрийман. Във връзка с номинирането на Джок Полфрийман за наградата на БХК \"Човек на годината\" през 2015 г. в публичното съзнание е вменено невярното твърдение, че БХК е номинирал Джок Полфрийман за годишните си награди за правозащитна дейност, посочват от комитета. Те припомнят, че номинацията е направена от австралийска гражданка и е засягала предимно дейността на Полфрийман в Българското затворническо сдружение за рехабилитация. В отвореното писмо от комитета изразяват и безпокойство, че решението на съда се използва с неприкрита политическа цел — фронтална атака срещу Съюза на съдиите в България, на който председателят на съдебния състав е ръководител. За тази атака, според БХК, тон е дал главният прокурор Сотир Цацаров с коментар по темата още преди да е прочел решението на съдиите. \"Изцяло недопустими са и хулите, обидите и заплахите срещу членовете на съдебния състав, които отиват до там, да засегнат техните семейства. Подобни атаки отиват отвъд допустимото рационално обсъждане и критика на едно съдебно решение и подронват интегритета на съдебната власт в България, налагайки императивите на уличното правосъдие. Озадачени сме от бездействието — в тази тревожна ситуация, на Висшия съдебен съвет, чиято основна роля е именно защитата на независимостта и интегритета на съдебната власт в нашата страна\", се казва в позицията на БХК. Малко по-късно  съдийската колегия на Висшия съдебен съвет  обясни в писмена декларация, че няма правомощия да се произнася по съдебни решения, а сигналът по казуса с Полфрийман до ВСС от младежката организация на ВМРО ще бъде препратен на Инспектората към съдебния съвет. Главният прокурор Сотир  Цацаров отправи искане  до Върховния касационен съд да спре изпълнението на съдебното решение, с което австралиецът е освободен предсрочно от затвора.", "date": "2019.09.24", "title": "Хелзинкският комитет: Решението на съда за Полфрийман се използва с политическа цел"}
