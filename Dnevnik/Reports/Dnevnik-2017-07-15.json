{"url": "http://www.dnevnik.bg/sport/2017/07/15/3007844_slaviia_otkradna_tochka_ot_cska_v_derbito_na_purviia/", "text": "Столичното дерби от първия кръг на  между \"Славия\" и ЦСКА завърши наравно 1:1. Пред малко повече от 3000 зрители на Националния стадион \"Васил Левски\", двата тима изиграха интересен сблъсък, като символичните домакини могат да са по-щастливи от резултата.Фернандо Каранга изведе червените напред в 28-ата минута след хубаво центриране на Александър Георгиев. Точката за белите донесе Ивайло Димитров в 62-ата.С огромен принос за равенството обаче е вратарят Георги Петков, който се отличи със страхотни спасявания.В началото на двубоя ЦСКА беше по-активния отбор, като на няколко пъти стигна в опасна близост до вратата на \"Славия\". Ветеранът Георги Петков обаче спаси отбора си от гол, като веднъж дори извади с крак удар на Кевин Меркадо.В 28-ата минута вратарят беше безпомощен, след като непокритият Каранга засече топката с глава след центриране на Александър Георгиев.До почивката ЦСКА изпусна още няколко много добри шанса да удвои аванса си. На два пъти Кирил Десподов стреля много неточно, въпреки че беше в непосредствена близост до вратата.През втората част Каранга напусна терена контузен, а с това присъствието на  в наказателното поле на \"Славия\" беше отслабено.Червените допуснаха изравняване час след началото на мача, когато защитата проспа подаване на Владислав Узунов към тарана Ивайло Димитров и той без проблем вкара за 1:1.С добри изяви за белите се отчете и крилото Георги Йомов, който постоянно тормозеше защитата на символичните гости.До края на двубоя отново ЦСКА имаше по-добрите възможности, но големи пропуски направиха Десподов и резервата Малинов, а в останалите моменти Петков беше на висота.\"Играта ни не беше на висота, искахме да победим и да започнем добре сезона, но просто не се получи. Липсваше ни агресия, бяхме далеч от противниците, загубихме средата на терена\", коментира след края на мача треньорът на ЦСКА Стамен Белчев.", "date": "2017.07.15", "title": "\"Славия\" открадна точка от ЦСКА в дербито на първия кръг"}
{"url": "http://www.dnevnik.bg/sport/2017/07/15/3007748_juventus_e_prodal_bonuchi_zaradi_konflikt_s_trenyora/", "text": "Трансферът на  от \"Ювентус\" в \"Милан\" предизвика истинска буря в Италия, а защитникът беше обявен за предател от голяма част от феновете на \"бианконерите\".В петък централният бранител подписа с \"Милан\", преминавайки от големия съперник за 42 млн. евро.Според медиите на Ботуша обаче причината за трансфера е скандал от съблекалнята. Той се еслучил по време на .Бонучи е влязъл в конфликт с колегата си от защитата Андреа Бардзали, а Пауло Дибала се е опитал да ги разтърве, но неволно е получил удар в главата от защитника. Всичко това е довело до караница между Бонучи и треньора Масимилиано Алегри.Това не е първи скандал между защитника и треньора на \"Ювентус\". През февруари в мача срещу \"Палермо\", Бонучи беше заменен и си позволи да напсува Алегри. Това доведе до глоба и временно изваждане от отбора, но после защитникът беше амнистиран.Междувременно Бонучи публикува съобщение в \"Инстаграм\" на раздяла с \"Ювентус\", с което благодари на всички за престоя си в Торино.", "date": "2017.07.15", "title": "\"Ювентус\" е продал Бонучи, заради конфликт с треньора Алегри"}
{"url": "http://www.dnevnik.bg/video/2017/07/15/3007754_video_frenskite_voenni_pozdraviha_makron_i_trump_s/", "text": "Френски военен духов оркестър поздрави президентите Тръмп и Макрон с микс от песни на френското електронно дуо \"Дафт пънк\", включително големия им хит Get Lucky. Изпълнението от  също стана хит в интернет и развесели повечето официални лица, макар наглед да остави Доналд Тръмп безразличен.Get Lucky явно е любима на армейските оркестри - преди време бе изпълнена и от ", "date": "2017.07.15", "title": "Видео: Френските военни поздравиха Макрон и Тръмп с \"Дафт Пънк\""}
{"url": "http://www.dnevnik.bg/sviat/2017/07/15/3007761_dpa_mujut_ubil_turistki_v_egipet_e_svurzan_s_isliamska/", "text": "Египтянинът, обвинен за  при нападение с нож в курортния град Хургада на Червено море, е член на местния въоръжен клон на \"Ислямска държава\". Това съобщиха днес източници от египетските сили за сигурност, цитирани от ДПА и БТА.Днес Берлин потвърди, че убитите са немски гражданки.\"Той е поддържал връзка с организацията през интернет и е получил задача да нападне чуждестранни туристи на плажовете в Хургада\", посочил е източник, близък до извършващото се разследване, без да съобщи повече подробности.До момента \"Ислямска държава\" не е поела отговорност за вчерашното нападение, както е правила при предишни атаки в Египет.Нападателят, идентифициран като Абдел-Рахман Шаабан, е 27-годишен студент от провинция Кафр ал Шейх в делтата на Нил, съобщи частния вестник \"Ал Масри ал Юм\", цитирайки служител по сигурността. \"Досието му е чисто както в криминален, така и в политически план. Той има добра репутация в селото си\", твърди неназованият служител.Египетското вътрешно министерство съобщи вчера, че нападателят незабавно е бил арестуван и е разпитван за мотивите на своето деяние. Други четири туристки бяха ранени при атаката - две арменки, чехкиня и рускиня.Според служител от силите за сигурност в провинция Червено море, цитиран от ТАСС, престъпникът купил ножа, с който се нахвърлил срещу чужденците, малко преди нападението.\"В петък сутринта той пристигнал в Хургада, посетил една от джамиите за петъчната молитва, после купил в един магазин кухненски нож и се отправил към туристическите комплекси на крайбрежието\", заявил източникът. Той добавил, че след нападението престъпникът изхвърлил ножа и мобилния си телефон в морето. Те били намерени и приложени към делото като основни веществени доказателства.", "date": "2017.07.15", "title": "ДПА: Мъжът, убил туристки в Египет, е свързан с \"Ислямска държава\""}
{"url": "http://www.dnevnik.bg/sport/2017/07/15/3007768_hamiltun_specheli_rekorden_peti_polpozishun_na/", "text": "За трета поредна година и рекорден пети път в кариерата си  ще стартира от полпозишън в домашната си надпревара за Гран при на Великобритания. Пилотът на \"Мерцедес\" направи изумителна квалификация на пистата \"Силвърстоун\", завъртайки обиколка за 1:26.600.Това е 67-и полпозишън в кариерата на британеца, който вече е само с един зад абсолютния рекорд на Михаел Шумахер.Зад Хамилтън се наредиха двамата пилоти на \"Ферари\" Кими Райконен и Себастиан Фетел, но те бяха с повече от половин секунда по-бавни. За трети път през сезона финландецът изпревари съотборника си в квалификация.Четвърто време даде Валтери Ботас, но заради сменена скоростна кутия, той ще стартира с пет места назад, потегляйки девети от решетката утре.\"Това беше страхотна квалификация. Първата позиция е идеалната, от която да стартираш на \"Силвърстоун\". Обичам такива трудни условия, израснал съм при тях и бях уверен в себе си\", каза Хамилтън след сесията.Квалификацията предложи голяма интрига, като в рамките на 60-те минути времето на няколко пъти се промени.Първата част стартира при лек дъжд и мокра писта, а Даниел Рикардо записа ранното най-добро време с гумите интермедия - 1:42.966. Малко след това обаче проблем в турбото го принуди да спре край трасето. Австралиецът трябваше да прекрати участието си в сесията.Това доведе и до червен флаг за кратко, докато болидът на \"Ред Бул\" бъде прибран.Със спирането на дъжда някои от  рискуваха с поставяне на сликове. Алонсо извади най-голям късмет, започвайки бързата си обиколка буквално в последната секунда, но това му позволи да запише най-добро време.От първата част обаче отпаднаха Ланс Строл с \"Уилямс\", Кевин Магнусен от \"Хаас\", двамата пилоти на \"Заубер\" Верлайн и Ериксон, както и Рикардо.Това се оказа и първо отпадане за него в квалификация толкова рано от Гран при на Италия 2015 г. В 38 поредни квалификации, Рикардо неизменно стигаше до битката за челните 10 позиции.Съботният ден и без това не започна добре за Рикардо, чиято скоростна кутия беше сменена. Това му донесе и наказание с пет места назад на стартовата решетка.Утре той ще стартира 19-и, а единствено зад него ще бъде Алонсо. Испанецът е наказан с 25 позиции, заради смяна на хибридната система на своя \"Макларън\".Във втората част трасето изсъхна изцяло и времената започнаха да падат постоянно.От \"Мерцедес\" отново избраха различна стратегия, като Хамилтън правеше обиколки с гумите суперсофт, а Ботас с по-твърдия комплект – софт.Двамата пилоти на Сребърните стрели диктуваха темпото и дадоха врмена с повече от секунда по-добри от тези на Фетел и Райконен.Новината на втората част беше влизането на Щофел Вандорн с \"Макларън\" сред най-добрите 10. От битката пък отпаднаха Джолиън Палмър, Даниил Квят, Алонсо, Карлос Сайнц и Маса.В заключителните 12 минути от сесията, всички извадиха максималния ресурс от болидите си и времената паднаха още. При първите минавания Хамилтън се нареди пред Фетел, Ботас и Райконен.Контролът обяви, че ще разследва Хамилтън за блокиране на Ромен Грожан от \"Хаас\". Комисарите обаче прецениха, че британецът не заслужава наказание за случката.\"Извинявам се на Ромен, ако съм го блокирал, но мога да кажа, че не съм правил нищо нарочно\", обясни Хамилтън на пресконференцията.С поставянето на още един нов комплект суперсофт британецът вече беше недостижим, но Райконен успя да се нареди точно зад него, на 0.547 сек.Полпозишънът във Великобритания е общо пети за Хамилтън, който има и четири победи на \"Силвърстоун\" (2008, 2013, 2015 и 2016 г.). При успех утре той ще се изравни с легендарния Джим Кларк.", "date": "2017.07.15", "title": "Хамилтън спечели рекорден пети полпозишън на \"Силвърстоун\""}
{"url": "http://www.dnevnik.bg/na_put/2017/07/15/3007779_arktika_stava_vse_po-populiarna_turisticheska/", "text": "Руското министерство на гражданската отбрана, извънредните ситуации и ликвидирането на последствията от стихийните бедствия отчита увеличение на туристите в Арктика, съобщи ТАСС, като цитира ръководителя на отдела за гражданска защита към ведомството Андрей Лутошкин. Мястото е предпочитано за екстремни забавление като ски преходи, скокове с парашут, полети с балон и плаване по реки.По думите на Лутошкин северните територии се посещават не само от руснаци, но и от чуждестранни туристи. През последните пет години арктическата зона е покорена от над 1800 туристически групи, над 15 000 души, включително туристи от Китай, Чехия, Германия, САЩ, ОАЕ, Великобритания, Франция, Швеция, Бразилия и други страни.", "date": "2017.07.15", "title": "Арктика става все по-популярна туристическа дестинация"}
{"url": "http://www.dnevnik.bg/sviat/2017/07/15/3007786_neuspeliiat_opit_za_prevrat_v_turciia_e_vduhnovenie_za/", "text": "Фактът, че опитът за преврат бе осуетен, ще послужи като източник на надежда и вдъхновение за всички хора, живеещи под диктатура, написа турският президент Реджеп Ердоган в материал за британския вестник \"Гардиън\", кръстен \"Година след опита за преврат Турция защитава демократичните ценности\". \"Заедно народът на Турция не позволи на въоръжена група да му отнеме демокрацията, свободата и начина на живот\", пише още турският президент.Според турските власти Фетхуллахистката терористична организация (ФЕТО) на живеещия в САЩ мюсюлмански проповедник Фетхуллах Гюлен стои зад опита за преврат. \"Продължаващите усилия на моето правителство да изправи пред правосъдието Фетхуллах Гюлен и неговите последователи не са важни само за Турция, а за демокрацията на всяко друго място, пише Ердоган.В статията си турският президент критикува съюзниците на Турция заради това, че не са изразили солидарност със страната след опита за преврат, като добавя, че тяхното \"лицемерие и двойни стандарти\" са засегнали турския народ. \"За съжаление съюзниците на Турция, особено нашите приятели на Запад, не бяха в състояние изцяло да разберат значимостта на това, което се случи. Вместо да изразят солидарност към моите сънародници редица западни правителства и институции избраха да изчакат как ще се развие кризата\", допълва Ердоган.Той изразява недоволство, че приятели и съюзници на Турция са предоставили убежище на \"десетки високопоставени гюленисти\". \"Днес западните лидери имат възможността да изберат между вариантите да продължат да са солидарни с терористите или да спечелят отново благосклонността на турския народ\", добавя Ердоган в статията си.", "date": "2017.07.15", "title": "Неуспелият опит за преврат в Турция е вдъхновение за всички, живеещи под диктатура, смята Ердоган"}
{"url": "http://www.dnevnik.bg/sviat/2017/07/15/3007760_pravozashtitnici_osudiha_razpruskvaneto_na_praha_na/", "text": "Тялото на дисидента и носител на Нобелова награда за мир Лю Сяобо бе кремирано, а прахът му - разпръснат в морето на церемония в тесен кръг, където са присъствали съпругата и негови приятели. Това съобщи БТА, цитирайки китайските власти в град Шънян, където Лю почина в четвъртък на 61-годишна възраст от краен стадий на рака. Но приятели на политическия затворник и активисти осъдиха погребението като опит да се заличат физическите следи от съществуването му и изразиха притеснение за съпругата му Лю Ся.На пресконференция днес Чжан Цинян, говорител на властите в Шънян, обяви кремацията е извършена в съответствие с желанието на роднините му и местните обичаи, предаде \"Ройтерс\". Говорителят заяви на брифинг пред репортери, че по обед местно време членове на семейство на Лю са разпръснали праха му в морето. На брифинга бяха разпространени снимки и видеокадри от лодката.Според близки на семейството обаче, цитирани от \"Ройтерс\", \"Ню Йорк Таймс\" и \"Гардиън\" целта на този тип погребение е да няма място за поклонение пред личността на най-известния политически затворник в страната. \"Амнести интернешънъл\" и \"Хюман райтс уоч\" изразиха съмнение, че брат му Лю Сяогуан, присъствал на пресконференцията в Шънян, е бил заставен да подкрепи публично този ход.Сяогуан, за когото се смята, че не е подкрепял политическата дейност на брат си, благодари на управляващата комунистическа партия и на правителството за организацията на погребението с оглед на \"специалното положение\" на покойния. На излизане от залата той отказа да отговаря на журналистически въпроси.Макар да бе заснета по-рано на погребението, Лю Ся не се яви на брифинга. Сяогуан обясни отсъствието с \"крехкото й здраве в момента\", но адвокатът на семейството Джаред Генсър заяви пред \"Гардиън\", че не е успял да осъществи контакт с нея през последните дни. \"Изключително съм притеснен за здравето и душевното й състояние\".На брифинга днес говорителя на властите заяви, че съпругата на дисидента има право да напусне Китай. \"Доколко знам, Лю Ся е свободна и като гражданка на Китай нейните права са защитени от закона\", каза той, без обаче да посочи къде се намира в момента тя.Вестник \"Саут Чайна морнинг пост\" припомни, че Лю Ся е била под домашен арест близо седем години - от октомври 2010 година. Самият Лю Сяобо бе в затвора от 2009 г., когато бе осъден на 11 години затвор за участието си в написването на манифест, призоваващ към демокрация. Той бе освободен по медицински причини едва в последните стадии на своето заболяване, но не бе допуснат до лечение в чужбина.", "date": "2017.07.15", "title": "Правозащитници осъдиха разпръскването на праха на Лю Сяобо в морето"}
{"url": "http://www.dnevnik.bg/sport/2017/07/15/3007776_mugurusa_ne_ostavi_shansove_na_vinus_uiliams_i_pokori/", "text": "Гарбине Мугуруса е новата кралица на  след като разгроми Винъс Уилямс във финалния мач на женския турнир. Испанката се нужадеше само от 1.18 часа, за да надвие 37-годишната Уилямс със 7:5, 6:0.Това е втори турнир от Големия шлем, който 23-годишната Мугуруса печели след \"Ролан Гарос\" през 2016 г.Испанката успя и да се реваншира в Лондон, където преди две години загуби от по-малката от двете сестри – Серена. Сега обаче стигна по безапелационен начин до трофея, след като даде само един сет на съперничките си на \"Ол Инглънд клуб\".Винъс пък не сбъдна мечтата си за шеста титла от \"Уимбълдън\" след 2000, 2001, 2005, 2007 и 2008 г. Именно триумфът й преди девет години остава нейната последна титла от Шлема. губи втори финал за 2017 г., след като на Australian Open отстъпи на сестра си.\"Винъс е страхотна, аз израстнах докато я гледах. Тя е вдъхновение за мен, беше чест да се изправя срещу нея. Бях нервна, но се старах да не го показвам. Първият сет беше ужасно труден\", каза испанската след края на двубоя.Тя благодари на своя щаб и особено на треньора си Кончита Мартинес.В първия сет и двете финалистки бяха много стабилни при сервисите си и не искаха да рискуват по никакъв начин. Мугуруса беше с една идея по-спокойна и уверена и грешеше много по-рядко в дългите разиграванията.От своя страна Уилямс заложи на изпитаното си оръжие форхенда, но допусна изключително много грешки. Първият пробив дойде едва в 11-ия гейм, когато испанката успя да спечели подаването на съперничката си и да поведе с 6:5.Последва безгрешен сервис гейм, с който тя поведе и в резултата.Уилямс завърши първия сет с 15 непредизвикани грешки и допусна четири двойни грешки.Втората част започна с пробив на Мугуруса, която се възползва от още няколко грешки на американката.Уилямс често играеше на бекхенда на своята съперничка, но така и не намираше възможност да се приближи към мрежата и да атакува по-настоятелност.Пробивът беше затвърден, а след това преднината на испанката стигна до 4:0.Вторият сет продължи само 26 минути, като  го взе с 6:0, увеличавайки сметката си от девет поредни гейма.Испанката приключва много силен турнир за себе си в Лондон, където имаше и много тежки изпитания. Най-голям проблям Мугуруса срещна в четвъртия кръг, когато надви световната №1 и поставена като първа Анжелик Кербер. Губейки първия сет, тя успя да обърне.След това срещу Кузнецова, Рибарикова и Уилямс, Мугуруса буквално летеше и не остави съмнения в превъзходството си.В четвъртфинала, полуфинала и финалния мач, тя даде общо 14 гейма на съперничките си.", "date": "2017.07.15", "title": "Мугуруса не остави шансове на Винъс Уилямс и покори \"Уимбълдън\""}
{"url": "http://www.dnevnik.bg/sport/2017/07/15/3007798_ivailo_petev_uvolnenieto_e_shokirashto_edin_normalen/", "text": "Ивайло Петев, който преди , описа обстановката в клуба като ненормална. Той е крайно разочарован от начина, по който беше освободен дни преди началото на новия сезон.\"Постъпиха много некоректно с мен. Ако искаха да ме уволнят, можеха да го направят след края на миналия сезон или преди началото на подготовката. Това е пълна катастрофа, няма никакъв смисъл\", каза Петев пред \"Ютарни лист\".Той разкри, че след загубения финал за Купата на Хърватия от \"Риека\" е имал оферти от други клубове. \"Предполагам, че те са се интересували от мен, защото тогава са си мислели, че повече няма да съм треньор на \"Динамо\".\"Един нормален, един голям клуб не работи така. Представете си, научих за раздялата вечерта, след като всички медии го написаха. В същия ден проведох тренировката, всичко беше наред и изведнъж получих обаждане, в което ми казаха, че повече не съм треньор на отбора\", продължи българският специалист.В хърватските медии част от шефовете коментираха, че някои от играчите са били в конфликт с бившия селекционер на България.\"Наистина, нямам никаква идея какво се случи. Не съм имал впечатление, че нещо се случва около мен, че искат да ме уволнят. Беше истински шок за мен, наистина просто не мога да повярвам, никога не съм очаквал такова нещо\", завърши бесният Петев.Българският специалист пое \"Динамо\" през октомври 2016 г., а през февруари подписа нов договор, като се обвърза с 18-кратните шампиони до юни 2020 г.През лятото тимът остана за първи път без трофей от 2005 г. насам и още тогава се заговори за евентуална смяна.Петев беше начело на \"Динамо\" в 35 мача, в които записа 23 победи. Въпреки седемте загуби във всички турнири тимът се отличи с висока резултатност от 60 вкарани гола.Българският специалист пък завършва с 66% спечелени мачове, което е най-високият процент от последните трима треньори на \"Динамо\".След неговото освобождаване, начело на тима застана Марио Цвитанич, който досега работеше в школата.", "date": "2017.07.15", "title": "Ивайло Петев: Уволнението е шокиращо, един нормален клуб не прави така"}
{"url": "http://www.dnevnik.bg/sviat/2017/07/15/3007799_ruskata_advokatka_iskala_da_obsujda_s_trump-mladshi/", "text": "На срещата си с най-големия син на президента на САЩ Доналд Тръмп през 2016 г. руската адвокатка Наталия Веселницкая му е предала информация за британския финансист Уилям Браудър, се казва в статия, поместена вчера на сайта на в. \"Уолстрийт джърнъл\", предаде БТА, позовавайки се на ТАСС. Същага информация Веселницкая подала и към руския главен прокурор Юрий Чайка.Според вестника Веселницкая разказала за срещата си с Доналд Тръмп-младши в Ню Йорк, в интервю за негови журналисти. Руската юристка казала, че се опитва да разпространи сведения за Браудър, получил задочно в Русия деветгодишна присъда за данъчни престъпления.Браудър настояваше САЩ да приемат гласувания от Конгреса през 2012 г. т. нар. закон Магнитски, предвиждащ санкции срещу ред руски длъжностни лица. По негова инициатива САЩ образуваха наказателно дело срещу бизнес групата \"Превезон холдингс\", чийто собственик е руският гражданин Денис Кацив. През май процесът приключи с извънсъдебно споразумение, което адвокатът на \"Превезон холдингс\" определи като победа, припомня ТАСС.Според Веселницкая тя искала да информира Тръмп-младши, че свързана с Браудър фирма е укривала данъци в Русия и е изпращала средства за нуждите на демократите в САЩ. Кандидатката на демократите за президентския пост Хилари Клинтън по онова време бе основна съперничка на републиканеца Тръмп, спечелил изборите, посочва ТАСС.Руската юристка казала, че синът на американския лидер не проявил видим интерес към тези сведения. Тя изтъкнала, че е споделила данни за Браудър и с руския генерален прокурор Юрий Чайка. Веселницкая заявила за \"Уолстрийт джърнъл\", че няма никакви връзки с властите в Русия и те не са съдействали за срещата й с Тръмп младши.По-рано тази седмица президентският син призна, че е разговарял с руската адвокатка на 9 юни м. г. в Ню Йорк. Той не отрече, че се е съгласил да се срещне с нея, защото се е надявал да получи компромат срещу Хилари Клинтън. Политическите опоненти на американския президент твърдят, че тази среща потвърждава наличието на връзки между предизборния щаб на Тръмп и Русия.", "date": "2017.07.15", "title": "Руската адвокатка искала да обсъжда с Тръмп-младши британски финансист"}
{"url": "http://www.dnevnik.bg/evropa/2017/07/15/3007803_brekzit_i_izborite_vuv_franciia_promeniha_vijdaneto_mi/", "text": "Германският канцлер Ангела Меркел заяви днес пред избиратели, че решението на Великобритания да напусне ЕС и изборът на Еманюел Макрон за френски президент са променили виждането й за евросъюза, като допълни, че борбата за една по-силна Европа си заслужава, предаде \"Ройтерс\", цитирана от БТА.Вчера канцлерът откри кампанията си за предстоящите парламентарни избори в Германия.Коментарът на Меркел, направен в реч в германския балтийски курортен град Цингст, подчертава решимостта й да задълбочи европейската интеграция, ако бъде избрана за четвърти път за германски канцлер.По думите й членството в ЕС е една от най-силните страни на Германия. Меркел отбеляза, че решението за Брекзит и победата на проевропейските партии над популистите на изборите във Франция и Холандия тази година, са променили възгледите й.За мнозина, включително за мен, нещо се промени, когато видяхме, че британците ще напуснат ЕС, когато се притеснявахме за изхода от изборите във Франция и Холандия, отбеляза Меркел пред присъстващите.Тя призна, че ЕС далеч не е перфектен и че Брюксел понякога е прекалено бюрократичен.Но през изминалите няколко месеца разбрахме, че Европа е повече от просто бюрокрация и икономически правила, че Европа и съвместното съжителство в ЕС имат нещо общо с войната и мира, че десетилетията мир след Втората световна война щяха да бъдат немислими без Европейския съюз, заяви Меркел.Много хора в миналото приемаха ЕС и неговите предимства за даденост - като свободата на словото, на вероизповеданието и на пътуването, каза Меркел, която е израснала в Източна Германия.Всичко това го няма в много кътчета по света. И затова си заслужава да се борим за тази Европа, подчерта Меркел.Германският канцлер каза, че е отворена за предложения за укрепване на единната валута чрез създаване на поста министър на финансите на еврозоната, който ще контролира общ бюджет за инвестиции и трансфери, предназначени да помогнат на страни членки да смекчат влошаването на икономическата ситуация.", "date": "2017.07.15", "title": "Брекзит и изборите във Франция промениха виждането ми за ЕС, заяви Меркел"}
{"url": "http://www.dnevnik.bg/sport/2017/07/15/3007811_krus_frum_si_vurna_jultata_flanelka_v_tur_dyo_frans/", "text": "Фабио Ару издържа само два дни като лидер в Обиколката на Франция преди Крис Фрум отново да си върне жълтата фланелка. Етапът от Бланяк до Родез (181 км) предложи голяма интрига във финала, като Фрум финишира най-добре от претендентите за генералното класиране.Сложният и хълмист финал с наклон от 10% беше спечелен от Майкъл Матюс, който взе спринта пред Грег Ван Авермат и Едвалд Боасон Хаген.Това е втора поредна етапна победа за \"Сънуеб\", които триумфираха и в петък, чрез . Фрум финишира седми на една секунда изоставане, заедно с Дан Мартин и Ригоберто Уран.Британецът свали жълтото трико от гърба на Ару, който завърши на 26 секунди след етапния победител. Четири секунди загуби и Ромен Барде.Данните в края показаха, че Фрум е карал 6.6 км/ч по-бързо от Ару в заключителните 500 метра.Етапът не беше сложен до последните 50 км, които бяха с много начупен характер. Отборите заинтересовани във финала контролираха разликата с бегълците и не ги оставиха да се откъснат далеч. Томас Де Хенд беше хванат 13 км преди финала, а след това някои състезатели опитаха контраатаки. наложи високо темпо, за да пласира Крис Фрум в челото, а още на спускането в последните три километра се видя, че жълтата фланелка на Ару изостава.В последните 500 метра имаше стръмно изкачване, като ранната атака на Оливер Несен и Филип Жилбер се оказа неуспешна, а Майкъл Матюс беше най-силен.В утрешния 15-и етап колоната ще покори 189 км, които са с изцяло нагънат профил и изглеждат като добра възможност за откъснала се група да стигне първа до финала.Само в рамките на два дни обаче \"Скай\" успя отново да обърне състезанието, след кризата на Фрум в 12-ия етап. Британците действаха агресивно в два поредни етапа и сега отново ще трябва да бранят жълтата фланелка на лидера си.Утре, Фрум ще носи трикото за 52-и ден в кариерата си.", "date": "2017.07.15", "title": "Крус Фрум си върна жълтата фланелка в \"Тур дьо Франс\""}
{"url": "http://www.dnevnik.bg/sviat/2017/07/15/3007816_pokupkata_na_raketi_peitriut_ot_rumuniia_ne_e/", "text": "Румъния не купува ракети \"Пейтриът\", за да влоши отношенията си с Русия, а за да подсили отбраната си, каза днес президентът на страната Клаус Йоханис, цитиран от \"Ройтерс\". Той визира одобрената тази седмица от Държавният департамент на САЩ , на стойност 3.9 милиарда долара.\"Не се готвим да нападаме никого. Готвим се за това нашата армия да се възползва от модерните, ефикасни средства. Целта им е да ни защитят, да гарантират сигурността на румънците\", подчерта Йоханис. Запитан могат ли най-новите регионални учения да възпрат Русия, той заяви: \"естествено, че могат и мисля, че това ще стане\".Около 5000 войници от НАТО и партньорски страни участват днес в учения в Румъния, наблюдавани от председателя на Военния комитет на алианса генерал Петър Павел и от президента Клаус Йоханис.", "date": "2017.07.15", "title": "Покупката на ракети \"Пейтриът\" от Румъния не е насочена срещу Русия, обяви президентът на страната"}
{"url": "http://www.dnevnik.bg/skorost/2017/07/15/3007261_noviiat_iaguar_e-pace_vleze_v_gines_s_kaskada_video/", "text": "Новият \"Ягуар\" Е-Pace постави световен рекорд на Гинес при първото си официално показване пред публика. Компактният кросоувър направи 15-метров скок, изпълнен със спираловидно завъртане тип \"бъчва\" на 270 градуса.Така беше повторена една от най-емблематичните каскади в историята на киното, станала известна с филма за Джеймс Бонд \"Мъжът със златния пистолет\" през 1974 г. Скокът беше направен в изложбения център ExCeL в Лондон, в който беше разположена 160 метрова конструкция, необходима за 15-метровия скок.Що се отнася до автомобила, с който е поставен рекорда, това е най-компактният кросоувър на \"Ягуар\". Той е дълъг 4.40 метра, но въпреки това предлага място за петима души и поне 550 литра багажен обем.\"Ягуар\" Е-Pace се предлага с пет бензинови и дизелови двигатели. Мощностите варират между 150 и 300 конски сили.В най-потентната си версия новият кросоувър на \"Ягуар\" се ускорява от място до 100 км/ч за 6.4 секунди. Снабден с опционалната система \"Програмируема динамика\", E-Pace дава възможност на водача да избира между няколко режима на шофиране, при които се променят настройките на педала на газта, автоматичната трансмисия, управлението на волана и окачването.Част от версиите се оборудват със система за задвижване на всички колела. Тя разпределя въртящия момент между предните и задните колела, с цел осигуряване оптимална стабилност, динамика и икономия на гориво при всякакви пътни и метеорологични условия.Срещу доплащане приборното табло на автомобила може да се проектира на 12.3-инчов цветен дисплей. 10-инчовият сензорен екран за мултимедията е част от стандартното оборудване.E-PACE е първият Jaguar, оборудван с Head-Up дисплея от ново поколение на компанията, който извежда до 66% повече информация на предното стъкло с помощта на големи цветни графики с подобрена яснота.", "date": "2017.07.15", "title": "Новият \"Ягуар\" E-Pace влезе в Гинес с каскада (видео)"}
{"url": "http://www.dnevnik.bg/zdrave/2017/07/15/3005959_koi_sa_nai-obshtitelnite_hora_na_sveta_i_ot_kakvo_sa/", "text": "Усмихнат до уши 12-годишният Илай Деанджело се запътва към един сърдито изглеждащ моторист в кожени дрехи, който тъкмо паркира харлито си пред един ресторант. Само с няколко думи Илай кара мъжът да се озари и да го прегърне, а момчето накрая го изпраща с думите \"Обичам те!\".Сходно нещо се случва и час по-късно, когато младият господин уверено заговаря група тийнейджърки с апатия в очите, каквато само група тийнейджърки може да демонстрира. На втората минута ухилени момичетата вече му рисуват двуглаво зомби с китара, както Илай сам си е поискал, защото видял нещо подобно в клип на любимия си Алис Купър.Илай Деанджело е главният герой в нова документална книга със заглавието \"Момчето, което обичаше прекалено много\" (\"The boy who loved too much\") на бостънския журналист Дженифър Латсън, за която разказва NYmag. Момчето страда от рядко генетично заболяване, наречено известно също и като \"синдромът на душата на компанията\", а общителността и любвеобвилността му към случайни хора са всъщност симптоми на заболяването му.Способността на Илай за секунди да \"разчупи лед\" с всякаква дебелина с всякакви непознати хора е толкова безотказна, , пише авторката на книгага, която в продължение на три години следи живота на момчето и семейството му. Без изобщо да се суети и свени, той винаги намира правилните думи, с които да заговори непознат, да му направи комплимент или да му зададе въпрос, с който да го разсмее.Няма такъв случай, в който непознаните да не са му откликнали с усмивка и прегръдка почти мигновено, освен, разбира се, когато без изобщо да подозира, Илай е абсолютно нетактичен (тогава да се стигне до прегръдката просто отнема повече време). Например когато попитал с тревога едно момиче с акне какво й се е случило на лицето, или пък когато възкликнал срещу възрастен мъж \"Звучиш като чудовище!\", като се опитвал да му направи комплимент, че гласът му наподобява този на любимия му герой от \"Улица \"Сезам\" - Бисквитеното чудовище.Но дори и в тези моменти хората му прощават и приемат искрените му въпроси като загриженост или объркване, вместо като злонамереност, защото злонамереността изобщо не присъства в неговото същество, както и на другите хора със синдрома на Уилямс.Обаче тази прекомерна общителност и отсъствието на каквито и да е задни мисли за другите хора поставят Илай в опасност, защото е наивен, а има и лоши хора. В проучването си Латсън е чула за много коравосърдечни случаи на злоупотреба с доверието на хората с Уилямс за пари, за съучастничество в престъпления или за секс. Неотдавна млад мъж от Канзас със същия синдром бил осъден на 15 месеца затвор, защото услужил на някакъв човек със 100 долара, а въпросният човек се оказало, че събира пари, за да направи бомба, дава пример журналистката.Синдромът на Уилямс е много особен и рядък невродегенеративен проблем, който  - както умственото, така и физическото. При хората, родени с тази генна мутация, се \"чупи\" дългото рамо на седмата хромозома, при което се губят около 26 гена и функциите им (процесът на чупенето се нарича делеция).Точно това нарушение на генетичния код предопределя, че хората със синдрома на Улиямс ще са по-общителни и неконтролируеми в емоциите си, ще имат особен  и ще са абсолютни алтруисти. Те се отличават със специфични черти на лицето, също като хората със синдрома на Даун, и понякога имат раздалечени и криви зъби. Трудно запомнят имена и лица, но никой не им се сърди за това. Като деца може да имат затруднения в ученето и в това да се обслужват сами, а като възрастни с малко помощ са отлични доброволци за работа с животни или възрастни хора, защото са много грижовни и внимателни.И макар че наистина звучат като супер герои и като душата на компанията, болестта е свързана и с много . Хората със синдрома обикновено имат неврологични проблеми, гръбначни изкривявания, хиперкалцемия и забавен растеж. Също често пъти имат увреждания на сърдечно-съдовата система, на бъбреците и на част останалите вътрешни органи, заради които може да им се налагат периодични хирургически операции и рехабилитация, както и постоянното спазване на специфични хранителни и терапевтични режими.Заради уврежданията си, много от болните от Уилямс , но междувременно изпълват живота на близките си с радост и усмивки, пише авторката на \"Момчето, което обичаше прекалено много\".Докато провеждала проучването си Дженифър Латсън се срещнала с още няколко от общо около  и винаги била радушно посрещната в домовете им. При срещата си с жена на около трийсет години, тя понечила да я прегърне, но се спряла. \"Все се налага да си припомням да стоя на една ръка разстояние, защото иначе много скъсявам дистанцията\", казала младата жена с отличителните черти на синдрома, но малко по-късно за всеки случай небрежно добавила и \"Обичам те!\".От общуването си с толкова лъчезарни хора, авторката осъзнала каква е основната разлика между тях и всички останали, и тя не е свързана с болестта . Те нямат онова притеснение, че ако кажат нещо глупаво или грешно, другите ще им се смеят, пише тя. Първо, защото очакват същата добронамереност от другите, каквато изпитват и те самите, и второ - защото нищо не е глупаво или грешно, когато си искрен. Това е ценен житейски урок, смята Латсън, защото \"ние, страхливците, които се въздържаме да общуваме с непознати заради опасността да се изложим, междувременно изпускаме страшно много възможности за приключения и радост\".", "date": "2017.07.15", "title": "Кои са най-общителните хора на света и от какво са болни"}
{"url": "http://www.dnevnik.bg/bulgaria/2017/07/15/3007118_mechti_bez_granici_ili_kak_kopnejite_na_vsichki_ni_si/", "text": "\"Искам да отида в Непал, понеже там е най-високата планина – Еверест. Искам да се науча как хората там живеят безгрижно... непалците са също хора, като мен, и са толкова щастливи...\" - Атиф от Пакистан, на 31 години, имигрант.Това са отговори на въпроса \"къде би искал да бъдеш след 6 месеца\". Те са част от книгата \"Мечти без граници\" на испанската журналистка Мириам Гомез Бланес. Тя вече една година е доброволка в центъра за задържане на незаконни имигранти в Бусманци, където преподава английски на деца и възрастни. В книгата е събрала отговорите на 20 задържани, доброволци и граничари.Идеята за книгата дошла, когато Бланес занесла в урока си карти \"Диксит\", които имат сюрреалистични и шарени илюстрации. Всеки трябвало да си избере една, която изобразявала неговия отговор на въпроса. След това трябвало и да запише отговора си на лист хартия – а някои правели и рисунки.Така през септември 2016 г. Бланес се озовава в София и започва да преподава английски на деца и възрастни в центъра в Бусманци. Преди това е работила като журналист, но казва, че иска да помага на обществото, а това не става от офис. \"Омръзна ми да стоя от 9 до 6 пред компютър, и само да говоря за проблемите на хората – за мен това не е истинска журналистика\", казва тя.Въпреки безизходната ситуация, в която са поставени хората в центровете, Бланес казва, че тяхната надежда я зарежда с енергия. От преживяванията си в центъра е научила най-вече, че \"всеки от нас, дори да не го осъзнава, таи някакви стереотипи – аз се научих да не съдя хората, защото винаги нещо те изненадва, независимо какво очакваш\".За нея най-големият проблем с центровете е, че \"хората са задържани, като в затвор, а не са извършили престъпление. Единственото, което са направили, е да потърсят по-добър живот, и затова са затоврени по 24 часа на ден?\"Според нея като цяло хората не губят надежда, но има моменти, в които са отчаяни. Най-тежката част от задържането им според нея е това, че те нямат какво да правят, с какво да ангажират умовете си. Затова уроците и дейностите на доброволци като нея ги правели щастливи – защото били нещо различно от ежедневието.Много от задържаните мечтаят за по-добър живот в Европа, казва тя. Не искат да останат в България, понеже с тях не са се отнесли добре, и това е било първото им впечатление.За книгата си Бланес казва, че \"идеята е да се види, че всички ние имаме своите мечти, своите притеснения, и те не са толкова различни\". След като нейната Европейска доброволна служба свърши, иска да пътува из Азия и да продължи с доброволческия труд. А историите, които е събрала, но не са попаднали в книгата, ще публикува в интернет.Книгата (на английски) може да изтеглите безплатно от . Повече за Мирам Гомез Балнес и нейния проект можете да научите от  (на испански).", "date": "2017.07.15", "title": "\"Мечти без граници\", или как копнежите на всички ни си приличат"}
{"url": "http://www.dnevnik.bg/bulgaria/2017/07/15/3007457_oblaci_nosiat_hlad_i_grumotevichni_buri_v_nedelia/", "text": "В съботния ден в страната от запад ще навлязат купести и купесто-дъждовни облаци и в Западна и Югозападна България ще има валежи, на места придружени с гръмотевици. Възможни са и градушки. ТоваЩе бъде по-хладно от петъчния ден с максимални температури между 25 и 30 градуса. Над Черноморието ще бъде слънчево, с умерен, в южните райони – временно силен, вятър от изток. Максималните температури на въдуха ще са 23-26 градуса, колкото ще бъде и температурата на морската вода. Вълнението на морето ще бъде слабо - 1-2 бала.За днес в областите Благоевград, Пазарджик и Смолян е обявен жълт код за гръмотевични бури, показва справка на сайта на Националния институт по метеорология и хидрология (НИМХ) при БАН.Жълтият код е най-ниската степен на предупреждение, а очакванията са за валежи от дъжд до 15-30 л/кв.м. \"Бъдете внимателни при гръмотевична дейност, особено в планински, горски и открити местности. Възможни са ограничения при дейности на открито\", гласи предупреждението на синоптиците.Над планините ще бъде облачно, в часовете около и след обяд - с валежи и гръмотевици, а вятърът временно ще се усили. Ще бъде по-хладно, с максимална температура на височина 1200 метра около 20 градуса, на 2000 метра – около 14°.В неделя и над Централна България ще се заоблачи и ще има краткотрайни валежи и гръмотевични бури. метеоролозите предупреждават, че са възможни интензивни локални извалявания и градушки. Ще бъде по-хладно с максимални температури между 20 и 25 градуса.В Източна България ще бъде почти без валежи, с повече слънце и по-високи температури - до 27-28°.", "date": "2017.07.15", "title": "Облаци носят хлад и гръмотевични бури в неделя"}
{"url": "http://www.dnevnik.bg/sport/2017/07/15/3006703_bez_gnevni_roditeli_na_tuchliniiata_ili_kak_shveciia/", "text": "Вероятно сте ставали свидетели на разгневени, амбициозни родители покрай тъчлинията, които крещят на децата си и създават излишно напрежение по време на спортен мач. Подобна гледка не е необичайна, но доколко този подход мотивира младежите или пък има обратен ефект и ги отблъсква от спорта...Три шведски клуба - АИК, \"Юргорден\" и \"Хамарби\", решават да направят проучване, за да проверят доколко методът влияе върху психиката на децата. Резултатите показват, че всяко трето дете е смятало да се откаже от спорта заради \"прекалено изискващи родители\".В изследването са взели участие 1016 души, като 83% от тях заявяват, че са виждали поне веднъж нервни родители да отправят гневни реплики по деца, съдии и треньори. Трите клуба в шведската Алсвенскан обединяват сили, за да се справят с проблема. Те предлагат да бъде въведен правилник за поведение, който е насочен към родителите.\"Аз, като родител, ще направя всичко, което мога, за да подкрепя детето ми, другите деца, персонала на клуба, реферите и родителите в обучението и по време на мач - чрез положително участие\", гласи правилникът.Идеята е получила положителен отзвук в Швеция, като над 1600 родители са подкрепили каузата. Те са поискали да бъдат направени тениски с лозунга, за да може посланието да достигне до по-широка общественост.\"Какво не е наред с хората? Това е първият въпрос, който си зададох, след като видях резултатите от проучването. Какво не е наред с възрастните, които крещят на осемгодишното си дете или 14-годишния съдия. Те са луди, това не е наред с тях\", заяви шведският спортен журналист Патрик Екуал.Инициативата набира популярност, като се очаква всички клубове от шведската Алсвенскан да се включат. Английската футболна асоциация също е въвела подобен правилник за поведение, но според журналиста на \"Гардиън\" Маркъс Кристенсон той е далеч от популяризиране и спазване.\"Футболът е страст. Той е радост, тъга и всички останали емоции. Футболът е най-красивото нещо, което може да съществува и така трябва да остане. Нека всички заедно се уверим, че нашите деца изпитват радост и всички останали емоции. Става въпрос за техните спомени и преживявания, а не за нашите\", коментира темата футболистът на АИК Стефан Ишизаки.", "date": "2017.07.15", "title": "Без гневни родители на тъчлинията, или как Швеция се справя с проблема"}
{"url": "http://www.dnevnik.bg/sviat/2017/07/15/3007499_turciia_otbeliazva_godina_ot_opita_za_prevrat_s/", "text": "С тържествена възстановка, извънредно заседание па парламента и символични събития из цялата страна Турция отбелязва годишнината от неуспешния опит за преврат миналия юли. Кулминацията на тържествата е тази събота.При осуетения пуч на в нощта на 15 срещу 16 юли загинаха 250 души, а хиляди бяха ранени. Десетки хиляди остават задържани по подозрения за връзки с организацията на живеещия в САЩ проповедник Фетхуллах Гюлен, когото властите в Анкара сочат за организатор на събитията. В петък турският посланик , че около две трети от първоначално арестуваните след опита за преврат са били освободени от властите. В навечерието на годишнината към десетките хиляди уволнени държавни служители, полицаи, преподаватели и други, остранени или уволнени заради пуча  души.Премиерът Бинали Йълдъръм също така обяви в петък, че извънредното положение, което е в сила в страната от миналото лято, се удължава с още три месеца.Отбелязването на годишнината започна със серия от събития, които продължиха цяла седмица. В тях е включено еднодневно \"демократично бдение\" с участието на президента Реджеп Тайип Ердоган. Правителството обяви, че на 15 юли интернетът в страната ще бъде безплатен, пише БТА. Тези дни турският парламент прие закон, с който 15 юли бе обявен за Ден на демокрацията и националното единство.В Истанбул, на моста над Босфора, който бе наречен \"Мост на геройски загиналите на 15 юли\", понеже там бяха спрени танковете, ще бъде направена възстановка на събитията. Градският транспорт ще бъде безплатен за гражданите.Кулминацията на тържествата ще бъде в столицата Анкара. В неделя пред президентския дворец Бештепе ще бъде открит тържествено Мемориал в памет на жертвите на опита за преврат от 15 юли миналата година.В нощта на 15 срещу 16 юли, в 02.32 часа, когато пред една година турски самолети Ф-16 бомбардираха парламента, президентът Ердоган ще говори пред народните представители.По инициатива на Генералната дирекция за преса и информация, журналисти от чуждестранните медии, акредитирани в Турция, са поканени за участие в инициативите за отбелязване на годишнината. В рамките на програмата турският президент Ердоган в събота за пръв път ще се срещне и ще разговаря с чуждестранните журналисти в президентския дворец в Анкара. В програмата са включени и срещи с премиера Йълдъръм и министри от правителството и посещение на изложбата\" 15 юли-опитът за преврат\".Тези дни Си Ен Ен Тюрк излъчи документален филм за осуетения опит за преврат и ролята на Гюлен с коментари на известни анализатори, под наслова \"Човекът, който се опита да превземе държавата, но планът пропадна на 15 юли\". Във филма се анализират и процесите \"Ергенекон\", \"Чук\" от близкото минало срещу военните-кемалисти, за които Анкара смята, че са скалъпени от мрежата на Гюлен.Осуетеният опит за преврат остава една от най-коментираните от медиите теми. Според статистиките по темата са били излъчени близо половин милион - 452 388 публикации.Част от турската опозиция, която многократно се е обявявала срещу посегателствата върху демокрацията и мрежата на Гюлен, все по-често  части от позицията на официална Анкара за случилото се. В петък лидерът на Републиканската народна партия (РНП) Кемал Кълъчдароглу обяви, че няма да участва в специалното заседание на парламента по случай годишнитата, тъй като заседанието ще проведе под егидата на президента и лидер на управляващата Партия на справедливостта и развитието. Другата опозиционна партия в турския парламент - прокюрдската Демократична партия на народите също обяви, че няма да участва в заседанието в знак на протест. Но говорителят на ДПН Байдемир уточни, че въпреки това депутатите от неговата партия ще бъдат в парламента.Анализаторът-международник Бейза Джошкун е на мнение, че пучът промени много неща в Турция, включително и във външната политика.\"Смятам, че най-важният фактор се заключава в това, че след осуетения опит за преврат Турция започна да следва по-независима външна политика. Сближи се с Русия повече отколкото преди кризата със сваления руски бомбардировач. Отношенията с европейските държави охладняха още повече или поне така изглежда. Турция, турското общество е обидено, че европейските държави не демонстрираха съпричастност във връзка с осуетения пуч. Турция успя да се наложи във връзка със ситуацията в Сирия, пое и дипломатическа роля в конфликта между Катар и държавите от Персийския залив, което подсилва ролята й в региона\".Същевременно пучът \"беше движещата сила зад почти всички политически развития и дебати в Турция последната година и дълбоко засегна баланса в системата и прекрои идеологическия наратив на правителството,\" казва Али Байрамоглу в коментар за изданието \"Ал Монитор\". Според него съвпадението на честванията с \"Похода на справедливостта\", който поведе опозицията и който завърши със заключителен митинг в Истанбул, \"ще нарисува шокираща картина на двете течения, които днес поляризират Турция.\"", "date": "2017.07.15", "title": "Турция отбелязва година от опита за преврат с възстановка, нов паметник и безплатен интернет"}
{"url": "http://www.dnevnik.bg/zelen/2017/07/15/3007157_zashto_nad_stara_zagora_letiat_sokolcheta_ot_mnogo/", "text": "Гражданите на Стара Загора от скоро имат рядката възможност да наблюдават представителите на които от началото на юли летят в небето над града на свобода.Птиците са излюпени във волиерите на Спасителния център за диви животни на \"Зелени Балкани\" и отглеждането им част от работата на експертите в центъра по проект ,,Възстановяване на белошипата ветрушка\".След като малките са били известно време в адаптационна волиера, от 30 юни те са пуснати на свобода.Белошипите ветрушки са дребни соколчета, които се хранят предимно с насекоми, дребни влечути и бозайници. Те са голям помощник на селските стопани в борбата със скакалци, щурци, попови прасета, мишевидни гризачи.\"Изчезнали предимно заради интензивното земеделие, развито в България в средата на миналия век, сега, благодарение на усилията на шепа хора, тези птици са отново в небето на България,\" разказват от центъра.Тази практика на възстановяване на вида е пилотна за района, и се използва от \"Зелени Балкани\" за втори път в България, след успешното й приложение в Сакар – там благодарение на усилията на организацията видът бе върнат след близо 50 годишното му изчезване от фауната на страната.Сега Стара Загора има шансът да бъде сред малкото места у нас, където видът може да бъде наблюдаван.", "date": "2017.07.15", "title": "Защо над Стара Загора летят соколчета от много рядък вид"}
{"url": "http://www.dnevnik.bg/sport/2017/07/15/3007510_grigor_dimitrov_se_zavrushta_v_top_10/", "text": "Григор Димитров ще се завърне в челната десетка на световната ранглиста. При обновяването й в понеделник българският тенисист ще се изкачи на десетото място.Той ще напредне с една позиция в ранглистата на АТП, събирайки 3190 точки.Завръщането на Димитров в топ 10 се потвърди след. Единствено чехът можеше да попречи на българина по пътя към десетото място.За последно Димитров беше в челната десетка на 23 февруари 2015 г. След това се получи спад в резултатите му, който го отведе до 40-ото място.Успешният старт на настоящия сезон, спечелените две титли и полуфиналът в Australian Open му помогнаха да се завърне в близост до най-добрите. На \"Уимбълдън\" Димитров стигна осминафиналите, но .Рекордът на българина в световната ранглиста е осмото място от 4 август 2014 г.", "date": "2017.07.15", "title": "Григор Димитров се завръща в топ 10"}
{"url": "http://www.dnevnik.bg/skorost/2017/07/15/3007579_remontite_na_obhodnite_putishta_na_magistralite_v/", "text": "Министерството на регионалното развитие планира ремонти на обходните пътища на магистралите \"Тракия\" и \"Хемус\" в софийско, но те ще започнат догодина, каза по \"Нова телевизия\" ресорният министър Николай Нанков. Той допълни, че няма как обновяванията да тръгнат по-рано, тъй като само процедурите за избор на изпълнители траят поне половин година.Нанков посочи, че временно фокусът в работата на МРРБ трябва да се измести от пътищата към други сектори. Причината е липсата на пари, заради забавянето на въвеждането на таксуване за преминаване по магистралите и първокласните шосета с тол система и електронни винетки.\"Минимум 1.5 млн. лева на ден губи държавата сега от забавянето\", посочи министърът. Той изрази надежда, че през 2019 година могат да започват да влизат в бюджета първите приходи от новия начин за плащане.\"За изграждането и въвеждането на системата са нужни седем месеца. След това предстои една година тестови период\", поясни Николай Нанков.", "date": "2017.07.15", "title": "Ремонтите на обходните пътища на магистралите в софийско започват догодина"}
{"url": "http://www.dnevnik.bg/sviat/2017/07/15/3007589_jivotite_na_mnogo_nevinni_hora_v_turciia_biaha/", "text": "В навечерието на първата годишнина от неуспешния опит за преврат в Турция, соченият от властите за негов подбудител Фетхуллах Гюлен отправи сериозни обвинения към правителството в Анкара. В изявление, живеещият в изгнание в САЩ турски проповедник, обяви, че след този трагичен случай животите на много невинни хора са били почернени\", предаде ДПА, цитирана от БТА.\"Те бяха незаконно уволнени от работа, арестувани, пращани в затвора и дори изтезавани - всичко това по нареждане на правителството\", казва още Гюлен. По думите му хората биват лишавани от препитанието си, докато властите провеждали лов на вещици, за да \"отстранят\" всеки, за когото решат, че е нелоялен към президента Реджеп Тайип Ердоган.", "date": "2017.07.15", "title": "Животите на много невинни хора в Турция бяха почернени, обяви Гюлен"}
{"url": "http://www.dnevnik.bg/kultura/2017/07/15/3007580_otnovo_i_za_kratko_v_bulgariia_-_snimkite_na_edin_ot/", "text": "Днес (събота) и понеделник - 17 юли, са последните дни, в които в България гостува фотоизложбата на Йордан Йорданов-Юри (1940-2009) - по универсално мнение един от най-добрите български фотографи. Макар от смъртта му да е изминало по-малко от десетилетие, доскоро впечатляващите портрети от българското село, отличените му фотосерии от затворите, от Албания и Монголия и легендите за живота му живееха само в спомена на неговите колеги. Фотографии на Йорданов са притежание на Парижката национална библиотека, Института по политехника в Токио, музея \"Елизе\" в Лозана, Музея за изящни изкуства в Хюстън и на българската Национална галерия - но единствената му по-цялостна сбирка гостува в галерия \"Синтезис\" благодарение на италиански колекционер.Йордан Йорданов е роден в София, където завършва техникума по полиграфия и фотография. Официално е фотограф в социалистическите модни списания \"Лада\" и \"Божур\", но страстта му са екскурзиите из забравени български села, където запечатва друг тип действителност. Снима в психиатрични заведения, а след 1989 г. става първият фотограф, документирал ежедневието в софийските затвори. Благодарение на швейцарската фондация \"Про Хелвеция\" реализира още няколко фотографски пътувания до далечните и непознати към онзи момент Албания и Монголия. Прави много изложби, но не работи за медии. Предпочита черно-белия образ. В изложбата са представени и четирите серии в кадри от архива на Серджо Поджанела - единствената \"представителна\" колекция на фотографа, която той продава на италианеца в годините преди смъртта си. Всъщност това са кадрите, с които фотографът сам е избрал да бъде запомнен, разказва Георги Караманев - журналист и автор на биографичния роман \"И додето се раждат лъчите\" (изд. \"Клуб 8\"), който възкресява паметта за Йордан Йорданов-Юри. Човек с трудна съдба и чепат характер, с болест, която уврежда зрението му, Йордан Йорданов прекарва последните си години в голяма бедност. Когато Караманев започва да пише книгата си преди година, оцелелите снимки са съвсем малко. По странно съвпадение галерия \"Синтезис\" започва да готви изложбата по същото време.И малкото кадри на Йордан Йорданов събуждат около себе си светове. Той обича да снима хората в гръб - мускулите на затворник под душа, човек на люлка в момент на полет, четири възрастни жени, гледащи към морето. Последната фотография всъщност показва селскостопански работнички от село Кортен, заведени за награда за пръв път на море. Историята е описана няколко пъти - веднъж в книгата \"Невидимите кризи\" на Георги Господинов (който открива снимката по-късно и е силно трогнат от нея), а после в \"И додето се раждат лъчите\", където авторът смесва факт и фикция. Но се потвърждава и на самата изложба, на откриването идва внучката на една от жените. Интересно е, че според Юри фотографията е много по-близка до литературата, отколкото до изобразителното изкуство.В проучванията си Караманев открива много герои, интервюира десетки личности, слуша отново и отново легенди за живота на фотографа в различни варианти. Едно от най-ценните му открития са записките и размишленията на Йорданов за фотографията, които заедно със стиховете му вплита в повествованието. Но \"И додето се раждат лъчите\" няма претенцията за фактологична точност, а е по-скоро личен поглед към впечатляващата съдба на фотографа.\"Историята ме спечели с това - че мнозина хора на изкуството, мечтали за свобода и промени, през 90-те не са успели да се адаптират в новата среда. Съдбата на Юри е много типична и едновременно с това много специална, защото животът му е низ от приключения\", казва журналистът. Романът получи награда на тазгодишния конкурс за дебют \"Южна пролет\" в Хасково, а следващата мечта на Георги Караманев е да бъде издаден албум с фотографиите на Юри. Той също поддържа ", "date": "2017.07.15", "title": "Отново и за кратко в България - снимките на един от най-добрите български фотографи"}
{"url": "http://www.dnevnik.bg/detski_dnevnik/2017/07/15/3007455_na_kakva_vuzrast_e_redno_decata_da_imat_smartfon/", "text": "Все повече деца се сдобиват със свой личен смартфон още в началното училище, но редица експерти са скептично настроени към тази тенденция и виждат потенциални проблеми с това.Клаудия Ламперт, учител по мултимедия в Института \"Ханс Бредоу\" в Хамбург, е на мнение, че децата на тази възраст са прекалено малки, за да могат да разберат всички функции на устройството, пише ДПА. Родителите трябва постепенно да разясняват на децата си аспектите на мобилния и дигиталния свят, добавя Кристин Лангер, мултимедиен асистент в Германския младежки институт.\"За да могат да разбират функциите на смартфона и да се научат как да работят безопасно в интернет, подрастващите имат нужда от време и подкрепа от своите родители,\" казва тя.Според нея за 9-годишно дете е по-подходящ опростен мобилен телефон без достъп до интернет, а за личен смартфон детето е добре да почака поне до 11-та си година.Ново проучване в Германия показа, че повече от две трети от  минимум по половин час на ден. От германската педиатрична асоциация обаче са категорични, че това е вреден навик, който може да забави развитието им.Ако детето иска да използва смартфона на родителя си, то това трябва да става под родителски контрол. А ако детето е в интернет, не е достатъчно родителят просто да стои до него, казва Улрик Рицер-Сакс, експерт към Германската федерална конференция по образователно консултиране (BKE).\"Родителите трябва да гледат и да задават въпроси. Те трябва да контролират какво прави детето,\" добавя той.Софтуерът може да помогне с ограничаването на достъпа до проблематично съдържание. \"Подобни програми предлагат добра основна защита, но родителите не трябва да им се доверяват сто процента\", казва Лангер. Тя препоръчва също използването на детска търсачка, както и начална страница, проектирана специално за деца.Преди да подарят смартфон на детето си, родителите трябва да въведат някои основни правила – например колко дълго време на ден детето може да използва устройството, за да играе на игри, да гледа филми или да чати.Според експертите децата в началното училище не трябва да използват телевизор, компютър или смартфон повече от един час дневно.\"От гледна точка на психологическото развитие, извършването на физически дейности е изключително важно в ранна детска възраст\", казва Рицер-Сакс. Тя уточнява че има предвид детето да извършва дейности като катерене, тичане и игра навън.", "date": "2017.07.15", "title": "На каква възраст е редно децата да имат смартфон"}
{"url": "http://www.dnevnik.bg/sport/2017/07/15/3007565_ivelin_popov_i_spartak_moskva_specheliha_superkupata/", "text": " продължи силното си представяне за клубния си тим \"Спартак\" (Москва), след като завоюва Суперкупата на Русия. Българският национал взе участие в двубоя с градския съперник \"Локомотив\", спечелен от шампионите с 2:1 след продължения.Двубоят се игра на стадиона на \"Локомотив\" пред 27 хиляди зрители, но редовното време завърши без голове. \"Спартак\" реши всичко между 101-ата и 113-ата минута, когато поведе с 2:0 – първо точен беше Луиш Адриано, а след това Куинси Промес.\"Локомотив\" върна едно попадение чрез Матиас Фернандес от фаул в 116-ата минута.Попов започна много силно двубоя и до почивката създаде няколко отлични шанса за съотборниците си. Българският национал игра отляво на атаката и имаше много поле за действие.Два негови удара преди почивката бяха блокирани, а Промес пропусна най-добрия шанс след подаване именно на Попов.\"Изключително съм доволен от спечелената купа, защото напълно я заслужавахме. Направихме добър мач и трябваше да победим дори в редовното време. \"Спартак\", показа че е най-силният отбор в Русия с двата трофея за няколко месеца\", коментира Попов пред \"Дневник\".Българският национал остана на терена до 71-ата минута, когато сам поиска смяна от треньора Масимо Карера, заради схващане на краката.\"Схванаха ми се краката и просто сигнализирах към пейката, че няма как да продължа. Това обаче няма да ми попречи за старта на сезона, не става въпрос за нещо сериозно\", добави футболистът.Суперкупата на Русия беше единственият трофей, който \"Спартак\" никога не беше печелил в своята история. Това е втори медал за Попов с гранда на руския футбол за няколко месеца, след като през май, .Сезонът в руската Премиер лига започва този уикенд, а мачът на \"Спартак\" с \"Динамо\" (Москва) е отложен за 18 юли.", "date": "2017.07.15", "title": "Ивелин Попов и \"Спартак\" (Москва) спечелиха Суперкупата на Русия"}
{"url": "http://www.dnevnik.bg/sviat/2017/07/15/3007514_reakciiata_sled_opita_za_prevrat_v_turciia_postavia/", "text": "В късните часове на една вечер в началото на февруари Ибрахим Кабоглу научава, че е на прицел на мащабната реакция, която последва проваления опит за преврат в Турция преди година. \"Господине, вие сте в указа,\" казва му по телефона негов колега. С думите си към 67-годишния професор по конституционно право той има предвид списък с 4000 служители, отстранени от работа с един замах.Пет месеца по-късно, докато турското правителство се готви да отбележи осуетяването на опита да бъде свален президентът Реджеп Тайип Ердоган, Кабоглу все още не може да се върне на работа в университета \"Мармара\", докато чистката от последната година продължава, с особени последствия за съдебната система. Една четвърт от съдиите и прокурорите са уволнени, оставяйки лишените от ресурси съдилища с десетки хиляди дела срещу хора, които са мишени в погрома, отслабвайки един от стълбовете на авторитета на конституцията в Турция.Кабоглу казва, че отчасти е очаквал обажданено и избрал да не събужда съпругата и дъщеря си. Усещането за неизбежност обаче не омекотило удара. \"За юрист, достигнал последния етап от кариерата си, да бъде включен в... указ, подготвен неконституционно, има въздействие, по-лошо от смъртта,\" казва той. \"Целият ви живот е минал в битка за закона.\"Около 50 000 души са в затвора и очакват процеса си, а 150 000, като Кабоглу, са отстранени от работа от опита за преврат, когато войници насочиха самолети, танкове и хеликоптери, нападнаха парламента и опитаха да отвлекат Ердоган, убивайки 250 души.Управляващата Партия на справедливостта и развитието на президента Реджеп Тайип Ердоган твърди, че организацията на живеещия в САЩ духовник Фетхуллах Гюлен е внедрена в институции - в армията, училищата и съдилищата - и единствено мащабна чистка може да неутрализира заплахата. За хората, станали обект на погрома обаче ефектът от това е опустошителен. Лишени или от свободата, или от прехраната си, те имат малко възможности за работа. \"Лишени сте от всичките си права. Казват, че не можете да работите (в Турция)... Не можете и навън. Отнеха ми правото на пенсия,\" казва Кабоглу.Върху съдебната система по-широкият ефект е ерозия на правни механизми, казват Кабоглу и други критици, които обвиняват Ердоган, че използва миналогодишния опит за преврат като извинение, за да погазва конституционни права.Основният турски опозиционен лидер Кемал Кълъчдароглу също повтори това обнинение на митинг в Истанбул миналата събота - най-големия досега протест срещу реакцията, когато опита извънредното положение, наложено миналия юли, като втори опит за преврат. \"Всички правомощия на законодателната, съдебната и изпълнителната власт се концентрираха в един човек,\" Кълъчдароглу каза на протестиращите. \"Независимостта и безпристрастността на съдебната система, която е залегнала в основата на демокрацията и защитата на всички права на живот и собственост, трябда да се гарантират.\"Както погромът, така и референдумът през април навредиха на връзките на Турция с Европейския съюз и създадоха несигурност за десетилетната амбиция на страната да влезе в блока. Турското правосъдно министерство казва, че срещу 169 000 души има задействани \"процедури\". Някои използвали мобилно приложение, което мрежата на Гюлен харесва, други работили в училища, финансирани от поддръжниците му или имали сметки в банка, свързана с Гюлен.Дори притежанието на банкноти от един долар вече буди подозрения. Властите вярват, че поддръжниците на Гюлен използват банкнотите, за да се разпознават.Арестуваните войници парадно се водят в съда пред телевизионните камери, а множествата мятат по тях примки като призив да се върне смъртното наказание за извършителите на преврата. Други задържани чакат, за да разберат съдбата си.\"Проникнаха навсякъде,\" казва в интервю вицепремиерът Нуман Куртулмуш и добавя, че елиминирането на влиянието на Гюлен, бивш съюзник на Ердоган от времето, когато той изграждаше политическата си база, ще отнеме години. \"Говорим за структура, която (може да се проследи във времето) повече от 40 години назад, затова не е възможно да се прочисти за един ден.Признавайки, че е възможно да са допуснати грешки при чистката, той казва, че 33 000 души са били върнати на работа. Лицата, които се окажат погрешно набелязани, могат да обжалват в специална комисия, която сега започва работа. \"Процесът ще продължи дълго. Трябва да продължим много решително,\" обяснява Куртулмуш и добавя, че уикендът на чествания ще усили решителността на Турция да се противопоставя на хората, които стоят зад преврата. \"Нито героизмът, нито предателството не бива да се забравят... Всеки един от 80 милиона души, каквито и да са политическите им възгледи, трябва да подкрепят борбата ни срещу ФЕТО,\" изтъква той. \"Прочистването ще продължи до края.\"Ердоган дава нови сили на това послание в серия церемонии тази седмица, чиято кулминация ще е реч в Анкара в 2:34 ч. в неделя - на точната годишнина, откакто парламентът беше обстрелван от заговорниците.За Кабоглу, който описва себе си като враг на гюленистите по времео, по което те са в съюз с управляващата ПСР, да го поставят в един калъп с тях в погрома след преврата е горчива ирония. \"Тези, които бяха засегнати, бяха хора като мен, защитаващи закона,\" обясни той. \"Защитават човешките права и върховенството на закона преди 15 години, защитавам ги и днес. Ще ги защитавам и след 10 години, ако живея достатъчно дълго.\"", "date": "2017.07.15", "title": "Реакцията след опита за преврат в Турция поставя съдебната система на изпитание"}
{"url": "http://www.dnevnik.bg/detski_dnevnik/2017/07/15/3007594_vurhovniiat_administrativen_sud_otmeni_chast_ot/", "text": "Местоработата ще отпадне като предимство за приема на първокласници в избрано училище, но ще обжалва останалата част от решението на Върховния административен съд. Това заяви в ефира на БНТ Мария Минчева, директор на образователната дирекция на Столична община, след като съдът отмени част от критериите за записване на ученици като месторабота и настоящ адрес в района на училището, при многодетно семейство и починал родител.Общината и образователното министерство обмислят да въведат уседналост, за да избегнат масови смени на адресни регистрации в месеците на приема. Наредбата на СО отразява правилата на Министерството на образованието, затова промени ще бъдат въведени едва след като се одобри новата наредба 10 на МОН. От общината се надяват това да се случи до 15 септември.Те иска да запази и социалните критерии, които по думите на Минчева са въведени по настояване на родителски организации. Общината обаче няма да оспорва отмяната на възможността училищата сами да определят допълнителни критерии за прием на първолаци, която също стана обект на много спорове.", "date": "2017.07.15", "title": "Върховният административен съд отмени част от наредбата за прием на първолаци в София"}
{"url": "http://www.dnevnik.bg/sviat/2017/07/15/3007603_kongresut_na_sasht_odobri_suzdavane_na_kosmicheski/", "text": "Камарата на представителите в Конгреса на САЩ одобри в петък създаването на нов род войски, наречен Космически корпус и предназначен за операции в извънземното пространство, предаде \"Франс прес\", цитиран от БТА. Тази стъпка е посрещната с големи резерви в администрацията на президента Доналд Тръмп, според която не бива да се увеличава военната бюрокрация, уточнява агенцията.Американската армия в момента се състои от сухопътни, военноморски и военновъздушни сили, както и експедиционен корпус морски пехотинци. Според защитници на нововъведението и депутати обаче с оглед дейностите на армията в космоса и зависимостта й от сателитите трябва да бъде формирана структура, която да ги защитава и контролира.Внушителният законопроект за националната отбрана, приет вчера от долната камара, съдържа анекс, предвиждащ създаването на Космически корпус, и му поверява функции, отреждани досега на военновъздушните сили.Малко е вероятно обаче новият род войски да се формира незабавно, тъй като сенатската версия на законопроекта не предвижда подобна мярка. \"В момент, когато се опитваме да обединим бойните функции на министерството, не бих желал да се добавя отделна служба, която по всяка вероятност ще наложи по-тесен, дори ограничен подход към космическите операции\", писа тази седмица министърът на отбраната Джеймс Матис до конгресмена републиканец Майкъл Търнър, който също е против създаването на новите войски.Министърът на военновъздушните сили Хедър Уилсън също се обяви против нововъведението. Според нея създаването на новите войски би могло да забави редица важни проекти.", "date": "2017.07.15", "title": "Конгресът на САЩ одобри създаване на космически войски"}
{"url": "http://www.dnevnik.bg/bulgaria/2017/07/15/3007395_lipsata_na_e-platforma_ne_e_stanala_povod_za_jalba_po/", "text": "В Комисията за защита на конкуренцията (КЗК) няма подадени жалби срещу обществени поръчки с искане за отмяната им, защото все още няма изградена единна електронна платформа, която трябваше да функционира от началото на месеца. Това се разбра от отговор на КЗК, пред която се обжалват търговете, до \"Дневник\".Повод за питането стана факта, че в Закона за обществени поръчки е предвидено от 1 юли да заработи единна национална уеб-базирана платформа, в който срок трябваше да се изготви и Наредба за условията и реда за използването ѝ, както писа в. \"Сега\". Вместо това на сайта на агенцията за обществени поръчки бе публикувано съобщение, че срокът за въвеждане на платформата се удължава до 18 октомври 2018 г, макар първоначално срокът да бе записан в закон.\"До момента, няма подадени жалби с твърдение за нарушение по процедурата, основаващо се на липсата на единна национална електронна уеб-базирана платформа, която следва да бъде използвана при възлагане на обществени поръчки от възложител\", се казва в отговора на КЗК. На въпроса дали липсата на платформа е основание за прекратяване или отмяна на търговете от комисията посочват, че това е въпрос на разглеждане по същество на евентуални жалби. Изложени твърдения за нарушения ще се преценява от КЗК в съответствие с установените в Закона за обществени поръчки правила за произнасяне след обжалване срещу актове, действия и бездействия на възложителите - министерства, общини и други ведомства.От комисията все пак признават, че \"Промяната в срока не може да е причина за подаване на жалби срещу обществените поръчки и оспорване на тяхната законосъобразност, още по-малко да доведе до прекратяването им\", отговориха за \"Дневник\" от Министерството на финансите, към което е агенцията за поръчки. Те обясняват, че срокът - 1 юли е много по-кратък от посочения в приложимите европейски директиви, който е 18 октомври 2018 г.Макар и съобразена с европейското законодателство новата дата се появи като съобщение на сайта на агенцията, което няма силата на закон и съответно, докато не бъде променен Закона за обществените поръчки, ще има правен вакуум. Законът все още не е променен.Причината да няма платформа са технически - свързани с обжалване на търга за възлагане на изработката ѝ и затова фактическото ѝ въвеждане трябва да се отложи. Обявената от агенцията поръчка е на етап разглеждане на оферти. Била е обявена на време, но не е приключила поради неколкократно обжалване. Предвижда се търгът да бъде изпълнен в рамките на новия нормативно определен срок, посочват още от финансовото министерство.В съобщението на сайта на агенцията се казвало, че са предприети действия за отразяване на необходимата промяна в Закона за обществените поръчки, посочват още оттам, макар в него да се споменава само, че е удължен срока.\"С приемането на тези промени се очаква проблемът да бъде решен, включително като се обхванат заварените случаи. Дотогава от възложителите се очаква да прилагат действащия ред, който гарантира в достатъчна степен спазването на принципите на закона и изискванията на приложимите европейски директиви\", обясняват още от финансовото ведомство.Според тях от възложителите не следва да се търси отговорност, а обявените поръчки трябва да се възприемат като законосъобразни, тъй като ще са съобразени със закона и действащите европейски директиви.Според юрист, когото \"Капитал\" цитира, жалби в КЗК трудно биха били уважени. Причината е, че те се подават срещу възложителите, а самите те не са виновни за липсата на онлайн платформа и нямат техническа възможност да спазят закона.Въпреки че Агенцията за обществени поръчки отхвърля опасенията за проваляне на търговете и уверява, че проблем няма да възникне, случая показва, че липсва отговорност към електронното управление, въпреки че то е основен приоритет на правителството.", "date": "2017.07.15", "title": "Липсата на е-платформа не е станала повод за жалба по нито една обществена поръчка"}
{"url": "http://www.dnevnik.bg/bulgaria/2017/07/15/3007606_pojar_gori_v_sklad_za_drehi_v_kazichene/", "text": "Голям пожар гори в склад за дрехи втора употреба в индустриалната зона на Казичене. Сигналът за инцидента се е подаден в 10.10 часа, предаде агенция \"Фокус\", позовавайки се на пресцентъра на МВР.Шест екипа на \"Пожарна безопасност и защита на населението\" се борят с огъня. Засега няма данни за пострадали, не са засегнати съседни сгради. В близост има бензиностанция, но според огнеборците няма опасност той да стигне до там, предаде \"Нова телевизия\".\"Сградата е частна. Има наематели. Надяваме се, че вътре не е имало никой\", казал е през телевизията вътрешният министър Валентин Радев, който е на мястото на инцидента.", "date": "2017.07.15", "title": "Пожар гори в склад за дрехи в Казичене"}
{"url": "http://www.dnevnik.bg/analizi/2017/07/15/3007026_kakvo_stana_sus_supergeroia/", "text": "Един призрак бродеше доскоро из границите на Източна Европа, а новината за неговия блед и героичен образ учудващо успя да пробие границите на пенсионираната в началото на 90-те години Желязна завеса и да обиколи редица западни медии. Той беше най-големият и истински българин. Защитникът на един народ от настъпващите орди демонични бежанци, които (както знаем от болшинството местни медии) искат да направят на пух и прах нашия щастлив европейски свят, да го взривят като Световния търговски център в Ню Йорк, да го развратят и да подкопаят основата на нашия свят: християнството. Той беше тигърът, но не на седемте морета, а на българските граници. Една от най-известните и неочаквани публични личности. Звездата, която не се нуждае от фамилия и за която са чували всички българи. Динко! Той беше ловецът на глави, който беше набързо беше издигнатНа него искаха да връчват какви ли не ордени и награди. За редица сънародници той беше Българинът на годината. Купища просълзени от радост загрижени за най-съкровените устои на татковината си родолюбци ронеха щастливи сълзи, че има кой да ги защити от жестокия и опасен враг. За тях той беше това, което е Батман за Готъм Сити. Супергероят, който ден и нощ бди над реда и мира в държава, чиито институции са тромави, органите на реда често куцат и с двата крака, когато гражданите се нуждаят от тях. Правосъдната система освен очи е затворила и уши и уста. А във везните в ръката й някой е хвърлил дебели пачки с едри банкноти. И това всички го виждат. За съжаление радостните сълзи замъглиха погледа на част от сънародниците ни. Те пропуснаха да забележат приликите на въпросния супергерой с вездесъщите отрицателни герои на деветдесетте. И положителни персонажи в народния хумор: здравите младежи с джиповете, за които правилата не важат и правят каквото си поискат, защото физическата сила е на тяхна страна, а законите префучават покрай тях като кола покрай дърво край магистрала. И които поради неумолимите закони на историята не останаха в деветдесетте, а продължиха да съществуват, приемайки различна форма. Влизайки в симбиоза с държавата. Все някой ден трябва да признаем, че ако трябва да бъдем честни, тези индивиди не са явление само на 90-те. Под различни форми у нас тях винаги ги е имало. Нима те не застреляха и бащата на Бай Ганьо? И в известен смисъл точно по Фройд така не убиха баща си? Едиповите комплекси не прощават. Да, имаше там някаква шепа българи, които надигаха отчаяно вопли и предупреждаваха, че Динко– както совите в Туин Пийкс. Че случващото се е опасно явление в обществото ни. Че това просто не е редно. Но същото болшинство местни медии, за които споменах по-горе, на момента ги заклейми като антибългари, вражески елементи сред добрия народ, слуги на Сорос и на Сатаната. Или просто поредните крайно либерални интелектуалци, които за диво и всеобщо щастие отдавна са маргинализирани. Тези вопли потънаха в блатото на масовото одобрение, фойерверките и бъдещите паметници по села и паланки на новия герой. Така болшинството български \"патриоти\", които (с извинение, но така е още от Възраждането) страдат от тотално невежество, безпросветност и неразбиране на историята изобщо не разбраха, че се изплюват върху паметта на Левски, който съвсем не между другото е казал, че в святата свободна България законите трябва да важат за всички. Уж искаме да живеем в правова държава, но някак излиза, че зачитаме само нашите права. Чуждите права нямат никакво значение. Вайкаме се, че законите повсеместно не се спазват, но те някак винаги важат за другите, не за самите нас. Винаги успяваме на магия да минем между капките и да се измъкнем. Между нас, българите, това ено когато става дума за Другите тази болест добива размерите на епидемия. Живеем в страна, в която само в рамките на няколко месеца пребиха цветнокож човек на улицата, без никой да обърне внимание, а кметът на Елин Пелин се бореше с неистови усилия семейство емигранти да не получи законно полаганите им се документи, за да могат да пребивават в града. И това са само два примера.А примерите са десетки, може би дори стотици. Когато става дума да запазим себе си, нашите традиции, нашият народ, правата на другите просто се изпаряват във въздуха. Те нямат никакво значение. Така забравяме, че независимо дали го искаме или не, ние сме принудени да делим едно пространство с редица Други. И ако правата на другите се погазват. Ако срещу тях се извършва насилие, което масово не се забелязва от институциите. И ние се правим, че проблем не съществува, това рано или късно се обръща срещу самите нас. С което идваме до същинския въпрос. Динко преби българин за втори път. Първият път жертвата беше неговата приятелка и той се оправда с това, че е набеден. Знаем как става в отношенията между мъжете и жените. Когато има проблеми, се подхвърлят обвинения на поразия. Нищо, че живеем в държава, в която домашното насилие отдавна се е превърнало в нещо нормално. Когато героят е извършителят, готови сме да му простим с лека ръка. И какво стана? Той удари за втори път. И този път най-сетне е за 24 часа. Вчерашният герой днес се озовава в ареста Това не ни ли дава интересен повод за размисъл? Не е ли редно най-накрая онези, които доскоро кичеха същия този \"велик\" българин с лаврови венци, да си зададат въпроса какво се е случвало с бежанците, които той е ловял по границата? Колко от тях са били бити? Как Динко се е отнасял към тях, докато толкова българи не спираха да въздишат по него и да го хвалят? Дали не е бил шамари и не е удрял и бежанки? Какъв е бил броят на неговите жертви? И къде са били органите на реда по това време? О, вие, органи на реда, от сън дълбок се събудете. И това са същите органи, които сега задържат Динко и го тикват в ареста за 24 часа. Всички знаем, че тоягата на чужд гръб не боли. Но когато става дума за обществото, гърбът е общ. И докато ние подкрепяме насилието към другите, тоягата незабелязано шари и по нашия гръб, и по гърбовете на семействата ни и на децата ни. И страшното е, че в същото това време ние ликуваме, докато с всеобщ възторг наблюдаваме същата тази тояга. Последният ми въпрос е какво правят сега и как се чувстват всички онези, които издигаха Динко на пиедестал и искаха да му връчват награди, ордени и да го правят национален герой? Дали изобщо се замислят? Честно казано съмнявам се. И този текст вероятно отново ще се окаже някакъв си там антибългарски вопъл. Но надеждата крепи човека. Дори десет процента да се замислят по изброените въпроси, има смисъл. Всъщност има смисъл, дори ако става дума за един процент. Защото онези, които още от самото начало предупреждаваха, че Динко е опасно явление, ще станат повече. Което би било огромен успех. Момент! Какво се случва с новите герои ли? Нали това е най-важният въпрос. Очевидно част от тях са чиста проба ментета. Време е да си направим равносметка и да осъзнаем кои от новите герои са фалшиви и кои истински.Динко беше откровено менте и вижте какво стана накрая. Няма нищо по-лошо от герои - ментета. Но ето, сега поне можем да се похвалим с едно менте по-малко. ", "date": "2017.07.15", "title": "Какво стана със супергероя"}
{"url": "http://www.dnevnik.bg/sport/2017/07/15/3007601_fetel_izprobva_nov_predpazen_shtit_i_poluchi_zamaivane/", "text": "Себастиан Фетел беше първият пилот във Формула 1, който получи възможност да тества с новият предпазен щит на болидите. Звездата на \"Ферари\" обаче даде смесени реакции за нововъведението.Системата shield, която представлява прозрачен визьор, беше монтирана на болида му за първата свободна тренировка в  в петък. Оказа се обаче, че Фетел е почувствал замайване.\"Пробвах новата система, но почувствах замайване. Видимостта напред не е толкова добра, може би заради това, че визьорът е извит, има изкривяване\", каза Фетел.Той направи само една обиколка със системата shield, но разкри, че по план е трябвало да осъществи по-дълга серия.\"Влизането в колата не се различава, но ще трябва да се поработи върху излизането и свикването на пилотите\", добави още Фетел.Щитът е поредната разработка на ФИА, с която се търси увеличаване на защитата на главата на пилота. През миналата година някои от отборите тестваха друга система, наречена ореол (от англ. halo).От ФИА все още не са решили коя от двете системи е по-удачна за използване догодина. Надеждите са щитът да бъде разработен в срок за началото на сезон 2018. Ако това не се случи ще се премине отново към ореолът.Според шефът на  Кристиан Хорнер не бива да се бърза, а е по-удачно да се работи върху варианти чак за сезон 2019.", "date": "2017.07.15", "title": "Фетел изпробва нов предпазен щит и получи замайване"}
{"url": "http://www.dnevnik.bg/kultura/2017/07/15/3002412_otkus_ot_malkata_bilkarnica_v_monmartur_na_donatela/", "text": "В рубриката \"Четиво\" \"Дневник\" публикува откъс от \"Малката билкарница в Монмартър\" с автор Донатела Рицати, предоставен от Издателство \"Софтпрес\".Лятото ухае на билки и лавандула сред страниците на \"Малката билкарница в Монмартър\"Малко след Еньовден лятото е в разгара си. Приканва ни да отделим време за себе си, да пътуваме, да се наслаждаваме на студени напитки и на горещото слънце. Да се завърнем у дома.Добре дошли в малката билкарница в Монмартър. Мястото, което събужда надеждата.\"Малката билкарница в Монмартър\" е дебютният роман на Донатела Рицати. Изпъстрена с ухания на билки и с неповторимата атмосфера на Монмартър, тази книга е като приятен разговор на чаша чай с добра приятелка – сгрява, ободрява и заразява с усмивка.\"Във въздуха се носеше деликатен мирис, който проникна в ноздрите ми и ги отвори за калейдоскоп от ухания Разпознах цветя, кори и подправки... За първи път след толкова време се почувствах у дома.\"Виола смята, че е изгубила всичко. Съпругът й е мъртъв, семейството – отчуждено. Дори професията, в която винаги е намирала опора, вече не й носи радост. Виола е природолечител, а е трудно да лекуваш чуждите болки, когато не можеш да овладееш своята собствена.Единственият шанс за ново начало на младата италианка е да се върне в Париж – там, където за първи път изучава тайните на натуропатията и открива малкото магазинче за билки на сестрите Фльоре-Бюри.Сред уханията на цветя и есенции, сред стари приятели и нови познати, Виола започва да пише първата страница от новия си живот. Но миналото не може да бъде изтрито. То напомня на Виола за себе си, разкрива й невероятен дар, оставен от любовта на живота й, но и неподозирани тайни. А някъде там – между лекотата на свободата и тежестта на лъжите, настоящето проправя път за нова любов.В страниците на \"Малката билкарница в Монмартър\" са скрити рецепти за щастие, красота и душевна хармония, които всеки може да приготви у дома, докато се наслаждава на четенето.\"Лавандулата има успокоително ухание, което събужда спомени от детството и семейната атмосфера.\"Ароматът на лавандула е този, който свързва Виола с Камий, клиент и добра приятелка. В романа ще откриете рецепта за етерично масло от лавандула, което се използва от векове, но за да почувствате успокояващия и тонизиращ ефект на тази билка, ще е достатъчно просто да вдъхнете. книгата.Благодарение на специална печатарска технология, българското издание на \"Малката билкарница в Монмартър\" пази необикновена тайна – истински аромат на лавандула в кориците и книгоразделителя. Смесването на този фин мирис с уханието на мастило създава изключителен парфюм, на който нито едно романтично сърце не може да устои.Париж, ноември 2004 г.Изкачването по \"Льопик\" бе изморително. Натежалото от облаци оловносиво небе не обещаваше нищо добро. Улицата, винаги оживена и гъмжаща от туристи, автомобили и забързани минувачи, беше необичайно тиха. Беше голям студ – усещах как прониква през кубинките и през дългия клин, който носех под панталона. Свих се в грубото вълнено палто и нахлупих качулката над очите си, благодарна за топлината ѝ.Минах пред кафе \"Двете мелници\" – квартално заведение без претенции за елегантност (ако не броим външната декорация в крещящо кардиналско червено), което стана известно със снимките на един успешен филм* и затова бе вечно пълно с любопитни туристи. Аз лично предпочитах други места, не толкова модни, но с по-достъпни цени, поне за безработна студентка като мен. Този ден бях излязла с конкретна цел – да търся сушен цвят от невен, необходим за масления извлек, който имах за задача да приготвя за билковата лаборатория на следващата сутрин. Отскоро карах курс по природолечение. Кипях отентусиазъм и очакване и чувствах, че всеки успех все повече ме отдалечава от света, който исках да оставя зад себе си – този на баща ми и на неговата официална медицина, стерилна и механична. От всички предмети билколечението ми беше най-любимо. Обичах да изучавам терапевтичните свойства на лечебните растения и нямах търпение да приложа на практика знанията си.Да намериш цвят от невен, не беше невъзможно начинание, но точно този ден, обхваната от лошо настроение и мрачни мисли за родителите си и доброволното си отделяне от тях, използвах невена като извинение за разходка до върха на хълма Монмартър. Обикновено скитането из тези прави улици, оградени от постройки като палитра с всички тонове на бялото и с парапети от ковано желязо, ме успокояваше, но този следобед не намирах облекчение. На края на \"Льопик\" завих по първата пряка вдясно и минах по цялото ѝ протежение, като разсеяно зяпах витрините отстрани, докато една не привлече вниманието ми.Беше дюкянче със старомоден вид, притиснато между модерен бутик с неонови светлини и елегантен магазин за тапицерски тъкани. Изглеждаше не на място, като фрагмент от отдавна минали времена, катапултиран за своя зла участ насред улица от двайсети век и останал там в недоумение. Беше много по-различно от билковите аптеки, които бях посещавала до този момент, с витрини, отрупани с шампоани, кремове, чайници и ароматни свещи. Тук беше различно.Единствената витрина – широка и с дървена рамка в матово виолетово, съдържаше прекрасен миниатюрен билков атлас, вероятно средновековен, отворен върху поставка за книги под мека светлина, в която танцуваха фини златисти прашинки. Страниците бяха напукани, пълни с илюстрации на растения и изписани със ситен, почти нечетлив шрифт. Табелата на магазинчето гласеше само: FAMILLE FLEURET-BOURRY. DEPUIS 1895**.Понякога се питам дали действителността съществува извън нас, или е само отражение на нашите страхове и тайни желания. Не знам отговора, но знам, че онази вълшебна витрина, която в момент на по-дълбока вглъбеност вероятно нямаше да забележа, се материализира пред мен и ми подейства като призив, който ме изтръгна от унинието, стягащо сърцето ми. Не можех да не вляза. Едва прекрачих прага и Париж, от който идвах, изчезна и се почувствах, сякаш съм попаднала в древна епоха. Спомних си един пасаж от \"Декамерон\" на Бокачо, който преди няколко дни бях прочела в училище:... килиите им са отрупани с разни мазила и помади, скутийки, пълни със сладкиши и лакомства, с шишенца истъкленици с благовонни води и масла...***Това бе нещо повече от обикновена билкова аптека, беше нещо специално. Въпреки впечатлението, което създаваше отвън, магазинчето се оказа изненадващо просторно. Във въздуха се носеше деликатен мирис, който проникна в ноздрите ми и ги отвори за калейдоскоп от ухания, в който разпознах цветя, кори и подправки. Нежни изпарения, които ми подействаха като балсам и почти като с магия разсеяха тревогите ми. Стените бяха покрити до тавана с прости етажерки от полиран орех.Благородното тъмно дърво (разпознах го, защото майка ми имаше старомодна привързаност към ореха, най-вече към едно бюро, което настани в стаята ми, а аз безскрупулно го украсих с цветни лепенки и колажи от сухи цветя...) бе нарязано на квадрати, безразборните, но елегантните жилки образуваха арабески и геометрични форми, сякаш излезли изпод длетото на майстор на абаносови статуетки. На всяка полица по азбучен ред бяха строени шишенца, гърненца, стъклени или керамични съдове и пликчета от юта със семена, сухи цветя и листа от растения, чиито имена дори не бях чувала. Календула, карамфил, кардамин... това бе само началото на редицата с буква К.Беше смайващо.След като инспектирах стените, тавана с голите греди, пода с плочите от бял и охрен варовик и разнообразните кошници, преливащи от стока, разпръснати хаотично из целия магазин, погледът ми най-сетне спря върху жената, която стоеше зад щанда и която през цялото време ме бе гледала търпеливо и любезно, без да смущава щателния ми оглед.Погледнах я в очите и за секунда се стъписах... В тях се четеше древна мъдрост, светлина на интелект и спокойствие, но и някаква дяволита искрица. Беше възрастна, сигурно бе минала шейсетте, съдейки по прошарената права коса, подрязана точно под ушите.Беше доста стройна, средна на ръст, с остри черти и светла кожа, а лицето ѝ бе озарено от две големи, удивително ясни небесносини очи, в които не можех да спра да се взирам.Жената продължи да ме наблюдава още миг, после се усмихна:– Добър ден, мога ли да ви помогна?За миг се изкуших да излея душата си пред нея. \"О, разбира се, че можете – идеше ми да извикам. – Има ли лекарство срещу провала? Чай, който прогонва мъката от раздялата? Или отвара, която лекува страха, че повече никой няма да те обича? Съществува ли на света дори една проклета трева, която да ме накара да се почувствам почтен човек, ако ще и да е само за пет минути?\" Прехапах си езика, за да не направя сцена пред тази любезна жена, която не подозираше нищо.Госпожата обаче сигурно имаше шесто чувство, защото ме изгледа изпитателно и каза:– Не притежавам дарбата да променям хода на човешкия живот, но за тежест в душата мога да намеря нещичко. Не ми приличате на французойка. Нали не се лъжа?Не отговорих веднага, смаяна от проницателността ѝ. Импулсивно ми се прииска да си поприказвам с тази непозната. Може би защото толкова дълго бях нещастна, може би защото нямах на кого да се доверя, може би защото тази жена с обаятелното си майчинско излъчване ми припомни едно чувство за топлота, което не бях изпитвала от много време.Изведнъж се разплаках. Порой от сълзи. Изливах го безспирно, без да си поемам дъх. Плачех за омразните мълчания на баща ми и за обърканото момиченце, което се криеше в мен и за което една прегръдка би била достатъчна да го накара да се чувства в безопасност.Жената ме остави да излея мъката си, без да казва нищо. Когато се поуспокоих, излезе иззад щанда, подаде ми хартиена кърпичка и ме погали по бузата, като се усмихна ласкаво.– Не може да е чак толкова ужасно. Искаш ли да поговорим? – попита със свойски тон, от който веднага се почувствах по-добре. Почувствах се свободна. Свободна най-сетне да съм себе си в присъствието на една абсолютно непозната жена.Непознатата се казваше Жизел, беше омъжена, имаше две деца и трима внуци и две по-малки сестри, заедно с които управляваше магазина. Макар че от доста години само тя и сестра ѝ Сабин се занимавали с това, защото Ивет, най-малката, се омъжила за италиански инженер и след като направили околосветско пътешествие, най-сетне се установили в Рим. Разбрах също, че родът на Жизел се занимава с лечебни растения повече от век.Не бях много далеч от истината, когато си помислих, че това магазинче е специално – прапрадядото на Жизел бил лекар с изявен интерес към лечебните свойства на растенията. С поколенията семейната страст към билкарството също растяла и в началото на XX век се превърнала в истинска професия с отварянето на първото магазинче в Париж, в което се продавали природни лекарства, извлечени от растения. То бе оцеляло дори в урагана на две световни войни, почти непроменено, като изключим необходимите модернизации.Жизел ми разказа своята история, след като ми сервира успокоителен чай от липа и маточина, ароматизиран с малко джинджифил: \"За стопяване на леда\".– По всичко личи обаче, че магазинчето ще свърши с мен и сестрите ми – въздъхна след малко, като вдигна чашата към устните си.– Защо? – попитах.– Защото децата и внуците ми нямат никакъв интерес да продължат родовата традиция. Дъщеря ми Мелюзин е адвокат, а синът ми Флориан работи на нефтена платформа. Техните деца са още малки, но вече имат ясни идеи за бъдещето: искат да правят пари, а билковата аптека не носи големи печалби.Тези думи ме натъжиха. Едва бях открила това прекрасно кътче, а вече го дебнеше опасност да изчезне завинаги.Жизел явно забеляза разочарованото ми изражение, защото добави с усмивка:– Но проблемът не е толкова належащ. Със сестрите ми нямаме намерение да изоставяме бизнеса. Всъщност Ивет ще се върне за Коледа и ако искаш да се присъединиш къмнас, ще те запозная. Сигурна съм, че ще ти хареса.За първи път след толкова време се почувствах у дома.Ненадейно бях открила място, от което не исках да си тръгвам никога.Съставки:1 лъжица натурален пчелен восък3 лъжици масло от карите3 лъжици масло от авокадо2 лъжици олигоминерална вода, негазирана5 капки розово масло4 капки етерично масло с аромат по изборВ тенджерка от неръждаема стомана сложете восъка и маслата от карите и авокадо. Загрейте на водна баня, на бавен и постоянен огън, докато твърдите вещества се стопят. Междувременно загрейте водата на същата температура като маслата (обикновен кухненски термометър може да ви е от полза), добавете я на тънка струйка към сместа от восък и масла и започнете да бъркате с миксер, докато се получи гладка смес.Когато започне да изстива, но преди да се втвърди, добавете внимателно и при постоянно разбъркване розовото масло и етеричното масло по ваш избор. Изсипете в предварително стерилизирано бурканче с капак. Съхранявайте крема в хладилника максимум един месец.Розовото масло е прекрасен продукт, с регенериращо и успокояващо действие заради полиненаситените си мастни киселини. Освен че хидратира кожата в дълбочина, може да помогне за заличаването на белези от акне или изгаряне и е изключително полезно при първа поява на стрии.", "date": "2017.07.15", "title": "Откъс от \"Малката билкарница в Монмартър\" на Донатела Рицати"}
{"url": "http://www.dnevnik.bg/bulgaria/2017/07/15/3007623_edin_ot_prioritetite_mi_shte_sa_evtinite_telefonni/", "text": "Един от моите приоритети ще е започване на обсъждания в ЕС на въвеждането на евтини телефонни разговори и за Западните Балкани, каза днес по Дарик радио еврокомисарят по цифрова икономика и общество Мария Габриел. Тя обаче предупреди да не се чака резултат бързо, като припомни, че промяната в правилата  е започнала преди 10 години.Мария Габриел уточни също, че по повод редица оплаквания, европейските институции ще започнат проверки за условията за ползване на интернет в роуминг. На въпрос откъде ще дойдат парите за безплатен интернет на публичните места в страните членки на ЕС, тя каза, че има еврофинансиране от 120 млн евро. То е насочено към общините, като стремежът на Габриел е да се подготви възможно най-опростения формуляр. Еврокомисарят уточни, че първият поискал от парите, пръв ще ги получи и призова общините в България да са активни.Мария Габриел подчерта, че властите трябва да имат достъп до данни в социалните мрежи, но при много ясни правила и конфиденциалност на процеса. Личните данни трябва да бъдат защитени и всеки гражданин трябва да знае, че има контрол над личното си устройство, заяви тя.В края на разговора еврокомисарят по цифрова икономика и общество обяви, че българката Лора Борисов ще е началник на кабинета и.", "date": "2017.07.15", "title": "Един от приоритетите ми ще са евтините телефонни разговори и със Западните Балкани, обяви Мария Габриел"}
{"url": "http://www.dnevnik.bg/sviat/2017/07/15/3007638_phenian_moje_da_razpolaga_s_poveche_plutonii_otkolkoto/", "text": "Нови снимки на основния севернокорейски ядрен обект показват, че Пхенян вероятно е произвел за оръжейната си програма повече плутоний, отколкото се смяташе досега. Това съобщи сайтът \"38 Норт\" на фона на растящото напрежение в региона, свързано с военните амбиции на комунистическия режим, предадоха \"Франс прес\" и БТА.Сайтът, признат за компетентен по севернокорейските въпроси, се поддържа от вашингтонския университет \"Джонс Хопкинс\". Според негово съобщение от петък термични изображения на ядрения комплекс в Йонбьон налагат извода, че от септември м. г. до миналия месец Пхенян най-малко два пъти е преработвал горивни елементи.\"Вероятно е имало най-малко две неоповестени кампании за преработка с цел да бъде произведено неопределено количество плутоний, което още повече да увеличи запасите от ядрени оръжия на Северна Корея\", твърди \"38 Норт\".През 2007 г. КНДР закри комплекса в Йонбьон по силата на споразумение за разоръжаване срещу хуманитарна помощ. След своя трети ядрен опит през 2013 г. обаче Пхенян започна да полага усилия с цел да възобнови дейността на обекта.Регистрирано бе повишаване на температурата в завода за обогатяване на уран, който е част от комплекса, но бе невъзможно да се установи причината. Освен това според учени реакторът не произвежда тритий - ключов компонент за създаването на термоядрени оръжия.След като през 2011 г. властта в Северна Корея бе поета от Ким Чен-ун, страната съществено засили развитието на ракетната и ядрената си програма, при все че са забранени от международната общност. От 2006 г. КНДР е осъществила 5 ядрени опита, а в началото на юли изстреля за пръв път и междуконтинентална балистична ракета.", "date": "2017.07.15", "title": "Пхенян може да разполага с повече плутоний, отколкото се смяташе"}
{"url": "http://www.dnevnik.bg/sport/2017/07/15/3007610_ibrahimovich_moje_da_ostane_v_junaited_prizna_joze/", "text": "Златан Ибрахимович може да получи предложение за нов договор с \"Манчестър юнайтед\". Това обяви мениджърът на тима Жозе Моуриньо по време на предсезонното турне на \"червените дяволи\" в Лос Анджелис.Нападателят, който е на 35 години, завърши като голмайстор на \"Юнайтед\" през миналия сезон. През април обаче  получи контузия и вероятно ще бъде извън терените до декември.В момента Ибрахимович е свободен агент, но продължава да провежда възстановяването си на базата на клуба.\"Ако решението е да останем и да чакаме до декември - защо да не чакаме? Ние говорим и променяме идеи\", каза Моуриньор.Португалецът говори и за новото попълнение , който беше купен за 75 млн. паунда от \"Евертън\" през миналата седмица.\"Очевидно има и други добри нападатели във футбола, но Висшата лига е много специфична и трудна за нападателите. Лукаку е в Англия от пет сезона, а сега той идва в клуб с амбиции в точния момент от кариерата си\", добави Моуриньо.", "date": "2017.07.15", "title": "Ибрахимович може да остане в \"Юнайтед\", призна Жозе Моуриньо"}
{"url": "http://www.dnevnik.bg/sport/2017/07/15/3007656_imashe_opit_za_ubiistvo_v_zadar_tvurdiat_fenovete_na/", "text": "В Задар имаше опит за убийство срещу четирите момчета, чиято , това заяви председателят на Националния клуб на привържениците на \"Левски\" Степан Хиндлиян.\"Колата е запалена докато момчетата са вътре, през прозорците са хвърлени факли. След това феновете на \"Хайдук\" са затискали вратите, за да не могат момчетата да излязат. Това е опит за убийство\", каза Хиндлиян.Той обясни, че полицията не е пазила феновете на \"Левски\" и заради това се е стигнало до много инциденти в Хърватия.\"Ултрасите на \"Хайдук\" получиха информация къде се намираме, атакуваха ни в различни малки улички в централната част на града, но си бяха направили грешно сметката. Те получиха сериозен отпор\", добави председателят на фенклуба.Гостуването на \"Левски\" за мача с \"Хайдук\" се оказа злополучно за българските фенове. Общо 22 души прекараха две денонощия в ареста на град Задар, тъй като по данни на полицията в града са участвали в поредица сблъсъци с местни хулигани.В петък обаче министерството на външните работи потвърди, че всички задържани запалянковци на \"Левски\" са освободени и са вече в България.Според Хиндлиян хърватската полиция се е изгаврила с .\"Те постоянно твърдяха, че инцидентите са станали заради наши провокации, което са спекулации и не отговарят на истината. Освен това направиха всичко възможно част от задържаните да не стигнат до стадиона и да гледат мача\".", "date": "2017.07.15", "title": "Имаше опит за убийство в Задар, твърдят феновете на \"Левски\""}
{"url": "http://www.dnevnik.bg/razvlechenie/2017/07/15/3007674_video_selfi_v_galeriia_prichini_shteti_za_200_hiliadi/", "text": "Опит за селфи в галерия в Лос Анджелис е увредил скулптури на стойност над 200 хиляди долара, по информация на автора им Саймън Бърч.Видео от инцидента в YouTube събра стотици хиляди гледания само за ден. На него се вижда как туристка се опитва да позира до скулптурите, наредени върху пиедестали близко един до друг, но залита и ги събаря като домино.\"Ню Йорк Таймс\" и \"Гардиън\" изказаха подозрение, че инцидентът е нагласен с рекламни цели. Клипът не е качен от галерията, а от неизвестен потребител и е придружен от текста \"Останалата част от 14 Factory е уникална... Посетете я преди закриването в края на юли (или преди нещо друго да се потроши.)\"В писмо до \"Ню Йорк Таймс\" обаче художникът Саймън Бърч твърди, че случката е действителна. Той не смятал да пренареди изложбата, защото като цяло се доверявал на посетителите.Повечето западни музеи окуражават телефонните автопортрети - съществува дори специален ден за ", "date": "2017.07.15", "title": "Видео: Селфи в галерия причини щети за 200 хиляди долара"}
{"url": "http://www.dnevnik.bg/sviat/2017/07/15/3007686_es_e_bezsilen_i_orban_znae_tova/", "text": ".Виктор Орбан и Европейската комисия явно така и няма да се разберат. И нищо чудно. Унгарският правителствен ръководител не крие, че иска да наложи \"нелиберална демокрация\". Още от началото на втория си мандат като премиер той все повече се доближава до тази цел. Чрез медийния закон Орбан увеличи държавния контрол над медиите. Прокара съдебна реформа, с която ограничи правомощията на правосъдието и със закон увеличи влиянието на управляващите над Централната банка.Всеки път Еврокомисията откриваше срещу Унгария процедури за нарушаване на европейските договори. Обикновено Орбан отстъпваше след известно време, но само колкото бе абсолютно необходимо, за да предотврати поредното наказание, а повечето процедури се точеха с години без последствия. Последните спорове се отнасяха до две основни неща. Еврокомисията откри нова наказателна процедура срещу Унгария заради въведените от страната нови изисквания към неправителствените организации, а в спора за унгарския закон за висшите учебни заведения дори въведе втората степен в наказателната процедура.В първия случай Унгария задължи неправителствените организации (НПО), които получават над 24 000 евро годишно от чужбина, да се регистрират. Никак не е случайно, че въпросната граница е необичайно ниска. Освен това въпросните НПО вече ще са задължени навсякъде, където се появяват, изрично да упоменават, че са \"организации, които получават подкрепа от чужбина\".Унгарският парламент гласува този закон през юни. Според правителството, законът си поставя за цел да внесе повече прозрачност и да улесни борбата срещу прането на пари и финансирането на терора. ЕК вижда в закона нарушение на Европейската харта за основните човешки права и по-специално нарушение на правото на сдружаване. \"В рамките на един месец очакваме реакция от страна на унгарските власти. Ако дотогава не последва отговор, или ако ЕК е недоволна от унгарското обяснение, тя ще открие процедура за нарушаване на европейските договори\", заяви заместник-председателят на ЕК Франс Тимерманс.Новият закон засяга и \"Амнести интернешънъл\". Правозащитната организация вече обяви, че ще игнорира унгарския закон и че се радва на подкрепата от страна на Брюксел. \"Унгарският закон за неправителствените организации си поставя за цел да ги стигматизира и оклевети. Днешното решение на ЕК е силен сигнал за това, че подобни атаки срещу гражданското общество са недопустими\", се казва в декларация на \"Амнести интернешънъл\".Във втория случай наказателната процедура срещу Унгария тече още от месец април. Унгарското правителство промени закона за висшите учебни заведения. Критиците твърдят, че новият закон е насочен главно срещу Централноевропейския университет в Будапеща, който вероятно е пред закриване. Университетът беше основан през 1991 година от унгарско-американския милиардер Джордж Сорос, който подкрепя и различни граждански и правозащитни движения в старата си родина.Борбата между концепцията на Орбан за \"нелиберална демокрация\" и концепцията на Сорос за \"отворено общество\" се превърна в нещо като лична битка между двамата мъже. Виктор Орбан дори поде кампания срещу Сорос из цялата страна. В Унгария бяха разлепени плакати с лика на усмихнатия Сорос, под който беше написано: \"Не бива Сорос да се смее последен!\" Много от плакатите пък бяха надраскани с обиди от сорта на \"смрадлив евреин\".Виктор Орбан обвинява Сорос, че с подкрепата си за правозащитни организации привлича бежанци към Унгария. Сорос отрича това. Той от своя страна се възмущава от \"антисемитизма\" и \"дезинформацията\" на унгарското правителство и обвинява Орбан, че е създал \"мафиотска държава\". Случайно или не, но в същия ден, в който ЕК изостри тона си срещу Орбан, унгарското правителство обяви, че в събота (15.7.) ще свали плакатите с антиеврейски драсканици. Три дни по-късно в Будапеща пристига израелският премиер Бенямин Нетаняху.ЕК не са меси в споровете на Орбан със Сорос, но очаква отговора на унгарското правителство във връзка със законите, нарушаващи европейските договори.При закона за неправителствените организации на първо време става дума само за изясняване на позициите, но при закона за висшите учебни заведения, срещу който вече тече наказателна процедура, ЕС настоява Будапеща да направи корекции. В противен случай ЕК може да сезира Европейския съд в Люксембург.Но и това няма да е нещо необичайно. Срещу Унгария са открити над 80 наказателни процедури за нарушаване на европейските договори. Срещу Германия, между другото, процедурите са двойно повече. В унгарския случай обаче става дума за принципни неща, които поставят под въпрос демокрацията и върховенството на закона. Въпреки това Орбан няма защо да се страхува от сериозни последствия. Достатъчно ясно го показва полският пример. Срещу Полша също тече наказателна процедура за нарушаване на правовите принципи на общността, чиито последствия теоретично биха могли да доведат и до отнемането на правото на глас на страната. В действителност Варшава няма от какво да се опасява, защото, за да стане това наказание реалност, трябва да гласуват всички страни-членки на ЕС. Почти сигурно е обаче, че ще има поне една страна, която би гласувала \"против\" – и това ще е Унгария.Освен това заместник-председателят на ЕК Франс Тимерманс засега не съзира системна заплаха за върховенството на закона в Унгария. А това, че Орбан няма от какво да се опасява, се вижда и от факта, че депутатите от неговата партия ФИДЕС все още членуват във фракцията на ЕНП. Всички опити на другите фракции да принудят ЕНП да изхвърли от редиците си ФИДЕС се провалиха. А председателят на ЕК Жан-Клод Юнкер възприема авторитарните тенденции на Орбан с чувство за хумор. На една от срещите на върха през 2015 година, той приветства Орбан с думите: \"Здравей, диктаторе!\".", "date": "2017.07.15", "title": "ЕС е безсилен и Орбан знае това"}
{"url": "http://www.dnevnik.bg/sport/2017/07/15/3007723_spas_rusev_levski_ne_moje_da_ima_druga_cel_osven/", "text": "Собственикът на \"Левски\" Спас Русев не съжалява за думите си, че придобиването на клуба е стечение на обстоятелствата за него, които той каза в . Това призна бизнесменът, но уточни, че влага емоция в работата си.\"Не мога да кажа, че съжалявам за думите си, но не мога да кажа и че \"Левски\" е нещо, в което не влагам емоция. Това е изключително публична дейност, тъй като са ангажирани емоциите на стотици хиляди души. Опитвам се да постъпя отговорно към всички тези хора, които обичат \"Левски\", каза Русев.Бизнесменът е сигурен, че отборът може да отстрани \"Хайдук\" (Сплит), въпреки че  първия двубой в Хърватия.\"Левски\" е отбор, който не може да има друга цел освен шампионската титла. С такова намерение и желание влизаме в шампионата\", добави Русев.Междувременно новото попълнение на сините,  уточни, че именно Русев е изиграл голяма роля за привличането му на \"Герена\".\"Собственикът ми разказа за отбора, за неговите амбиции с клуба. На мен това ми харесва и именно заради това съм тук. Харесва ми начинът, по който той мисли и колко е амбициозен\", каза испанецът пред БиТиВи.", "date": "2017.07.15", "title": "Спас Русев: \"Левски\" не може да има друга цел освен титлата"}
{"url": "http://www.dnevnik.bg/sviat/2017/07/15/3007728_erdogan_pri_obedinenieto_na_germaniia_imashe_polovin/", "text": "Половин милион души са били уволнени по време на обединението на Източна и Западна Германия и никой не е казал нито дума, така турският президент Реджеп Таип Ердоган коментира в интервю за Би Би Си Уърълд снощи кадровата политика на държавата. \"Трябва ли да оставим тези пучисти на позициите им и да не ги уволним, когато ги заловим? Защо държавата трябва да \"храни\" онези, които са членове на терористична организация\", каза Ердоган във връзка с масовите съкращения, извършени в Турция след опита за преврат.от неуспешния опит за държавен преврат, зад който според турските власти стои Фетхуллахистката терористична организация (ФЕТО) на живеещия в САЩ мюсюлмански проповедник Фетхуллах Гюлен. \"Членовете на ФЕТО проникнаха в правосъдната система, в армията, полицията, медиите. Така те организираха опита за преврат\", подчерта турският президент.Той добави, че турското правосъдие работи, за да бъдат наказани виновниците за пуча. Президентът отхвърли твърденията, че над сто журналисти са в затвора в Турция, като посочи, че тези, които са зад решетките, не са журналисти.\"Някои от тях са сътрудничели с терористични организации. Някои от тях са арестувани за притежание на оръжие, каза Ердоган пред Би Би Си Уърълд.", "date": "2017.07.15", "title": "Ердоган: При обединението на Германия имаше половин милион уволнени, но никой не каза нищо"}
{"url": "http://www.dnevnik.bg/bulgaria/2017/07/15/3007739_cacheva_pak_vnasia_v_sudebniia_suvet_preporukite_ot/", "text": "Министърът на правосъдието Цецка Цачева изрази учудване от поведението на Висшия съдебен съвет, който , за да разгледа изпълнението на препоръките на Европейската комисия  за съдебната система. Пред \"Дарик радио\" тя обяви, че вече е внесла точката в дневния ред на следващото заседание на ВСС.Министърът изрази учудване защо в съвета не са обсъдили въпроса паралелно с действията по препоръките от страна на Министерството на правосъдието, а са създали впечатление \"че видите ли половин година никой и никъде не работи по този доклад\". Според Цачева държавните институции, които имат отношение по темата са изработили пътна карта и вече се работи по препоръчаните промени в законодателството.Коментирайки обещаното от премиера Борисов  върху гражданите, министърът уточни, че са нужни промени в много голям брой административни актове, за да може това да стане факт. Цецка Цачева посочи, че разковничето е електронната свързаност между различните администрации. Тя допълни, че само за предоставяните от Министерството на правосъдието услуги, в 31 случая се иска пълномощно. Това може да се избегне, като при нотариусите се изготви регистър на пълномощните, каза министърът.По повод идеята да се внесат , Цачева подчерта, че ако финансирането е в изпълнение на основните права, в защита на професионалните интереси, когато целта е ясна и източника е ясен, тогава няма проблем да има такова финансиране, както от организации от ЕС, така и от други страни.", "date": "2017.07.15", "title": "Цачева пак внася в съдебния съвет препоръките от Европа за реформи"}
{"url": "http://www.dnevnik.bg/bulgaria/2017/07/15/3007744_pojarut_v_kazichane_e_ovladian_sledi_se_sustoianieto/", "text": "Пожарът, избухнал тази сутрин в склад за дрехи в село Казичене край София, е овладян, съобщи министърът на вътрешните работи Валентин Радев, цитиран от пресцентъра на МВР. Потушаването на огъня е към края си, като на мястото има 12 противопожарни автомобила.Сигналът за инцидента е бил подаден към 10.10 ч. на тел.112, а първата работа на огнеборците е била да проверят дали вътре има хора. За щастие, заради почивния ден, такива не е имало.Радев коментира, че за момента не е известна причината за възникването на пожара. На мястото има станция на екоинспекцията за контрол на въздуха. В приемните слоеве чистота на въздуха е в нормите и няма опасност за гражданите\", допълни министърът.", "date": "2017.07.15", "title": "Пожарът в Казичане е овладян, следи се състоянието на въздуха"}
{"url": "http://www.dnevnik.bg/bulgaria/2017/07/15/3007806_rashidov_sled_kato_se_oplakah_ot_upravlenieto_na/", "text": "НДК бил преместен от Министерството на културата към ресора на вицепремиера Томислав Дончев дни след като Вежди Рашидов съобщил в кабинета за лошо финансово управление на Мирослав Боршош. Това заяви пред Би Ти Ви бившият министър на културата Рашидов, сега депутат от ГЕРБ. От думите му се разбра, че това станало без негово знание, по време на отпуската му.Рашидов заяви, че НДК по негово време бил в добро финансово състояние, но след назначаването на Боршош през декември 2014 г. две проверки доказали, че НДК работи на дефицит. \"Тогава уведомих Министерски съвет на едно заседание, че имам притеснения за НДК и заминах в отпуска и после разбрах, че вече не съм принципал. И така, толкоз\", заяви Рашидов, без да даде повече подробности.- тогавашният втори директор и член на борда на НДК, която през седмицата разказа пред сайта \"Епицентър\" за огромни харчове в НДК. По думите на Груева \"...Незнайно как, г-н Боршош бе узнал за нашата среща при министър Рашидов и светкавично инициира смяна на Принципала - в рамките на тези три дни, в отсъствието на г-н Рашидов, НДК бе отнет от Министерство на културата и даден на г-н Томислав Дончев.\"Временно оттеглилият се директор на двореца Боршош във връзка с разследването за финансови злоупотреби в НДК след странна рокада, в която , а после върнат на поста от премиера Борисов. Едновременно с това НДК отново бе преместено от ресора на Павлова към Министерствот на културата на Боил Банов.заяви за своя мандат Вежди Рашидов. За периода, в който Боршош бе директор на НДК - от декември 2014 г. - държавното предприятие разви дейност, почти паралелна на Министерството на културата - откри два театъра, център за книгата с книжарница, започна да финансира филми. Сега ексминистъра заяви, че позитивният отзвук се дължал на огромния рекламен бюджет на НДК.\"Тука се направи нещо, което е една манипулация. Не беше честно... \", каза Рашидов и поясни, че Боршош бил обявен за \"спасител на книгата\", докато министерството се чудело как да ремонтира и управлява хиляди читалища. \"Дадени са много пари за реклама, аз нямам нито един лев за реклама\", оплака се той.Според твърденията на Груева Боршош самостоятелно одобрявал неоправдани харчове - например 450 хил. лв. за четири представления на \"Квартет\" на Явор Гърдев, от които се осъществили само две, едното с покани, 250 хил. за \"Улицата\" на Теди Москов, 80 хил. лв. за визуална концепция на театър \"Азарян\", който заработи едва частично. Бившата директорка подала сигнал и към следващия принципал Томислав Дончев, но не последвала промяна.През седмицата започна да заседава и парламентарната комисия за разследване на състоянието на НДК. На нея и Лиляна Павлова, и Томислав Дончев свидетелстваха за сериозни нарушения в НДК, но ", "date": "2017.07.15", "title": "Рашидов: След като се оплаках от управлението на Боршош, ме смениха като принципал на НДК"}
{"url": "http://www.dnevnik.bg/bulgaria/2017/07/15/3007827_jitelite_na_uglen_glasuvaha_protiv_razkrivaneto_na/", "text": "Жителите на луковитското село Ъглен гласуваха категорично против разкриването на каменна кариера в района на местния референдум днес, предаде агенция \"Фокус\". При 66% активност, или 447 гласували жители, няма нито една действителна бюлетина \"за\".Жителите отговаряха на въпроса \"Одобрявате ли реализирането на инвестиционно предложение за добив на подземни богатства: скално-облицовъчни материали - варовици в землището на село Ъглен, община Луковит\". 438 са бюлетините с отговор \"Не\", а девет са недействителни, съобщи кметът Таня Гетова. По думите ѝ изборният ден е протекъл нормално и без сигнали за нарушения и е приключил точно в 19.00 часа.Според Закона за пряко участие на гражданите в държавната власт и местното самоуправление предложението, предмет на референдума, е прието, ако в него са участвали не по-малко от 40 % от жителите с избирателни права.Допитването се проведе по решение на общинския съвет в Луковит, който възложи организацията на кмета. Решението за него бе взето след внесена жалба от инициативния комитет в село Ъглен, в която са описани притесненията на местните хора от негативното въздействие, което ще окаже кариерата върху водоснабдяването и инфраструктурата на селото, природата и здравето на населението.", "date": "2017.07.15", "title": "Жителите на Ъглен гласуваха против разкриването на каменна кариера в района"}
{"url": "http://www.dnevnik.bg/zelen/stil_na_jivot/2017/07/15/3007831_korab_shte_opita_da_napravi_okolosvetsko_puteshestvie/", "text": "Околосветско пътешествие с кораб, при което няма да бъдат отделени вредни емисии, започна днес от Париж, предаде \"Асошиейтед прес\", цитирана от БТА. Обиколката на земята ще продължи шест години.Корабът \"Енерджи обзървър\" (Energy Observer) се снабдява с енергия от слънчеви панели, вятърни турбини и система от водородни горивни клетки. Плавателният съд струва 5 милиона евро и е дълъг 30.5 метра.Корабът ще разчита на слънцето и вятъра през деня, а през нощта на водородни горивни клетки. Корабът произвежда собствен водород чрез електролиза на морска вода.", "date": "2017.07.15", "title": "Кораб ще опита да направи околосветско пътешествие без вредни емисии"}
{"url": "http://www.dnevnik.bg/sport/2017/07/15/3007830_cherno_more_prechupi_novaka_vitosha_sled_vratarska/", "text": "\"Черно море\" записа победа в първия си мач за сезона, след като надви с 1:0 новака \"Витоша\" (Бистрица). Варненци обаче не стигнаха никак лесно до трите точки, след като пропуснаха много положения.Единственото попадение отбеляза Георги Божилов в 63-ата минута, като се възползва от много груба грешка на вратаря на гостите Михаил Иванов.Преди почивката \"Черно море\" беше по-активния отбор, но футболистите на Георги Иванов пропуснаха редица положения. В края на първата част \"Витоша\" стигна до две разбърквания, но не се възползва от тях.През втората част варненци вдигнаха оборотите и се настаниха трайно пред вратата на . В 63-ата минута стражът Иванов излезе много неразчетено на границата на наказателното поле, Божилов го изпревари и се разписа в празната врата.\"Не ме е срам от представянето на отбора. Имахме желание, но темпото все още ни идва малко бързо. Отборът ще се развива\", каза след мача треньорът на загубилите Костадин Ангелов.Колегата му  пък остана доволен от резултата, но не и от многото пропуски. Според треньора на \"Черно море\", отборът му ще изглежда по-добре след завръщането на четирима основни футболисти.", "date": "2017.07.15", "title": "\"Черно море\" пречупи новака \"Витоша\" след вратарска грешка"}
{"url": "http://www.dnevnik.bg/sport/2017/07/15/3007838_ljuboslav_penev_poe_dubula_na_valensiia/", "text": "Бившият национален селекционер Любослав Пенев беше назначен за треньор на дублиращия тим на . \"Прилепите\" обявиха новината, а договорът на специалиста е за една година.В щаба на Пенев влиза Давид Родригес, който беше негов помощник в \"Литекс\", ЦСКА и националния отбор. Останалите членове на треньорския екип са Хуан Монар и Унай Алба. е сред най-доказаните футболисти на \"Валенсия\" от близкото минало. Той игра на стадион \"Местая\" между 1988 и 1995 г., като записа 226 мача със 101 гола.\"Валенсия\" представи българския треньор като един от най-обичаните футболисти.\"Щастлив съм, че се връщам в моя дом. Амбициозен съм, знам какво е да бъдеш тук като играч и имам ясна идея какво да направя. Моето желание е да създам играчи, готови за първия тим\", каза Пенев пред официалния сайт на \"прилепите\".Също така той обеща, че ще залага на атакуващия стил в своя отбор.\"Обичам работата с младите и нямам търпене да започнем. Футболът е комбинация от атака и защита, но аз обичам атрактивния стил\", каза още треньорът.През лятото Пенев беше свързван с полския \"Ягелония\", като преговаряше с тима, но в крайна сметка не се разбра за личните си условия.", "date": "2017.07.15", "title": "Любослав Пенев пое дубъла на \"Валенсия\""}
{"url": "http://www.dnevnik.bg/citat_na_deniia/2017/07/15/3007840_citat_na_denia_v_tvorchestvoto_na_elin_pelin_i_do_dnes/", "text": " Това заяви президентът Румен Радев на церемонията по случай 140 години от рождението на Елин Пелин в родното му село Байлово.Президентът подчерта, че в своите творби Елин Пелин разкрива живот, богат на хумор и печал, в който място имат и \"сиромашкият дяволък\", и вековните морални устои на нашия народ. \"Привидно малък свят, който обаче носи своя дълбок универсален и общочовешки смисъл\", каза още държавният глава.", "date": "2017.07.15", "title": "Цитат на деня: В творчеството на Елин Пелин и до днес светят багрите на българското съзнание"}
{"url": "http://www.dnevnik.bg/sport/2017/07/15/3007796_francuzin_e_purviiat_shampion_na_svetovnoto_po_pluvane/", "text": "Французинът Марк-Антоан Оливие спечели първия златен медал на Световното първенство по  в унгарската столица Будапеща. Той триумфира на 5 километра с време 54:31.40 минути и стана първият французин със световна титла в открити води.Бронзовият медалист на 10 километра от Олимпиадата в Рио 2016, който е само на 21 години, изпревари само със със 7 десети от секундата Марио Сандзуло (Италия) в езерото Балатон.Трети на 10.70 секунди завърши Тимъти Шатълуърд (Великобритания). Защитаващият титлата си Чад Хо от Южна Африка финишира едва 11-и на 17.20 секунди.Руската състезателка по синхронно плуване Светлана Колесниченко за първи път в кариерата си взе индивидуално злато, след като беше най-добра в техническата програма с резултат от 95.2036 точки за изпълнението си.Колесниченко има 9 световни титли от отборните надпревари, както и олимпийска злато от Рио 2016 с тима на Сборная.Втора остана Она Карбонел (Испания) с 93.6534 точки, а с бронза се окичи Анна Волошина (Украйна) с 91.9992 точки.", "date": "2017.07.15", "title": "Французин е първият шампион на световното по плуване"}
