{"url": "http://www.dnevnik.bg/sviat/2017/09/07/3037869_germanskiiat_biznes_se_podgotvia_za_brekzit_bez/", "text": "Федерацията на германските индустрии (BDI) - най-голямото сдружение в промишлеността на страната, създаде специална група за подготовка за сценарий, в който преговорите между Великобритания и Европейския съюз за напускане на съюза приключват през март 2019 г. без споразумение. В групата влизат компании като \"Еърбъс\", \"Сименс\" и \"Дойче банк\", съобщи \"Ройтерс\" До края на годината работната група трябва да определи рисковете през индустрията от т.нар. твърд Брекзит. За целта всеки месец ще има срещи с десетки специалисти. Решението е мотивирано от растящото напрежение поради бавните и неефективни преговори между Дейвид Дейвис и Мишел Барние. Много компании в Германия се подготвят за най-лошото, включително за въвеждане на мита и риска от загуба на достъп до финансовите пазари в Лондон, допълва \"Ройтерс\". \"Мнозина във Великобритания се надяват да получат специална сделка от Германия. А ние от една година повтаряме, че това няма да се случи\", казва Маркус Бекер-Мелхинг от Асоциацията на германските банки, участваща в специалната група. \"Действаме с презумпцията, че ще има твърд Брекзит. Машината е завъртяна в подготовка за такъв сценарий. Трябва да подготвим план, в случай, че няма споразумение\", казва участник в групата, пожелал анонимност. Официалното обявяване, че такава група съществува, ще стане в началото на октомври, но тя фактически работи от юни насам и редовно се събира в Берлин. Заключенията ѝ през декември ще са важни за оформянето на правителствената позиция. В края на август Дитер Кемпф, президент на BDI, критикува британското правителство за начина, по който води важните за всички преговори. \"Кабинетът в Лондон продължава да няма ясна посока. Въпреки декларациите за единство, които идват от негови членове, не виждаме координиран правителствен подход.\" В BDI членуват 36 асоциации, представляващи над 100 000 компании. Това е една от най-влиятелните бизнес организации на Германия.", "date": "2017.09.07", "title": "Германският бизнес се подготвя за Брекзит без договор на Лондон с ЕС"}
{"url": "http://www.dnevnik.bg/biznes/2017/09/07/3037975_ecb_shte_produlji_da_kupuva_obligacii_pone_do_kraia_na/", "text": "Европейската централна банка (ЕЦБ) остави без промяна програмата си за парично стимулиране на икономиката и основната си лихва на рекордно ниско нулево равнище, предаде \"Асошиейтед прес\". Решението е обявено след днешната среща на 25-членния управителен съвет на ЕЦБ във Франкфурт. Банката ще продължи да изкупува облигации на стойност 60 милиарда евро месечно поне до края на годината и след това, ако е необходимо да се повиши инфлацията, която сега е 1.5 процента в еврозоната. Целта е да се достигнат 2 процента. ЕЦБ реши да остави през промяна водещата си лихва от 0 процента, ставката по депозитите - на равнище минус 0.4 процента, а маргиналната лихва (овърнайт) се запазва 0.25 на сто. Пазарите очакват да чуят какво ще каже малко по-късно днес президентът на банката Марио Драги за постепенното излизане от програмата за изкупуване на активи догодина на фона на подобряващата се икономика.", "date": "2017.09.07", "title": "ЕЦБ ще продължи да купува облигации поне до края на годината"}
{"url": "http://www.dnevnik.bg/photos/2017/09/07/3037831_fotogaleriia_s_revju_na_tom_ford_zapochna_sedmicata_na/", "text": "Седмицата на модата - първата от поредицата подобни събития по света този септември, започна с ревю на Том Форд. Повече от 100 дизайнери ще покажат от днес визията си за модата през пролетта на 2018 г. Сред тях няма да са Tommy Hilfiger, Thom Browne, Proenza Schouler и Altuzarra. За целта пристигат клиенти и критици от цял свят, които след това отиват в Лондон, Милано и Париж. В контекста на американската политическа ситуация мнозина носеха сини лентички в подкрепа на Американския съюз за граждански права, една от най-големите правозащитни организации.", "date": "2017.09.07", "title": "Фотогалерия: С ревю на Том Форд започна Седмицата на модата в Ню Йорк"}
{"url": "http://www.dnevnik.bg/razvlechenie/2017/09/07/3037968_na_82_godini_donald_sudurland_shte_poluchi_purviia_si/", "text": "Сценаристът и режисьор Чарлз Бърнет, операторът Оуен Ройцман, актьорът Доналд Съдърланд и френската режисьорка Аньес Варда ще получат почетни оскари, известни още и като наградите на губернатора на Калифорния, съобщи Американската киноакадемия, цитирана от \"Варайъти\". Четиримата ветерани ще получат статуетките си на годишната церемония в събота, 11 ноември. \"Тазгодишните награди са свидетелство за размаха на международното, едновременно независимо и популярно, кино и почитат четирима велики артисти, чиято работа въплъщава разнообразието и богатството на споделената ни човечност\", съобщиха от академията. Ройцман е номиниран пет пъти за \"Оскар\" за операторското си майсторство във \"Френска връзка\", \"Екзорссистът\", \"Телевизионна мрежа\", \"Тутси\" и \"Уайът Ърп\". Най-известният в четворката, Доналд Съдърланд, започва кариерата с малки роли в британското и италианското кино, преди да пробие с екшъна \"Мръсната дузина\" през 1967 г. Въпреки дълголетната си кариера 82-годишният канадец по рождение никога не е бил номиниран за награда на киноакадемията. Варда е наричана \"майката на френската Нова вълна\". Нейният дебют La Pointe Courte от 1956 г. се смята за основен вдъхновител на стила, чиито лица са Жан-Люк Годар и Франсоа Трюфо. Почетните оскари се връчват за изключителни постижения и принос към киното. До 2009 г., когато се сдобиха със самостоятелна церемония, те бяха връчвани по време на големите награди \"Оскар\" през февруари. Скорошни лауреати на наградите са Джеки Чан, Спайк Лий, Деби Рейнолдс, Хаяо Миязаки, Стийв Мартин, Жан-Люк Годар и Лорън Бакол.", "date": "2017.09.07", "title": "На 82 години Доналд Съдърланд ще получи първия си \"Оскар\""}
{"url": "http://www.dnevnik.bg/skorost/avtomobilna_industriia/2017/09/07/3038016_bmv_grup_planira_da_ima_25_elektricheski_modela_do/", "text": "БМВ груп планира към 2025 година да има в протфолиото си 25 модела с електрически двигател, като дванадесет от тях са електромобили, съобщи днес председателят на борда на директорите на концерна Харалд Крюгер. Крюгер уточни, че хибриди и електромобили ще има и в гамата на \"Ролс-Ройс\" и дори сред спортните модели на М-дивизията на БМВ. Говорейки за участието на \"БМВ груп\" на откриващия се на 12 септември автосалон във Франкфурт, той допълни, че там ще бъде показан концептуален модел, от който след по-малко от две години ще се роди първото  електрическо МИНИ . Друг интересен автомобил на изложението ще е прототип с четири врати, с изцяло електрическо задвижване, който ще се позиционира между i3 и i8. Харалд Крюгер посочи, че още тази есен \"БМВ груп\" ще предлага десет модела с електромотори. Очакванията са, че до края на тази година концернът ще продаде 100 000 хибриди и електромобили, като по пътищата те ще са вече два пъти повече. Говорейки за бъдещата стратегия на групата, Харалд Крюгер подчерта, че тя ще бъде подчинена на мотото ACES: Автономни, Cвързани, Електрифицирани и Обслужване (Services). Председателят на борда на директорите на \"БМВ груп\" посочи още, че концернът все повече ще се превръща в технологична компания, като е в изгодната позиция за растеж, защото си партнира с компании от сектора като \"Интел\" (Intel), \"Мобилай\" (Mobileye), \"Делфи\" (Delphi) и \"Континентал\" (Continental), основно около автономните автомобили. Крюгер припомни, че тестовите коли без водач вече преминават изпитания в Германия, Израел и САЩ.", "date": "2017.09.07", "title": "\"БМВ груп\" планира да има 25 електрически модела до 2025 година"}
{"url": "http://www.dnevnik.bg/sviat/2017/09/07/3038005_obvineniiat_ot_surbiia_vuv_voenni_prestupleniia/", "text": "Косовският президент Хашим Тачи даде мандат на Рамуш Харадинай да състави правителство, съобщи \"Ройтерс\". Споразумението, сключено от косовските партии по-рано тази седмица, даде възможност коалиция на бивши военни командири да състави парламентарно мнозинство и да сложи край на продължила два месеца и половина политическа криза. Коалицията на партии, която излъчи Харадинай като кандидат-премиер,  в понеделник сключи споразумение  със заемалия за кратко длъжността президент на Косово Беджет Пацоли за съставяне на правителство. Сделката ще позволи на партията да контролира 62 от 120 места в парламента - мнозинство, което до момента не можеше да получи и затова блокираше вота в законодателния орган. Очаква се утвърждаването на Харадинай като премиер - при одобрение от парламента - да провокира Сърбия, която искаше той да ѝ бъде предаден, за да го съди за военни престъпления в Косово между 1998 и 1999 г. По искане на Белград  той беше задържан  във Франция, но  властите в страната отказаха  да го екстрадират. Междувременно парламентът избра Кадри Весели - лидер на коалиционния партньор на Харадинай Демократическа партия на Косово (бившата партия на Тачи), след като коалицията издейства мнозинство чрез подкрепата на Сръбската листа (най-голямата партия на сърбите в Косово).", "date": "2017.09.07", "title": "Обвиненият от Сърбия във военни престъпления Харадинай получи мандат за премиер на Косово"}
{"url": "http://www.dnevnik.bg/v_pamet/2017/09/07/3038001_pochina_bivshiiat_predsedatel_na_vurhovniia_sud_ivan/", "text": "Бившият председател на Върховния съд Иван Григоров почина на 72 години, съобщи БТА. Григоров беше председател на Върховния касационен съд в периода 2000 - 2007 г. Григоров е завършил право в Софийския университет през 1968 година. Специализирал е наказателно право и наказателен процес. Бил е стажант-съдия в СГС (1970), адвокат в София и лектор в Централния съвет на адвокатурата (до 1991). В периода от 1992 до 1994 г. бе председател на Върховния съд, а после конституционен съдия от квотата на Върховния съд от 1994 до 2000 г.", "date": "2017.09.07", "title": "Почина бившият председател на Върховния съд Иван Григоров"}
{"url": "http://www.dnevnik.bg/sport/2017/09/07/3037941_klubovete_ot_visshata_liga_reshiha_transferniiat/", "text": "Летният трансферен прозорец във Висшата лига  ще затваря преди началото на сезона , решиха клубовете. Промяната е факт след гласуване на акционерите на клубовете от английския елит. По традиция Висшата лига започва втория уикенд на август, като отборите могат да правят сделки до края на месеца. От следващия сезон трансферният прозорец ще затваря в 17 ч. местно време в четвъртък в седмицата, когато стартира първенството. Привличането на нови играчи за сезон 2018-2019 се очаква да бъде преустановено на 9 август. Решението няма да засегне останалите футболни нива в Англия. Клубовете от Висшата лига няма да могат да привличат нови футболисти след началото на сезона, но ще могат да продават до 31 август, когато затваря трансферният прозорец в големите европейски първенства. Мениджърът на \"Арсенал\" Арсен Венгер подкрепи идеята, като изтъкна, че по-ранното затваряне на трансферния прозорец ще помогне на мениджърите да имат ясна представа за състава, с който ще разполагат преди началото на сезона. \"Играчите нямат яснота и това е неприятно за начина на работа. Всеки мениджър би се съгласил, че трябва да се вземе решение преди началото на сезона. По този начин няма да имате играч, който е наполовина в съблекалнята на тима и наполовина извън състава\", заяви Венгер. Французинът успя да задържи звездата Алексис Санчес, чието бъдеще в тима не беше ясно до последно. Чилиецът беше свързван с трансфер в \"Манчестър сити\", който не се осъществи.", "date": "2017.09.07", "title": "Клубовете от Висшата лига решиха трансферният прозорец да затваря преди сезона"}
{"url": "http://www.dnevnik.bg/zelen/2017/09/07/3038013_holandski_sud_zadulji_pravitelstvoto_nezabavno_da/", "text": "Холандски съд задължи правителството да вземе незабавни мерки за ограничаване на замърсяването на въздуха, тъй като вредните емисии в различни части на страната са в нарушение на европейските норми, предаде \"Ройтерс\", цитирана от БТА. Делото беше заведено от природозащитници и съдебното решение е втората им победа в съдебната битка срещу умишленото според ищците бездействие на властите по отношение на замърсяването и климатичните промени. Според съдебното решение ограниченията върху емисиите на прахови частици и азотен диоксид все още не се спазват, въпреки че е трябвало да бъдат намалени до разрешените нива отдавна, за което отговорността е на правителството.  Заместник-министърката на екологията Шарън Дейксма заяви, че правителството ще ускори прилагането на съществуващите планове за подобряване на качеството на въздуха в проблемните райони като градските центрове. През 2015 г. същият съд излезе с решение правителството да намали до 2020 г. емисиите на въглероден диоксид с най-малко една четвърт под нивата от 1990 г. Данни от тази седмица показват, че през миналата година вредните емисии са намалели с 11 процента. Здравното министерство предупреждава, че сегашните нива на прахово замърсяване и азотен диоксид вследствие на пътния трафик и производствата може да доведат до респираторни заболявания и намаляване на продължителността на живота с повече от година. ", "date": "2017.09.07", "title": "Холандски съд задължи правителството незабавно да засили мерките за по-чист въздух"}
{"url": "http://www.dnevnik.bg/bulgaria/2017/09/07/3037973_chetiri_vuprosa_i_oglushitelna_tishina_ili/", "text": "Четири часа - толкова бяха предвидили от правната парламентарна комисия да изслушат 18 -те кандидати за Висшия съдебен съвет от парламентарната квота. Може би още зад това решение можеше да си проличи какво ще бъде отношението на депутатите към един от най-важните за съдебната система избори. 11 от тези хора ще влязат в органа, който ще управлява съдебната система следващите 5 години и ще оформя облика и доверието в цялата система. Това е изборът, за който Европейската комисия отбеляза, че ще е пример за волята и мерките, предприети от управляващите за постигане на критериите на евромониторинга. Но дори предполагайки, че ресорните народните представители няма да покажат неистов интерес към посочените от тях кандидати и техните виждания за управлението на съдебната система, нищо не можеше да подготви публиката в зала \"Запад\" на Народното събрание за това, което видя - че на практика депутатите представиха симулация на изслушване. Те изначално са изключили варианта, че ще има въпроси И това се вижда от простата сметка: предвидени по 2-3 минути за представяне на всеки кандидат от вносителя - около половин час. Плюс 3 часа за изслушване на концепциите - 18 кандидати по 10 минути. Около 3 часа и половина общо. Четири въпроса и оглушителна тишина заради липсата на питания от страна на депутатите - така може да се опише най-кратко това, което се случи в четвъртък. В един момент заседанието на комисията приличаше на състезание за скоростно прочитане на концепции от страна на кандидатите. Нямаше въпроси по изнесени в медиите случаи свързани с кандидатите, бяха питани да доразвият концепциите си. Отговорите бяха кратки, нямаше допълнителни питания или уточнения. Един от въпросите дори за малко да бъде изключен като недопустим (беше отправен от Крум Зарков към кандидата на левицата Марина Михайлова, съдия от ВАС - дали си струва разделянето на съвета на две колегии, нещо, което е уредено вече в Конституцията и към което членовете на съвета не можели да имат отношение). Възцарилата се рутина и тишина беше прекъсвана единствено от таймера на телефона на председателя на правната комисия Данаил Кирилов. Той отчиташе по две минути за представяне на номинираните от страна на вносителя и по десет минути за представяне от страна на кандидата. Често, малко преди звукът от телефона да оповести края на отреденото време, Кирилов прекъсваше изказването с реплика за оставащото време: \"40 секунди\", \"по-малко от минута\", \"трябва да привършвате\" По едно време търпението на депутата Емил Димитров - Ревизоро да слуша концепции явно се изчерпа и той се опита допълнително да пришпори кандидатите, като им напомни, че в 13 ч. има насрочено заседание на парламента, и ако може, да са \"по-стегнати\". Така за пореден път стана пределно ясно, че в зала \"Запад\" се играе уговорен мач. Пълната липса на интерес от страна на депутатите показа, че традицията ще бъде спазена и изборът на представители на парламента в съдебния съвет ще стане на базата на партийни договорки - непрозрачно, без яснота за критериите. Гласуването вероятно ще е следващата седмица. За първи път 11-членната парламентарна квота ще бъде избрана с повече от 2/3 от гласовете на народните представители - т.е. за да бъде избран един кандидат трябва да получи повече от 160 гласа. Това значи, че изборът на парламентарната квота на следващия състав на съвета ще се извърши с вота на ГЕРБ и БСП, или на ГЕРБ и ДПС.", "date": "2017.09.07", "title": "Четири въпроса и оглушителна тишина, или симулацията \"изслушване\" за съдебния съвет в парламента"}
{"url": "http://www.dnevnik.bg/bulgaria/2017/09/07/3038023_elektronnoto_pravitelstvo_zapochva_otnachalo/", "text": "Електронното управление, което е обявено за приоритет от няколко правителства насам, тепърва ще се структурира от самото начало. Това се разбира от приетия днес от правителството \"Отчет за състоянието и Годишния план за развитието и обновяването на информационните ресурси в администрацията и ресурсите на Единната електронна съобщителна мрежа (ЕЕСМ) на държавната администрация и за нуждите на националната сигурност\". В плана се предвижда разработване и утвърждаване на архитектурна рамка на е-управлението. За предприеманите от 2007 г. насам действия за развитие на е-управлението, анализът констатира, че разработените до момента системи и техните функционалности не могат да бъдат използвани като обща платформа за електронно управление. Причината е както липсата на части от функционалности и на технологични средства, така и на нормативни основания. Компютри вместо услуги Председателят на Държавна агенция \"Електронно управление\" Росен Желязков каза, че администрацията се ориентира към купуването на хардуер и софтуер за \"обновяване на канцеларските пособия\" вместо за разработване и внедряване на електронни административни услуги. Администрациите планират увеличаване на разходите за развитие на информационни ресурси, като те доближават 100 млн. лева до края на следващата година. Най-голям е делът на планираните разходи за придобиване на хардуер. Следват планираните разходи за внедряване на приложни системи, системен софтуер и доставка на комуникационно оборудване. Като основен приоритет отчетът и планът извеждат развитието на споделените информационни ресурси на електронното управление. Това са техническата инфраструктура, Единната електронна съобщителна мрежа, информационните центрове и Държавният хибриден частен облак, които се създават и развиват от Държавна агенция \"Електронно управление\". Електронна бюрокрация Желязков посочи, че има дисбаланс между предоставянето на електронни услуги и усилията за изграждане на е-управление. Според него целта на електронното управление е да се предлагат електронни услуги, а не да се създава електронна бюрокрация. Той даде пример с електронното издаване на удостоверение за постоянен адрес, което се предлага от няколко общини, което после пак трябва да се занесе при администрация, която го изисква, вместо чиновниците да проверят по електронен път. Затова сред основните мерки за 2018 г. е и продължаване работата по трансформиране на удостоверителните услуги във вътрешните електронни административни услуги. Осем регистъра вече са обединени в системата RegIX, като целта е в нея да влязат 62 регистъра, за което имало възможност на този етап. От презентацията на Желязков пред журналисти се разбра, че при 100 000 заявки в REGIX около 97 000 са от Министерството на финансите, 37 от община Троян и 1 от Изпълнителна агенция \"Автомобилна администрация\".  \"През 2018 г. RegiX трябва да бъде общ компонент за всички администрации\", каза председателят на ДАЕУ. Нормативната база остава пречка за премахването на удостоверителните услуги на хартиен носител за гражданите и за бизнеса. За отпадането на 12 удостоверения на хартия до края на 2017 г. трябва да бъдат извършени промени в 49 закона и 70 подзаконови нормативни акта.", "date": "2017.09.07", "title": "Електронното правителство започва отначало"}
{"url": "http://www.dnevnik.bg/bulgaria/2017/09/07/3038027_vurhovniiat_sud_okonchatelno_otmeni_zabranata_za/", "text": "Върховният административен съд (ВАС) е потвърдил отмяната на забраната за къмпингуване на Карадере, става известно от решение на тричленен състав на съда. То е от 20 юни тази година и е окончателно. С него се оставя в сила  решението от 2015 година на Административния съд във Варна. Тогава съдът уважи жалбата на представители на гражданска група \"Да спасим Карадере\" и отмени общинска забрана за палаткуване и къмпингуване извън туристическите обекти на територията й. От община Бяла са обжалвали това решение пред ВАС. За потвърждение на решението на Административния съд във Варна е пледирал и представителят на държавното обвинение. Общинската наредба за опазване на обществения ред, поддържане чистотата и безопасността на територията в Бяла (чл. 64а от Наредба №1) беше променена през април 2015 г., забрани \"разполагането на кемпери, каравани и палатки извън туристическите обекти, категоризирани като къмпинги\". Предвидените глоби за нарушаване на тази забрана бяха от 100 до 500 лева. Съдебен състав с председател Панайот Генков и съдиите Мира Райчева и Владимир Първанов приема изцяло аргументите на първата инстанция - наредбата е приета при допуснати съществени нарушения на процесуалните правила, изразяващи се в липса на мотиви \"Правилно съдебният състав е приел, че приложените към конкретния проект мотиви не изразяват по ясен и разбираем начин волята на административния орган за исканите промени, тяхната цел и причината, поради която се налагат същите. Липсва каквато и да е обосновка, относно необходимостта от доразвиване на правила, визирани в закон или подзаконов нормативен акт, свързани с опазване на околната среда. Не е ясно поради какви причини не се прилагат вече въведени в тази насока санкционни норми, а се налага изначално забрана по смисъла на новоприетия текст на чл. 64а от Наредба № 1 на Община Бяла\", пишат върховните съдии.", "date": "2017.09.07", "title": "Върховният съд окончателно отмени забраната за къмпингуване на Карадере"}
{"url": "http://www.dnevnik.bg/sviat/2017/09/07/3038018_turchin_vliza_v_zatvora_za_napadenie_sreshtu_jena/", "text": "Турчин бе осъден днес на три години и десет месеца затвор за това, че нападнал млада жена в автобус, тъй като била облечена \"неприлично\", съобщи в. \"Хюриет дейли нюз\". Абдуллах Чакъроглу бе арестуван и пускан на свобода два пъти, след което бе задържан за трети път за нападението, извършено на 12 септември 2016 г. Чакъроглу бе ритнал в лицето 23-годишната медицинска сестра Айшегюл Терзи, тъй като носела къси панталонки. При нападението в Истанбул той крещял, че \"тези, които носят шорти, трябва да умрат\". Прокуратурата настояваше за присъда от 9 години и 4 месеца затвор. Съдът призна Чакъроглу за виновен в \"възпрепятстване свободата на вяра и лично мнение\", \"предумишлено нанасяне на телесна щета\" и \"обида\". Арестуването му стана възможно след като Терзи се оплака в полицията и потърси правата си. Съдът първоначално реши да го пусне на свобода, но след протести той бе задържан отново и бе изправен пред съдия на 26 октомври миналата година. Началото на процеса бе отложено, а задържаният бе пуснат условно на свобода. Когато днес му бе дадена последна дума, Чакъроглу заяви, че \"нямаше да казвам това, защото е невъзпитано, но когато седеше, се виждаше бельото ѝ. Бих искал да знам къде е границата на допустимото, което очертава нашата държава. Това е Турция и това е ислямска държава... бях провокиран. Освен това във въпросния ден не си бях взел лекарството и това ми се отрази\". \"Хюриет дейли нюз\" разказва още, че жители на квартал в столицата Анкара се оплакали на управител на сграда, че трябва да изиска от една от обитателките да си пуска пердетата, защото носи къси панталони у дома. Жената е преподавателка по английски и казва, че самата тя отдавна е \"наблюдавана\" от съседите си и от строители на обект срещу апартамента ѝ и че това се виждало от публикациите им в социални мрежи. \"Сега тези, които наблюдават дома ми, защото нося къси панталони, се оплакват от мен пред управителя на сградата, а той ме предупреждава да спусна завесите в името на личната ми безопасност\", разказва жената.", "date": "2017.09.07", "title": "Турчин влиза в затвора за нападение срещу жена, носеща къси панталони"}
{"url": "http://www.dnevnik.bg/sviat/2017/09/07/3037999_shte_se_poiavi_li_niakoga_merkel_v_tuitur/", "text": "Има ли политик, има и профил в \"Туитър\" в днешно време - освен ако не сте Ангела Меркел, пише агенция ДПА. В коментари пред вестникарската мрежа \"Редакционснецверк\", споделени с агенцията, Меркел каза, че е разсъждавала по въпроса. Недостатъците обаче засега надхвърлят предимствата. \"Туитър\" изисква постоянно внимание. Ще трябва постоянно да следя какво се случва и постоянно да имам какво да кажа\", отбеляза канцлерът и добави, че предпочита да остави тази работа на правителствения говорител Щефан Зайберт. \"Когато аз лично имам нещо, което той трябва да сподели директно, това ще бъде очевидно от туита\", каза тя.", "date": "2017.09.07", "title": "Ще се появи ли някога Меркел в \"Туитър\""}
{"url": "http://www.dnevnik.bg/biznes/2017/09/07/3038042_amazon_tursi_grad_za_nova_centrala_za_5_mlrd/", "text": "Компанията \"Амазон\" ( Amazon.com Inc) заяви в четвъртък, че търси място в Северна Америка, в което да изгради нова централа срещу инвестиция от над 5 млрд. долара. Градът трябва да е с поне 1 милион жители, защото базираната в Сиатъл корпорация за онлайн търговия иска да събере в него до 50 000 служители. \"Амазон\" очаква предложения от местните и щатските власти и ще направи избора си през 2018г. Според \"Ройтерс\" на зададените параметри отговарят поне 50 града. \"Търсим град, в който е вълнуващо да се работи с нас и в който клиенти, служители и общността могат взаимно да си бъдат полезни\", се казва в съобщението. Първоначално са необходими поне 46 600 квадтарни метра офис площи, които в следващите 10 години да може да се разширят до над 743 000 кв. м. Предимство носят благоприятна данъчна структура и субсидии от местните власти. От преместването в Сиатъл през 2010г. досега персоналът се е увеличил от 25 на 380 хиляди заедно с бързото разрастване на бизнеса и извън интернет. За същото време годишните приходи скочиха от 34 на 136 млрд. долара. Сега изпълнителният директор Джеф Безос казва, че новата централа ще бъде \"100% равностойна\" на тази в Сиатъл. В града на тихоокеанския бряг обаче отделите са пръснати из 33 сгради, в които работят повече от 40 000 души.", "date": "2017.09.07", "title": "\"Амазон\" търси град за нова централа за $5 млрд."}
{"url": "http://www.dnevnik.bg/sport/2017/09/07/3037332_futbolut_ostana_na_vtori_plan_zaiavi_dimitur_dimitrov/", "text": "Футболът е останал на втори план в мача между \"Левски\" и \"Лудогорец\", смята треньорът на шампионите Димитър Димитров - Херо. Двата състава  завършиха при нулево равенство в София  - трето в последните шест мача помежду им. \"Както можехме да спечелим, така можехме и да загубим. Качеството на играта беше на втори план, имаше много борба и напрежение. \"Левски\" игра прибрано и затворено. Това е стилът на игра, който ни затруднява нас. Не ни се получи. Смятам, че можеше много повече да се желае от качеството на играта\", каза Димитров. \"Не съм доволен от играта. Футболът остана на втори план. Има какво да се желае, но трябва да бъдем търпеливи, защото момчетата играят през три дни мачове, а групата не е толкова голяма, колкото на мен ми се иска\", продължи треньорът на \"Лудогорец\". Той посочи, че \"Левски\" и ЦСКА са подобрили отборите си. \"В тяхно лице виждам сериозни конкуренти\", завърши Димитров. Колегата му Делио Роси каза, че срещу себе си сините са имали много силен и добре подготвен тактически отбор. \"Мачът се промени след червения картон (на Божидар Митрев в 36-ата минута), но и ние имахме своите положения. Искам да поздравя футболистите ни за духа и себераздаването, които показаха в този мач. В никакъв случай не играхме защитно. За първи път ми се случва да играем с човек по-малко, но пак се държахме на ниво\", заяви италианецът. \"Благодаря на феновете за това, че подкрепяха футболистите и помагаха на отбора. Жалко, че не ги зарадвахме с победа\", добави Роси.", "date": "2017.09.07", "title": "Футболът остана на втори план, заяви Димитър Димитров след мача с \"Левски\""}
{"url": "http://www.dnevnik.bg/sport/2017/09/07/3037338_shtafetniiat_maraton_v_sofiia_prikljuchi_s_rekord/", "text": "Отборът на Team Compressport спечели щафетния маратон в София за втора поредна година. Алекс Василев, Евгени Василев, Бо Дудек, Стоян Владков, Сава Тодоров и Стоян Тодоров донесоха титлата след 2.16: 34 часа и поставиха рекорд в надпреварата. В състезанието завършиха общо 68 отбора, разпределени в различни категории. Team Compressport стигна до втората си титла, като изпревари с малко повече от четири минути \"Маратон Пловдив\", в чийто състав беше и Андрей Гридин. Третото място зае първият отбор на Българска армия с участието на Веселин Цинзов (2.22:55 ч). В смесената щафета победата заслужи Dream Team 5kmrun с 2.30:08 часа. Второто място зае звездният отбор на SLS Olympic (Тереза Маринова, Йоло Николов, Павлина Филипова, Красимир Анев, Юлиан Ангелов, Емил Стойнев) с 2.36:44часа, а Гладиаторите на Механджийски допълниха тройката. В маратона първи, трети и пети пост бягат по 5 километра, втори и четвърти - по 10, а последният шести пост е на оставащите 7.195 километра.", "date": "2017.09.07", "title": "Щафетният маратон в София приключи с рекорд"}
{"url": "http://www.dnevnik.bg/bulgaria/2017/09/07/3036820_pravnata_komisiia_v_parlamenta_shte_izslusha_18-te/", "text": "Правната комисия в парламента днес ще изслуша 18-те кандидати, издигнати от народните представители за новия Висш съдебен съвет (ВСС). Парламентът трябва да излъчи 11 души от общо 25 членния орган. Трима - двамата председатели на върховните съдилища и главния прокурор са членове по право, а 11 души се избират от съдиите, прокурорите и следователите. Магистратите вече избраха своите представители - на общи събрания през пролетта. Петгодишният мандат на настоящия състав на съвета изтича на 3 октомври. По закон изборът на нов състав трябва да се случи месец преди това. Вероятно изборът в зала ще бъде следващата седмица. Кой кого издигна От ГЕРБ номинираха петима души - двама върховни съдии - заместник-председателя на Върховния административен съд  Боян Магдалинчев  и съдията от Върховния касационен съд  Вероника Имова , двама прокурори - ръководителят на Районната прокуратура в Пловдив  Гергана Мутафова  и ръководителя на Окръжната прокуратура в Бургас  Калина Чапкънова  и един адвокат -  Мирослав Джеров . При представянето на номинациите о т ГЕРБ  заявиха, че \"смятаме, че сме подбрали юристи с безупречна репутация и с огромен професионален опит. Кандидати, които ако бъдат избрани за членове на ВСС, съществено биха могли да допринесат за качеството и развитието на този ключов орган в съдебната система\". Това бяха думите на председателя на правната комисия Данаил Кирилов при представянето на петте номинации за съдебния съвет. От левицата   заявиха, че са подбирали  своите номинации по няколко критерия - от една страна да са хора от системата,\"да са преминали през търговско, административно, гражданско и европейско право\", но и беше намекнато, че те не трябва да са взимали страна в споровете в съдебната система, а именно - между галвния прокурор Сотир Цацаров и председателя на Върховния касационен съд Лозан Панов. Двама бяха кандидатите на  ДПС  - заместник- председателят на апелативния съд в София  Стефан Гроздев  и ръководител на Столичната следствена служба  Пламена Апостолова. Зам.-шефът на Софийската апелативна прокуратура  Йордан Стоев  и адвокат  Боян Новански  са предложени за членове на Висшия съдебен съвет  от лидера на \"Атака\" Волен Сидеров , който сега е съпредседател на Обединените патриоти. \"Воля\" също издигнаха номинации -  Ангелинка Николова , адвокат от Търговище и  Владислав Томов , прокурор от Районна прокуратура-Варна. Независимият депутат Ангел Исаев пък издигна кандидатурата на  Нели Виодорова  - адвокат от София . Тримата кандидати  бяха единствените, които се отзоваха на поканата на Българския институт за правни инициатива да бъдат изслушани в публучна дискусия, малко след номинирането им. Каква е процедурата На изслушването в правната комисия, вносителите на номинациите ще представят в рамките на две минути всеки един кандидат. Той ще може да допълни данни от професионалната си биография и след това ще има 10 минути за представяне на концепция. След това ще има възможност за въпроси от народните представители от комисията, които ще могат да отправят питания, постъпили и от неправителствени организации. Кандидатие ще имат две минути за отговор. След това комисията ще изготви доклад, който ще бъде прочетен преди гласуването в залата. За първи път гласуването ще е с квалифицирано мнозинство, т.е. за да бъде избран кандидат трябва да получи повече от 2/3 от гласовете на народните представители.", "date": "2017.09.07", "title": "Правната комисия в парламента ще изслуша 18-те кандидати за съдебния съвет"}
{"url": "http://www.dnevnik.bg/detski_dnevnik/2017/09/07/3029240_lesni_stupki_po_trudnoto_vrushtane_kum_dnevniia_rejim/", "text": "Връщането към по-строг режим на сън, активност и хранене често се оказва една от най-трудните задачи в началото на новата учебна година. След три месеца ваканция с късно лягане, излежаване сутрин в леглото, мързелуване с мама и татко или с приятели, децата разбираемо не искат да се върнат \"в график\", дори когато ясно осъзнават, че това е неизбежно и задължително. А истината е, че според психолозите режимът помага много на учениците. Дори и да не сте от привържениците на строгите правила, е добре да знаете, че подреденото всекидневие има значение както за първолаците, така и за гимназистите. При най-малките той създава спокойствие и предвидимост в стресовата ситуация, в която попадат - среща с нови хора и непознати трудности. При отрасналите поставя ясни граници на задълженията и свободния избор.  Въвеждането на дневен режим не значи, че всяка минута трябва да е разпределена и всяка крачка на детето да е регламентирана. Режимът ще свърши работата си дори когато е гъвкав, стига детето да знае, че трябва да се действа според определени правила. Време е за лягане Най-важният елемент от добрия дневен режим, смятат специалистите, е осигуряването на достатъчно сън. За различните възрасти то е различно: хлапетата между 7 и 10 години е добре да спят по 10-11ч. дневно, децата от 10 до 14 години биха се справили и с до 10 ч. сън, а на надхвърлилите 15 години вече са им достатъчни и по 9 ч. Като имате предвид тези особености и началото на учебния ден, лесно може да прецените кой да бъде часът, в който да настоявате детето ви да е легнало. Практичен съвет е да започнете да налагате по-ранен час за лягане около две седмици преди началото на учебната година. Ако всеки ден \"изтегляте\" часа на заспиване с няколко минути, малките няма дори да го усетят, а тийнейджърите няма да се чувстват силно ощетени. Освен домашни, и забавления Режимът след връщането от училище обикновено включва писане на домашни, но е задължително то да се редува с почивка и избрани от детето забавления, съветват психолозите. За първолаците специалистите често забраняват ученето извън класната стая, тъй като децата вече са прекарали осем часа в обучение (със задължителната занималня) и рискът от претоварване е голям. Идеалният вариант при по-големите е да са се справили в часовете за самоподготовка. Ако обаче се налага допълнително четене вкъщи, нека то не е много. Седенето до късните часове над тетрадките обикновено повече вреди, отколкото помага. За тийнейджърите удобен вариант е да използват по-свободните дни за подготовката на уроци за следващи дни, когато програмата е по-тежка. Специалистите съветват родителите да са внимателни и да не претрупват децата със занимания и обръщат внимание, че дори да харесват инструмента, на който свирят, или спорта, който тренират, хлапетата ги свързват с дисциплина и ангажименти. Нужно е всеки ден да остава поне час, в който детето да е освободено от задължения и да се отдаде на почивката, която то избере, дори да става дума за това да седи на спокойствие в стаята си и да гледа в празното пространство пред себе си. Храненето: 5 пъти на ден За малките деца връщането към установените часове на хранене е добре също да стане в последните дни на ваканцията. Причината е прозаична - в училище храненията са в точно определени часове, а децата не могат да са съсредоточени и пълноценни в работата си, ако се окажат гладни по време на заниманията. Иначе, както за най-малките, така и за порасналите ученици диетолозите препоръчват по пет хранения дневно  Препоръчително е децата да бъдат приучени да закусват. Може да е зърнена закуска със свежи сезонни или шепа сухи плодове. Друг вариант е сандвич от пълнозърнест хляб с парче сирене, кашкавал, пастет от извара или филе (от нетлъсто месо) или риба. Към него върви и свеж зеленчук/плод или прясно изцеден сок. Най-добре плод или пълнозърнест сандвич  Според експертите по диететика в пет дни от седмицата той трябва да включва белтъчна храна (риба, месо или млечен продукт) и зеленчуци. Два дни седмично обядът е добре да е постен - варива (боб, леща, киноа, булгур и др.), ориз, макарони или картофи, но отново с пресни зеленчуци.  Най-добре плод или пълнозърнести бисквити, но може и парче черен шоколад. За нея има различни съвети, но най-важното е да е възможно по-рано, за да има време за преработване на храната преди сън. Подходящ вариант е зеленчуково ястие с кисело мляко или парче сирене, както и риба или месо с гарнитура от зеленчуци.", "date": "2017.09.07", "title": "Лесни стъпки по трудното връщане към дневния режим"}
{"url": "http://www.dnevnik.bg/sviat/2017/09/07/3036805_gurciia_se_nadiava_vizitata_na_makron_da_donese_i/", "text": "Двудневната визита на френския президент Еманюел Макрон в Гърция да подкрепи лявото правителство на Алексис Ципрас в посланието, че Атина успешно се измъква от кризата – на това се надяват съветници на Ципрас, цитирани от в. \"Катимерини\". Съветници на премиера намират  посещението на Макрон , което започва днес, за първата стъпка в дискусиите за научените от финансовата криза уроци. Ципрас опитва да засили връзката си с Париж, за да противодейства на желанията на Берлин за строги финансови ограничения. Гръцкият премиер се надява още Макрон да \"доведе\" със себе си и френски компании, дали знак, че се интересуват от инвестиции в Гърция. Очаква се френският президент да води със себе си бизнесмени и банкери, а разговорите по време на неговия престой в Атина да се фокусират върху секторите на транспорта, железниците, информатиката, туризма, недвижимите имоти, земеделските и хранителните продукти. Смята се, че в рамките на тази визита ще бъдат представени и инвестиционни проекти на банка \"Ротшилд\", в която Макрон е работил, а също и планове, свързани с компанията \"гръцка отбранителна индустрия\" (ЕЛВО) и корабостроителницата Скараманга. Правителството на премиера Алексис Ципрас възнамерява да се възползва от това посещение, а също и от предстоящия международния солунски панаир, за да създаде представата, че Гърция е привлекателно място за значими международни инвестиции и по този начин да очертае оптимистични перспективи за развитие на нейната икономика, смята в.\"Нафтемборики\". Еманюел Макрон бе сред европейските лидери, които призоваха за облекчаване на гръцкото дългово бреме с цел да се помогне на страната да излезе от икономическата криза.", "date": "2017.09.07", "title": "Гърция се надява визитата на Макрон да донесе и инвестиции"}
{"url": "http://www.dnevnik.bg/bulgaria/2017/09/07/3037386_moskovski_oproverga_borisov_che_dogodina_magistrala/", "text": "Транспортният министър Ивайло Московски заяви пред Нова телевизия, че думите на премиера Бойко Борисов от началото на седмицата, че  магистрала \"Хемус\" ще подмине Севлиево догодина  не са разбрани правилно. Той уточни, че министър-председателят най-вероятно е искал да каже, че до тогава трябва да приключат тръжните процедури. Московски добави, че в първата половина на 2018 г. всички документи за отсечката между Плевен и Ловеч трябва да са готови и да започне строежът. Министърът уточни, че магистралата е сложна за изпълнение и няма как толкова бързо да бъде построена. Той каза още, че  новата железопътна връзка между Гърция и България , която ще свързва Дунав, Черно и Егейско море ще допринесе много за стокообмена между двете страни. Московски допълни, че очаква до две години да е пусната отсечката между Бургас и Александруполис. Според министъра в България има достатъчно добра жп инфраструктура и само на места ще трябва да се изгражда нова такава. Проектната скорост, с която ще се придвижват влаковете е около 120 км/ч.", "date": "2017.09.07", "title": "Московски опроверга Борисов, че догодина магистрала \"Хемус\" ще подмине Севлиево"}
{"url": "http://www.dnevnik.bg/sport/2017/09/07/3037376_osem_godini_po-kusno_del_potro_otnovo_spria_federer_v/", "text": "Осем години след като за пръв път се срещнаха на US Open, Хуан Мартин дел Потро отново се оказа непреодолимо препятствие за Роджър Федерер и не позволи на легендарния швейцарец да спечели рекордна шеста титла в Ню Йорк. В зрелищен мач, продължил близо три часа, аржентинецът се наложи със 7:5, 3:6, 7:6 (8), 6:4. 28-годишният играч от Тандил се класира за полуфиналите на US Open за втори път в кариерата си след 2009 г., когато спечели първата си и единствена досега титла от Големия шлем. Тогава във финала Дел Потро се изправи срещу Федерер, който отново опитваше да стане първият в историята с шест титли в Ню Йорк. Маестрото беше спечелил трофея предишните пет години и беше в серия от 41 поредни победи във \"Флашинг медоус\", но беше детрониран в петсетов спектакъл, спечелен от аржентинеца с 3:6, 7:6 (5), 4:6, 7:6 (4), 6:2. В опит да стигне до втория си финал на US Open Дел Потро ще се изправи срещу двукратния шампион Рафаел Надал, който  се справи с лекота с руския тинейджър Андрей Рубльов.  Другият полуфинал ще противопостави Кевин Андерсън и Пабло Кареньо Буста. Дел Потро и Надал бяха един срещу друг в полуфиналите и през 2009 г., когато аржентинският тенисист постигна безапелационна победа с 6:2, 62, 6:2. Както се случи и преди осем години, той отново не позволи да се стигне до двубой между Надал и Федерер на US Open. Въпреки че са се срещали цели 37 пъти, двамата големи съперници продължават да нямат мач помежду си в Ню Йорк. Дел Потро нанесе първа загуба на Федерер в турнирите от голямата четворка през 2017 г. 36-годишният швейцарец спечели Australian Open и \"Уимбълдън\", пропусна \"Ролан Гарос\" и преди този мач имаше 18 победи в 18 двубоя в Големия шлем. Освен рекордна титла, в Ню Йорк той преследваше 20-ия си трофей от Шлема, първото място в световната ранглиста и възможността да стане най-възрастният шампион в историята на US Open. Непрекъснато измъчваният от контузии Дел Потро търсеше своя четвърти полуфинал в турнирите от Големия шлем и първи от 2013 г., когато беше част от финалната четворка на \"Уибълдън\". В първия сет двамата печелеха убедително своите подавания до 12-ия гейм, когато Федерер трябваше да сервира за влизане в тайбрек. Дел Потро подходи агресивно и притисна швейцареца, който се пропука при единствената възможност за пробив в целия сет. Във втората част носителят на 19 титли от Големия шлем вдигна оборотите и спечели четири от първите пет гейма. След това той нямаше никакви проблеми да задържи аванса си, като даде само две точки на съперника в следващите си две подавания. Изключително интригуващ, оспорван и драматичен беше третият сет. Дел Потро проби още първото подаване на Федерер и набързо поведе с 3:0. Швейцарецът обаче на свой ред записа серия от три поредни гейма и успя да изравни при 4:4. Последваха четири лесно спечелени гейма от сервиращите, за да се стигне до тайбрек. В него Федерер пръв реализира минипробив, а при 6:4 стигна до два поредни сетбола. Дел Потро се спаси, но допусна двойна грешка и даде още една възможност на съперника при 6:7. Въпреки че отново имаше сервис на разположение, Федерер пак не успя да се възползва. Маестрото получи и четвърти сетбол при 8:7, но в този момент форхендът на Дел Потро влезе в действие и му донесе три поредни точки, а с това и успеха в третия сет. В четвъртата част аржентинецът нанесе решаващ удар с пробив за 3:2. Той не даде нито една възможност на Федерер да върне пробива, като загуби само три точки в последните си три подавания в двубоя. След 2 часа и 50 минути игра Дел Потро сложи край на двубоя с още един печеливш удар от форхенд. \"Мисля, че изиграх най-добрия си мач от началото на турнира. Направих всичко както трябва. Сервирах добре, удрях форхендите си с максимална сила. Направихме страхотен двубой и мисля, че заслужавах да победя\", каза Дел Потро след мача. Аржентинецът заяви, че чувства \"Артър Аш\" като свой домашен корт. \"Всеки път, когато играя тук, ме карате да се чувствам много щастлив. Благодаря ви за подкрепата. Това е моят любим турнир, моят любим град за тенис\", допълни аржентинецът, който в осминафиналите спаси два мачбола срещу Доминик Тийм и направи обрат от 0:2 сета.", "date": "2017.09.07", "title": "Осем години по-късно Дел Потро отново спря Федерер в зрелищна битка"}
{"url": "http://www.dnevnik.bg/bulgaria/2017/09/07/3037392_skandalut_s_azerbaidjanska_peralnia_e_ataka_sreshtu/", "text": "Този скандал е атака срещу мен и съпругата ми. Всичко е спекулация, за да се предизвика някакъв интерес. Това заяви пред Нова телевизия българският представител в Европейската банка за възстановяване и развитие Калин Митрев. Негова съпруга е генералният директор на ЮНЕСКО Ирина Бокова. Неговото име беше посочено в разследване на лондонския в.\"Гардиън\",  че е част от мащабна тайна схема, с която властите в Азербайджан са плащали на политици и журналисти в лобистка кампания за отклоняване на критиките срещу управлението на президента Илхам Алиев. Британската медия условно нарича схемата \"Азербайджанската пералня\". Разследването се основава на поверителни банкови данни, предоставени на датския вестник \"Берлингске\" и споделени с Проекта за разследване на корупция и организирана престъпност (OCCRP), \"Гардиън\" и други медии. Информацията обхваща 30-месечен период. В публикацията се казва, че Митрев е получил поне 425 000 евро за консултантски услуги от азербайджанската фирма \"Авуар\" (Avuar Co). \"Не крия, че съм получил пари. Те са декларирани и са им платени данъци\", добави Калин Митрев и допълни, че няма притеснения от  разпоредената проверка  от финансовия министър Владислав Горанов. Той уточни, че преди да започне работа в Европейската банка за развитие е извършвал консултантска дейност и е нормално да е получил някакво заплащане. По думите му е бил поне 10 пъти в Азербайджан, като първото му посещение е било през 2002 г.", "date": "2017.09.07", "title": "Скандалът с \"Азербайджанска пералня\" е атака срещу мен и съпругата ми, заяви Калин Митрев"}
{"url": "http://www.dnevnik.bg/sviat/2017/09/07/3037403_uraganut_irma_napravi_ostrov_barbuda_neprigoden_za/", "text": "Малкият карибски остров Барбуда е разрушен на около 90% от урагана \"Ирма\", обяви премиерът на миниатюрната двуостровна държава Антигуа и Барбуда Гастон Браун, съобщава БТА. \"От лични мои наблюдения, направени при полет над района на бедствието, мога да ви уверя, че 90% от сградите и имотите на острова са пострадали в една или друга форма. Някои са напълно унищожени. Островът е практически непригоден за живот. За възстановяване ще са необходими години\", каза премиерът в интервю за местна медия. Загинали са двама души. Щетите са за около 150 млн. долара, което представлява 10 на сто от брутния вътрешен продукт на страната. Рухнала е телевизионната кула на острова, поради което оттам дълго време нямаше никакви данни. На острова живеят само около 1500 души, но той е туристическа врата към най-живописните и чисти курорти и плажове на Карибите.", "date": "2017.09.07", "title": "Ураганът \"Ирма\" направи остров Барбуда непригоден за живот"}
{"url": "http://www.dnevnik.bg/sport/2017/09/07/3037395_madisun_kiis_osiguri_pulen_amerikanski_triumf_v/", "text": "За пръв път от 36 години четири американки достигнаха до полуфиналите на US Open. Мадисън Кийс допълни триумфа на домакините, след като спря  сензационния поход на естонската квалификантка Кая Канепи . Кийс постигна убедителен успех с 6:3, 6:3 за 69 минути и се присъедини към Коко Вандеуей, Винъс Уилямс и Слоун Стивънс във финалната четворка. За последно четири представителки на САЩ стигнаха до полуфиналите в Ню Йорк през 1981 г. Тогава Трейси Остин спечели титлата след победата над Мартина Навратилова във финала, а част от финалната четворка бяха Крис Евърт и Барбара Портър. Мадисън Кийс се класира за втория си полуфинал в Големия шлем след Australian Open през 2015 г., когато беше спряна от Серена Уилямс. Сега 22-годишната тенисистка от Илинойс ще се изправи срещу Вандеуей, за която това също ще е втори полуфинал в Шлема. 25-годишната нюйоркчанка стигна до финалната четворка в тазгодишния Australian Open, където отстъпи срещу Винъс Уилямс. Кийс не остави големи шансове на заемащата 418-ото място в световната ранглиста Канепи. Естонката направи паметно завръщане след едногодишно отсъствие от кортовете и две години без участие в турнирите от Големия шлем. Тя обаче не успя да се противопостави на американката и да стане първата тенисистка в историята, стигнала до полуфиналите в Ню Йорк от квалификациите. Началото на мача предвещаваха много оспорвана битка. След като двете спечелиха на нула първите си сервис геймове, Канепи стигна до три възможности за пробив във второто подаване на Кийс, като две от тях бяха поредни. Американката обаче се измъкна от трудната ситуация и веднага след това проби за 3:1. Тя успя да затвърди предимството си и до края имаше пълен контрол върху случващото се на корта. Кийс реализира пробив още в първия гейм на втория сет и отново не изпусна аванса си, печелейки с лекота своите подавания. Освен трите шанса в началото на мача Канепи не получи нито една друга възможности да пробие. При 3:5 32-годишната тенисистка от Естония сервираше за оставане в мача. Тя отрази един мачбол, след което получи шанс да спечели подаването си, но го пропусна. Кийс стигна до втора възможност за приключването на двубоя, а непредизвикана грешка от форхенд на Канепи сложи точка на спора. \"Четири американки на полуфинал... Това е невероятно. Не мога да ви кажа колко пъти съм седяла на стола за пресконференция и съм слушала колко ужасно е състоянието на тениса в САЩ\", каза Кийс след двубоя. Полуфиналите при жените са тази нощ. Уилямс и Стивънс излизат на корта в 2.00 ч. българско време, а двубоят между Кийс и Вандеуей ще започне не преди 3.30 ч. ", "date": "2017.09.07", "title": "Мадисън Кийс осигури пълен американски триумф в женския US Open"}
{"url": "http://www.dnevnik.bg/biznes/2017/09/07/3037409_evropeiskiiat_sujuz_planira_da_uvelichi_danucite_na/", "text": "Европейските министри на финансите ще обсъдят идната седмица промени в регламентите с цел да бъдат увеличени данъците на многонационални интернет компании като \"Гугъл\" (Google) и \"Амазон\" (Amazon), се разбира от документ, разпространен от \"Ройтерс\". Онлайн гигантите са изправени пред нарастващ натиск в Европа заради плащаните от тях ниски данъци, но страните често се затрудняват да увеличат налозите поради съществуващите регламенти. Сегашната законова рамка облагодетелства цифровите компании спрямо останалите и лишават държавите от ценни постъпления, се казва в документ на естонското председателство на ЕС, подготвен за неформалната среща на финансовите министри в Талин на 15 и 16 септември. Документът предлага реформа на международните данъчни закони, за да се промени схващането за \"постоянно установяване\", така че дигиталните компании да бъдат облагани там, където създават приходи, а не само в страните, където се намира данъчната им централа.", "date": "2017.09.07", "title": "Европейският съюз планира да увеличи данъците на големите интернет компании"}
{"url": "http://www.dnevnik.bg/bulgaria/2017/09/07/3037410_izslushvaneto_na_kandidatite_za_sudebniia_suvet_ot/", "text": "Всички партии в Народното събрание издигнаха кандидатури. ГЕРБ - петима, БСП - шестима, ДПС - двама, Обединени патриоти - двама, Воля - двама и една номинация от независим народен представител.", "date": "2017.09.07", "title": "Изслушването на кандидатите за съдебния съвет от парламента се превърна в бутафория (хронология)"}
{"url": "http://www.dnevnik.bg/sviat/2017/09/07/3037408_izrael_e_nanesul_udari_po_centur_za_himicheski_orujiia/", "text": "Сирийската армия обяви, че израелски самолети са ударили нейни позиции в провинция Хама, предаде \"Ройтерс\". Израелските военновъздушни сили са нападнали северозападния град Масяф от ливанско въздушно пространство, като загиналите са най-малко двама, според главното командване на сирийската армия. Според израелски и арабски медии, цитирани от \"Гардиън\", на прицел е бил правителствен комплекс за  химически оръжия  край Хама, свързван с програмата на Дамаск за производство на такива боеприпаси. Става дума за Сирийския център за научни изследвания, който в множество международни доклади е посочван като място, свързано с разработката на биологични и химически оръжия. Центърът е обект на американски санкции заради тези обвинения. Амос Ядлин, бивш шеф на израелското военно разузнаване, написа в \"Туитър\", че не става дума за рутинна атака и също посочи центъра като мишена. \"Комплексът в Масяф също така произвежда химически оръжия и (варелни бомби), убили хиляди израелски цивилни,\" обясни той в \"Туитър\". Базираната в Лондон Сирийска обсерватория за човешките права, която наблюдава конфликта в Сирия, също потвърди, че центърът за научни изследвания в Масяф е ударен от израелски самолети. Според Обсерваторията ударът е уцелил и военен склад близо до центъра, използван за съхраняване на ракети, където често са забелязвани ирански войници и бойци на \"Хизбула\". Говорител на въоръжените сили на Израел отказа да коментира въпроса. Информацията се появява по време на най-мащабното от 19 години военно учение с десетки хиляди войници по северната граница. Страната рядко потвърждава извършени в Сирия удари. Според бившият шеф на военновъздушните ѝ сили Амир Ешел обаче през последните пет години е имало десетки удари по конвои, придвижващи се в Сирия към части на ливанското шиитско движение  \"Хизбула\" .", "date": "2017.09.07", "title": "Израел е нанесъл удари по център за химически оръжия в Сирия, твърдят арабски медии"}
{"url": "http://www.dnevnik.bg/photos/2017/09/07/3037441_fotogaleriia_uraganut_irma_v_deistvie/", "text": "Най-малко двама души са загинали на френския карибски остров Сен Бартелеми и на френско-холандския Сен Мартен, над които премина ураганът \"Ирма\". Съобщава се и за двама ранени.", "date": "2017.09.07", "title": "Фотогалерия: Ураганът \"Ирма\" в действие"}
{"url": "http://www.dnevnik.bg/sviat/2017/09/07/3037447_sloveniia_blokira_chlenstvoto_na_hurvatiia_v_oisr/", "text": "Словения не може да подкрепи членството на Хърватия в Организацията за икономическо сътрудничество и развитие (ОИСР), тъй като не изпълнява условията за включване, заявиха в сряда словенски дипломатически източници, цитирани от словенската агенция СТА и хърватската обществена телевизия HRT.  Това става, след като Хърватия отказа да признае арбитражната присъда за хърватско-словенската граница, посочва хърватският вестник \"Дневник\". Своето становище Словения вече неофициално е съобщила на главния секретар на организацията Ангел Гурия по време на приключилия във вторник Стратегически форум в град Блед, отбелязва \"Дневник\", цитиран от БТА.  Белградският вестник \"Вечерне новости\" пише, че словенският министър на външните работи Карл Ерявец е потвърдил, че Словения ще гласува в Париж против членството на Хърватия в в ОИСР, тъй като Загреб отказва да изпълни  присъдата на арбитража  около граничния спор. За тази позиция Любляна е информирала и Брюксел. Решително бях против това да даваме зелена светлина на Хърватия. Освен ако Хърватия не се задължи да изпълни това, което се очаква от нея, заяил Ерявец пред мариборския вестник \"Вечер\".  Спорът за Пиранския залив  забави началото  на хърватските преговори за влизане в Европейския съюз, които започнаха едва в края на 2008 г.", "date": "2017.09.07", "title": "Словения блокира членството на Хърватия в ОИСР заради граничен спор"}
{"url": "http://www.dnevnik.bg/sviat/2017/09/07/3037452_planut_na_mei_za_riazko_ogranichavane_na_migraciiata/", "text": "Британският премиер Тереза Мей защити вчера идеята за  мерки за контрол на имиграцията  от ЕС, пише в. \"Гардиън\" и отбелязва, че според нея имиграцията се отразява на хората, инфраструктурата и достъпа до услуги, но преди всичко на заплащането на най-нископлатените работници във Великобритания. Като се изключат коментарите на Мей, министрите от консервативното правителство се стремяха да не обсъждат изтеклите в медиите информации за плана на правителството силно да ограничи миграцията от ЕС. Само министърът на отбраната Майкъл Фалън заяви, че правителството ще следва \"балансирана\" миграционна политика.  Лидерът на британските либералдемократи и и бивш министър на бизнеса Винс Кейбъл каза, че правителството на Тереза Мей е спряло публикуването на 9 изследвания, показващи, че имиграцията не влияе или влияе съвсем слабо върху заплатите във Великобритания. Резултатите от тях обаче са били сметнати за политически неудобни. \"Много добре си спомням. Повечето от тях показваха, че чуждестранните работници са допълвали, а не са се конкурирали с британските\", заяви Кейбъл, цитиран от в. \"Гардиън\". Разделенията в кабинета Разкриването на британския план за силно ограничаване на миграцията от ЕС след развода със съюза може да поднови разделението в кабинета по отношение на начина на осъществяване на Брекзит, отбелязва изданието. Поне двама високопоставени министри от кабинета на Мей са се дистанцирали от плановете й за Брекзит, пише в. \"Индипендънт\". Министърът на вътрешните работи Амбър Ръд и първият министър Деймиън Грийн са изразили \"резерви\" към плановете й за имиграцията, предизвикали негативна реакция както в бизнес средите, така и в Брюксел. И двамата са намекнали, че не подкрепят изцяло плановете на министър-председателя.  Грийн даде да се разбере, че правителството може да промени намеренията си за имиграцията, тъй като се притеснява от ефекта, който те ще окажат върху Брекзит. Въпреки, че управляваното от Ръд министерство е съставило публикуваните от медиите планове, тя може да подкрепи по-леки ограничения, които да улеснят предприятията при наемането на работници от ЕС, отбелязва в. \"Индипендънт\". /БТА", "date": "2017.09.07", "title": "Планът на Мей за рязко ограничаване на миграцията среща съпротива в кабинета ѝ"}
{"url": "http://www.dnevnik.bg/sviat/2017/09/07/3037471_za_pruv_put_es_provejda_dnes_voenni_kibermanevri/", "text": "Министрите на отбраната на Европейския съюз провеждат днес за пръв път учения за кибервойна, за да тестват способността да се реагира на потенциална атака от хакери срещу една от военните мисии на съюза зад граница. В измисления сценарий се предвижда военноморска мисия на ЕС в Средиземно море да бъде подложена на саботаж от хакери, които нанасят поражения на командването на сушата, а успоредно с това по социалните медии започна кампания за дискредитиране на действията на съюза и предизвикване на протести. Всеки от министрите на отбраната ще се опита да овладее кризата в рамките на 90 минути. Учението ще се проведе при закрити врати в Талин. За максимална автентичност организаторите са създали и \"новинарски видеорепортажи\", които съобщават за нови и нови факти около ескалиращата ситуация. Най-близко в реалността на това съответства операция \"София\", насочена срещу трафикантите на хора от Либия към Европа. Днешното учение оставя министрите на отбраната с по-малко ресурси, отколкото би било в действителност при временна загуба на щаб. Сред решенията, които трябва да вземат, са дали да обявят публично за кризата, или да я запазят в тайна, както и дали да поискат помощ от партньорските правителства \"Искаме да демонстрираме на министрите последиците от киберкампании. Киберпространството се превърна в конвенционален инструмент на модерната война\", коментира Танел Кеп, зам.-министър по киберзащитата в естонското министерството на отбраната. Той е сред участниците в подготовката на EU CYBRID 2017. Името представлява смес от кибервойна и техники от хибридната война като дезинформационни кампании. Естония постави въпроса за киберсигурността сред приоритетите си като председател на ЕС във втората половина на 2017 г. и предложи днешното учение. Страната е първата, подложена през 2007 г. на масивна кибератака срещу правителствени и частни сайтове, организирана около решение за преместване на статуя от съветско време от столичен площад, последвана от улични протести на руснаци и дипломатически спор с Москва. Естония е сред най-напредналите в дигиталната епоха и е сред малцината с командване за киберзащита в министерството на отбраната. Но миналата седмица изследователите установиха, че в чипа в личните карти на естонците има дефект, позволяващ хакери да откраднат личните данни на притежателите им и да действат от тяхно име. \"Ройтерс\" цитира специалисти по киберсигурност, според които европейските правителства не осъзнават напълно опасностите от една дигитална атака. По този начин е възможно не само да изгубят важна информация и да се блокират услуги, но и да се манипулират данни и да се саботира военно командване. \"Какво би станало, ако са хакнати бойните планове от военен командир, без никой да разбере, и са преработени така, че собствените ни войски започнат да стрелят по съюзнически части\", пита Свен Сакков, ръководител на талинския Център за отбрана и сигурност.", "date": "2017.09.07", "title": "За пръв път ЕС провежда днес военни киберманеври"}
{"url": "http://www.dnevnik.bg/sviat/2017/09/07/3037470_jenata_zaradi_koiato_be_ekshumirano_tialoto_na_dali_ne/", "text": "Жената, заради чийто съдебен иск бяха ексхумирани останките на известния сюрреалист Салвадор Дали, не е негова дъщеря, показват ДНК тестовете. Това обяви фондация \"Дали\", която управлява имуществото на художника от името на испанската държава, предава Би Би Си. Това вероятно слага точка на куриозния казус, заради който през юни съд постанови тялото на Дали да бъде извадено от подземията на бившия театър, превърнал се в музей на сюрреалиста, в североизточния испански град Фигерес. 61-годишната Мария Пилар Абел Мартинес твърдеше, че е дъщеря на сюрреалиста, с когото майка й имала афера през 1955 г. Това е втори ДНК тест, който тя прави, след като сравнението с генетичен материал от вещи на художника не даде категоричен резултат. Ексхумацията бе направена в нощта на 20 юли. Скоро след нея патологът Нарсис Бардалет, балсамирал някога покойния Дали, обяви, че \"ДНК анализът показва, че Пилар Абел не е дъщеря на Дали\", обяви фондацията вчера, 6 седмици след взимането на пробите. Ако двамата бяха роднини, тя щеше да има право над част от имуществото му. Художникът почина през 1989 г. и завеща притежанията си на държавата. Той и съпругата му Гала - с която вече са били заедно през 1955 г., нямат деца. Художникът е известен с фразата си, че е \"импотентен, защото само импотентните могат да бъдат велики художници\". Реакцията на Мартинес, която водеше съдебна битка за тестовете няколко години, не се съобщава. Предстои съдът официално да оповести резултата от тестовете и да произнесе решението си на 18 септември.", "date": "2017.09.07", "title": "Жената, заради която бе ексхумирано тялото на Дали, не му е дъщеря"}
{"url": "http://www.dnevnik.bg/sport/2017/09/07/3037468_kitai_i_rusiia_sa_pred_izhvurliane_ot_shtangite_zaradi/", "text": "Двете водещи сили във вдигането на тежести - Китай и Русия, най-вероятно ще бъдат изхвърлени от световното първенство в Анахайм заедно с още седем от най-успешните нации в този спорт. Причината е множество допинг провинения при повторния анализ на пробите от олимпийските игри в Пекин и Лондон. Освен Русия и Китай застрашени от наказание са Казахстан, Армения, Азербайджан, Беларус, Молдова, Украйна и Турция. Всяка от тези страни има между трима и десетима уличени в употреба на допинг щангисти след повторния анализ на пробите. От 49 проби, в които са открити забранени вещества, 30 са на състезатели, спечелили медали в Пекин и Лондон. Сред тях е и най-голямото име в този спорт през последните години - Иля Илин от Казахстан. Той спечели две олимпийски титли в категория до 94 кг, но повторният анализ е показал, че и през 2008 г., и през 2012 г. е взимал допинг. Комисия от трима членове ще изготви предложение до изпълнителния комитет на Международната федерация по вдигане на тежести (IWF) какви да бъдат санкциите срещу деветте страни. Очаква се този уикенд тримата да приключат своите констатации. Докладът на комисията ще бъде представен на заседанието на изпълнителния комитет на IWF в Будапеща на 30 септември и 1 октомври. И деветте страни ще бъдат изключени от предстоящото световно първенство в САЩ, твърди специализираният сайт за олимпийски спорт insidethegames.biz, като се позовава на свои източници.  Най-вероятната санкция ще бъде изключване от международните щанги за срок до една година. Очаква се да бъде дадена възможност на всяка от страните да намали наказанието, ако се придържа към определени антидопингови изисквания. В последните 20 години китайските щангисти завършиха на първо място в класирането по медали на всяка олимпиада и на всяко едно световно първенство с изключение на това в Анталия през 2001 г., когато останаха втори зад Русия. Наскоро генералният директор на IWF Атила Адамфи заяви, че само налагането на санкции не е решение на проблема. Според него трябва да се намери начин да се изкоренят порочните допинг системи в провинилите се страни. \"Ако просто наложим санкции, това няма да реши проблемът с културата на взимане на допинг. Не казвам, че (тези страни) не трябва да бъдат наказвани, но е също толкова важно да се уверим, че сегашната им система е променена, и да ги мотивираме да покажат пълноценна антидопингова дейност\", каза той. \"Искаме да сме сигурни, че тяхното участие и ангажираност в борбата с допинга ще гарантира, че същият проблем няма да възникне отново и тези страни няма да се върнат обратно със същите хора и със същата система\", допълни Адамфи. Тричленната комисия, която ще предложи какви да бъдат наказанията, се състои от президента на германската федерация по вдигане на тежести Кристиан Баумгартнер, вицепрезидента на IWF Хосе Кинонес от Перу и члена на изпълкома на IWF Майк Ирани от Великобритания.", "date": "2017.09.07", "title": "Китай и Русия са пред изхвърляне от щангите заради допинг"}
{"url": "http://www.dnevnik.bg/sviat/2017/09/07/3036978_germancite_sa_dovolni_ot_posokata_v_koiato_se_dviji/", "text": "Германците са доста по-доволни от посоката, в която се развива страната им, и са политически по-малко разделени, отколкото останалите граждани на ЕС, показа социологическо проучване малко преди парламентарните избори на 24 септември. Според фондация \"Бертелсман\" 59% от анкетираните вярват, че Германия се движи в правилната посока. Близо 77% оценяват, че личното им икономическо състояние се е подобрило или поне не се е влошило през последните две години. Внушителните 80% се определят като привърженици на политическия център. Резултатите контрастират с данни от останалите страни в ЕС, където недоволството от състоянието на държавите и политическия елит доведоха до възход на популисти отляво и отдясно през последните години. Противно на тази тенденция, германците искат да продължи сегашното положение. Почти сигурно е, че Ангела Меркел ще спечели четвърти мандат като канцлер, тъй като консервативния ѝ блок има преднина от 13-15 пункта пред коалиционните партньори от социалдемократическата партия. Докато германците харесват статуквото, в Италия например едва 13% са доволни от посоката, в която е поела страната. Във Франция и Великобритания този дял е 36 и 31 процента. Средният показател за 28-те държави от ЕС е 36%. Проучване, проведено през март, показа, че във Франция статуквото харесват едва 12%, докато по същото време така мислеха 32% от германците. В допитването на \"Бертелсман\" от юли едва 13% от германците се определят като привърженици на левицата или на крайната левица, а 7% - на десницата или крайната десница.", "date": "2017.09.07", "title": "Германците са доволни от посоката, в която се движи страната им"}
{"url": "http://www.dnevnik.bg/biznes/2017/09/07/3037494_sindicite_na_ktb_tursiat_nov_sobstvenik_za/", "text": "Един от последните големи неразпределени активи на фалиралата КТБ се предлага от синдиците й - те продават на търг срещу 32 млн. лв. земята и сградите на корабостроителницата в Русе, информира \"Капитал Daily\" в днешния си брой. Предприятието не работи от месеци, а строителството и ремонтът на кораби от години е в тежка ситуация по цял свят. Затова първата продажба може и да е неуспешна или да се появи желаещ за индустриални сгради и достъп до Дунава, коментира изданието. Дори и при по-ниска цена получената сума ще влезе в КТБ, която има да получава 33 млн. лв. от предприятието и е първи поред обезпечен кредитор. А със сделката съвсем ще оредеят активите, които още могат да се приемат като контролирани от близки до Цветан Василев лица. Три години след затварянето на КТБ най-големите дружества от орбитата на банката вече са при други собственици: \"Булгартабак\" и \"Техномаркет\" се свързват с Делян Пеевски, БТК е при Спас Русев и ВТБ, \"Петрол\" при Гриша Ганчев и т.н. Имотите на \"Русенска корабостроителница-запад\" са обявени за продан от частен съдебен изпълнител Иван Хаджииванов, като предложения могат да се подават до 5 октомври. В офертата влизат 15 парцела с обща площ от около 300 дка и множество сгради (цехове, работилници, складове и т.н.), а началната цена е 32.3 млн. лв. Активите се продават само в пакет, тъй като са част от цялостен комплекс за строителство и ремонт на кораби, се посочва в обявата.", "date": "2017.09.07", "title": "Синдиците на КТБ търсят нов собственик за корабостроителницата в Русе"}
{"url": "http://www.dnevnik.bg/regioni/2017/09/07/3037496_obshtinskiiat_suvet_v_septemvri_osvobodi_lazar_vlaikov/", "text": "Общинският съвет в Септември освободи Лазар Влайков от председателския пост, предаде Би Ти Ви. Съветниците взеха решението на извънредна сесия, свикана, след като миналата седмица с  негов пистолет в с. Виноградец бе убит човек , а засега версията на разследващите е, че това е станало, след като пистолетът попада в ръцете на 6-годишно дете. За председател на Общинския съвет е избран Кирил Тодорин (ГЕРБ), предаде агенция \"Фокус\". Той получи 12 от гласовете на съветниците срещу 7 за опонента му - бившия кмет на Септември Петър Бошев. На 2 септември, ден след като се разбра за убийството, Изпълнителната комисия на  ГЕРБ изключи Влайков от партията , а по-късно той подаде оставка като председател на общинския съвет в Септември. Той не е напуснал общинския съвет, както настояваше ГЕРБ. \"Съвестта ми е чиста, няма да говоря повече\", заяви Лазар Влайков на днешната извънредна сесия. Пред Би Ти Ви кметът на общината коментира, че отношенията му с председателя на общинския съвет били обтегнати, той бил агресивен и с него не можело да се работи. Малко след убийството роднини на жертвата публично изказаха съмнения, че изстрелът е произведен от соченото от разследващите 6-годишно момче, и заявиха, че собственикът на оръжието има връзки в пазарджишката прокуратура, под чието наблюдение е разследването. Дъщерята на убития, която е станала пряк свидетел, заяви пред Би Ти Ви, че не детето, а Лазар Влайков е прострелял баща ѝ. След тези твърдения  разследването бе преместено от Пазарджик в Пловдив .", "date": "2017.09.07", "title": "Общинският съвет в Септември освободи Лазар Влайков като председател"}
{"url": "http://www.dnevnik.bg/sviat/2017/09/07/3037485_trump_se_razbra_s_demokratite_i_vurza_rucete_na/", "text": "Президентът на САЩ Доналд Тръмп се споразумя с демократите в Конгреса снощи за тримесечно повишаване на тавана на държавния дълг, предадоха \"Асошиейтед прес\" и ДПА. Това ще позволи да се избегне финансово блокиране на работата на федералното правителство и държавните институции и ще осигури необходимите огромни субсидии за справяне с последиците от урагана \"Харви\".  Президентът републиканец лично съобщи новината след среща с конгресните лидери в Белия дом, на която той се съюзи с демократите през главата на своите съпартийци. Той дори похвали лидерите на демократите в двете камари, като не спомена републиканците, които също присъстваха на разговора. Споразумението връзва ръцете на републиканците в Сената, които бяха принудени да го приемат, като обвърза финансовата помощ за последствията от  урагана \"Харви\"  с увеличаване на тавана на дълга и с краткосрочен правителствен законопроект за допълнителни разходи, който ще трае до 15 декември. Изходът от вчерашната среща в Белия дом е нагледно свидетелство за раздорите сред най-висшите ешелони на Републиканската партия, посочва АП. Очевидно раздразнен от провала на своите съпартийци през август да гласуват отмяната за закона за здравното осигуряване, известен като \"Обамакеър\", сега Тръмп насочва стрелите си лично срещу лидера на републиканското мнозинство в Сената Мич Макконъл, когото той вини за  провала на президентската законодателна програма , отбелязва АП.  След вчерашното заседание Макконъл бе принуден да поеме ангажимента да представи законопроект, базиран на плана на Тръмп. Той отбеляза, че президентът смята, \"че ние трябва да се обединим и да не създаваме впечатление, че сме разединени във време на сериозна национална криза\", визирайки опустошителния ураган над Тексас. Според губернатора на щата Грег Абът  усилията за възстановяването  ще струват около 180 млрд. долара. /БТА", "date": "2017.09.07", "title": "Тръмп се разбра с демократите и върза ръцете на републиканците за тавана на дълга"}
{"url": "http://www.dnevnik.bg/bulgaria/2017/09/07/3037502_cacarov_razporedi_proverka_na_vruzkata_na_kalin_mitrev/", "text": "Главният прокурор Сотир Цацаров разпореди проверка по случая с българския представител в Европейската банка за възстановяване и развитие Калин Митрев, съобщиха от държавното обвинение.  Неговото име беше посочено в разследване на лондонския в. \"Гардиън\",  че е част от мащабна тайна схема, с която властите в Азербайджан са плащали на политици и журналисти в лобистка кампания за отклоняване на критиките срещу управлението на президента Илхам Алиев. Схемата беше наречена условно \"Азербайджанска перачница\". Проверката ще се извърши от Софийската градска прокуратура, като в нея ще се включи и Националната агенция по приходите. Тя ще трябва да установи дали са налице данни за данъчни престъпления или пране на пари. Вчера финансовият министър  Владислав Горанов също разпореди проверка . Той уточни, че на база на събраната информация правителството ще вземе отношение по казуса на редовното си заседание днес. Митрев също коментира случая, като обяви, че не се притеснява от проверките. Той уточни, че е работил като консултант, преди да заеме поста си в Европейската банка за развитие, и получил хонорар за това, като е платил всички данъци за тези пари. \" Този скандал е атака срещу мен и съпругата ми . Всичко е спекулация, за да се предизвика някакъв интерес\", заяви Митрев, който е женен за генералния директор на ЮНЕСКО Ирина Бокова.", "date": "2017.09.07", "title": "Цацаров разпореди проверка на връзката на Калин Митрев с \"Азербайджанска перачница\""}
{"url": "http://www.dnevnik.bg/biznes/2017/09/07/3037513_durjavnoto_slunchev_briag_obiavi_organiziranite/", "text": "\"Слънчев бряг\" АД регистрира сериозно повишаване на приходите си в първото шестмесечие на годината. Дружеството отчита приходи от дейността си в размер на 1.476 млн. лв., което е с 231 000 лв. (15%) повече спрямо предходната, се казва в прессъобщение на държавното дружество, изпратено до БТА. Разходите също са намалели.  Съобщението е разпространено днес след кат вицепремиерът Валери Симеонов предложи компанията да бъде ликвидирана, защото генерирала корупция, нямала печалби и узаконявала т. нар. бар кролове - организирани обиколки на заведенията с цел консумация на алкохол. Симеонов поиска също инфраструктурата, която сега се управлява от държавното дружество, да бъде прехвърлена на община Несебър. Широко дискутираните т. нар. \"бар кролове\", които тур оператори провеждат на територията на комплекса, бележат спад, се казва в съобщението, цитирано от БТА. През тази година приходите на дружеството от такава дейност възлизат на 6 350 лева или приблизително 120 брой турове, като за сравнение през 2011 година от началото на регистрирането им са били провеждани 750 реален брой турове. Чрез контрола, осъществяван от \"Слънчев бряг\" АД, провеждането им вече е със затихващи функции, уверява компанията. \"Слънчев бряг\" АД не инкасира приходи от данъци на собственици и живеещи на територията на комплекса. Всички данъци и такси се плащат на Община Несебър. В същото време обаче дружеството, което е 75 процента собственост на държавата, е ангажирано с поддръжка на инфраструктура - улици, осветление, маркировки, зелени площи, подсигуряване на сигурността на курорта, видео наблюдение и т.н., което към момента се извършва със собствени средства на \"Слънчев бряг\" АД, пише компанията.", "date": "2017.09.07", "title": "Държавното \"Слънчев бряг\" обяви организираните алкохолни турове за \"затихващи\""}
{"url": "http://www.dnevnik.bg/sviat/2017/09/07/3037505_kongresut_na_sasht_e_odobril_prodajbata_na_sistemi_za/", "text": "Американското посолство в Букурещ е информирало румънското министерство на отбраната, че искането на Румъния за покупка на американски високомобилни ракетно-артилерийски системи HIMARS (High-Mobility Artillery Rocket System) е получило одобрението на американския Конгрес, съобщи \"Хотнюз\", цитирана от БТА. В рамките на програмата за въоръжаване на румънската армия Румъния поиска да купи от Съединените щати 54 ракетни системи HIMARS и допълнителни елементи за въоръжаването на три бойни батальона. Стойността на покупката се оценява на около 1.25 милиарда долара според Агенцията за сътрудничество в областта на отбраната и сигурността.  Програмата се намира в междинен етап, като след одобрението на конгреса на САЩ предстои да бъдат проведени разговори с технически характер за определяне на окончателната конфигурация на покупката, както и опциите за технологичен трансфер, се посочва в съобщение на министерството на отбраната. HIMARS е артилерийска система, която бе въведена на въоръжение в американската армия през 2005 г. Тя бе създадена за оборудване на части на морската пехота, десантните и силите за бързо реагиране с устройства за залпов огън, способни да се придвижват бързо и да бъдат пренасяни със самолети. Целта им е да поразяват батареи и зенитни комплекси на противника, пунктове за техническа поддръжка, бронирани машини на пехотата и транспортни колони, както и за подпомагане на собствените войски. Камионите, на които е монтирана HIMARS, могат да се движат с максимална скорост от 94 км/ч и с обсег от 480 км при едно зареждане. Екипажът е от трима души, но при специални обстоятелства тя може да стреля и само с един от тях. Сайтът напомня, че Съединените щати вече са одобрили продажбата на Румъния на ракетни системи \"Пейтриът\" на стойност 3.9 милиарда долара. Миналия месец министърът на отбраната съобщи, че Румъния ще купи американски високомобилни ракетно-артилерийски системи ХИМАРС и още 36 изтребителя Ф-16 до 2022 г.  Върховният съвет за национална отбрана одобри миналия месец План за въоръжаване на румънската армия за периода 2017 - 2026 г., който предвижда отпускане на 9.8 милиарда евро. Планът е в съответствие с политическия ангажимент, поет през 2015 г. от всички политически партии, за отпускане на два процента от брутния вътрешен продукт за сектора на отбраната през следващите 10 години.", "date": "2017.09.07", "title": "Конгресът на САЩ е одобрил продажбата на системи за залпов огън HIMARS за Румъния"}
{"url": "http://www.dnevnik.bg/photos/snimka_na_denia/2017/09/07/3037493_snimka_na_denia_gigantska_karta_na_sveta_na_ploshtad_v/", "text": "Площад в Лисабон беше декориран с гигантска карта на света. Това привлече хиляди туристи и вече е част от задължителните места за посещение в португалския град.", "date": "2017.09.07", "title": "Снимка на деня: Гигантска карта на света на площад в Лисабон"}
{"url": "http://www.dnevnik.bg/biznes/2017/09/07/3037542_stenli_fisher_se_ottegli_predsrochno_ot_rukovodstvoto/", "text": "Вицепрезидентът на Управлението за федерален резерв на САЩ Стенли Фишер съобщи снощи, че подава оставка от този пост от следващия месец по лични причини, предадоха ДПА и \"Асошиейтед прес\". Той се оттегля в момент на несигурност около ръководството на американската централна банка, тъй като мандатът на сегашната ръководителка Джанет Йелън изтича в началото на следващата година и не е ясно дали президентът на САЩ Доналд Тръмп ще я назначи отново, отбелязва ДПА, цитирана от БТА. 73-годишният Фишер, който има американско и израелско гражданство, се присъедини към съвета на УФР през 2014 година и мандатът му трябваше да изтече през 2020 година. Той оглавяваше комисията за финансова стабилност и комисията за икономически и финансов мониторинг и проучвания, освен това представяше УФР в Г-20, Г-7 и други международни форуми. Фишер ръководеше израелската централна банка от 2005 до 2013 година. Той успешно преведе Израел през световната финансова криза и е смятан за експерт по парична политика. Фишер също така заемаше поста заместник-председател на \"Ситигруп\" (Citigroup) и бе заместник-директор на Международния валутен фонд близо 7 години. Работил е като главен икономист в Световната банка и е преподавал икономика в Масачузетският технологичен институт. ", "date": "2017.09.07", "title": "Стенли Фишер се оттегли предсрочно от ръководството на Федералния резерв на САЩ"}
{"url": "http://www.dnevnik.bg/biznes/2017/09/07/3037546_sasht_podozirat_rusiia_che_prodava_stomana_na_ceni_756/", "text": "Министърът на търговията на САЩ Уилбър Рос обяви предварителни данни от разследване на неговото ведомство, според които Русия, Беларус и Обединените арабски емирства (ОАЕ) продават стомана на цени под пазарните. Това съобщи ТАСС, позовавайки се на пресслужбата на американското министерство на търговията. Става въпрос за предварителни резултати от специално антидъмпингово разследване, според което износителите от Беларус продават валцована и легирана стомана в САЩ с 280.02 процента под пазарната стойност. Цената на същата продукция от Русия е занижена с 436.80 до 756.93 процента, а от ОАЕ - с 84.10 на сто. Изводите са направени въз основа на фактически данни, \"предоставени от заинтересованите страни\", допълва БТА. \"Продажбата на стоки на цени под пазарната им стойност в Съединените щати е нещо, към което администрацията на президента Доналд Тръмп се отнася много сериозно. Министерството на търговията ще продължи да отстоява интересите на американските работници и предприятия с цел да се гарантират равни условия на търговия за всички\", отбеляза Рос. Едновременно с министерството на търговията свое разследване води и Комисията по международна търговия. Ако двете ведомства стигнат до еднакви заключения, министерството ще издаде антидъмпингови разпоредби. В противен случай, ако комисията реши, че американският бизнес не е пострадал, доставчиците няма да плащат допълнителни мита.", "date": "2017.09.07", "title": "САЩ подозират Русия, че продава стомана на цени 756% под пазарните"}
{"url": "http://www.dnevnik.bg/sviat/2017/09/07/3037544_favoritut_za_premier_na_chehiia_andrei_babish_ostana/", "text": "Долната камара на чешкия парламент отне имунитета от съдебно преследване на милиардера и бивш финансов министър  Андрей Бабиш  по подозрения за финансови измами с европейски средства, предадоха \"Ройтерс\" и \"Асошиейтед прес\". Решението, прието със 123 гласа \"за\" и 4 \"против\", дава възможност на полицията да разследва евентуалното участие на Бабиш в злоупотребата с 2 милиона долара и да му предяви обвинения. Бабиш, милиардер и основател на фаворита на изборите през октомври - партия АНО, отхвърля обвиненията, че е прикрил собствеността на една от фирмите си, за да получи европейска субсидия в размер на 1.915 милиона евро, предназначени за малки фирми, през 2008 г. Бившият  финансов министър , уволнен по-рано тази година от премиера Бохуслав Соботка, отхвърля обвиненията като схема на политически и бизнес противници, които искат да го изхвърлят от политиката. \"Няма да ме заглушите, сплашите или спрете. И няма да се отървете от мен,\" каза той на депутатите преди гласуването. Самият бизнесмен беше сред гласувалите, като каза, че иска да изчисти името си. \"Искам да вдигнете имунитета ми, така че истината да се разкрие\", каза Бабиш. Решението не го възпрепятства да се яви на изборите, но може да разклати подкрепата, която според изследванията има сред избирателите - проучвания не са правени от началото на август насам, а тогава полицията  поиска имунитета му . Според \"Ройтерс\" няколко потенциални коалиционни партньори вече казаха, че не биха могли да работят с премиер, срещу когото има обвинения. Противниците на Бабиш го обвиняват, че е забогатял, правейки бизнес със същата политическа и икономическа класа, която твърди, че иска да премахне, ако дойде на власт. Неговият холдинг \"Агроферт\" е най-големият частен работодател в Чехия с над 30 000 работни места. Разследването се очаква да продължи и след вота през октомври, а Бабиш ще получи имунитет отново, ако влезе в парламента. Тогава отново ще бъдат необходими искане от полицията и гласуване.", "date": "2017.09.07", "title": "Фаворитът за премиер на Чехия Андрей Бабиш остана без съдебен имунитет"}
{"url": "http://www.dnevnik.bg/sviat/2017/09/07/3037562_sasht_obviniha_bivsh_turski_ministur_za_izbiagvane_na/", "text": "Прокуратурата на САЩ е обвинила бивш министър на икономиката на Турция и бивш управител на турска държавна банка в заговор с цел избягване на американските санкции спрямо Иран, предаде \"Ройтерс\", позовавайки се на документи на прокуратурата. Обект на новите обвинения са бившият министър на икономиката Зафер Чаглаян и бившият управител на турската банка \"Халкбанк\" Сюлейман Аслан, както и две други лица. Те са обвинени, че са участвали в \"заговор за използване на финансовата система на САЩ за извършване на транзакции на стойност стотици милиони долари в полза на правителството на Иран и други ирански институции, подложени на санкции от САЩ\". Те са обвинени още, че са подвели американските правителствени власти за тези транзакции, че са прали пари и са измамили няколко финансови институции, скривайки истинското естество на транзакциите. Случаят е свързан с делото срещу търговеца от ирански произход Реза Зараб, който има и турско гражданство, съден в САЩ за конспирация с цел извършване на незаконни транзакции през американски банки в интерес на иранското правителство и на други ирански институции. Разследването породи напрежение между Анкара и Вашингтон.", "date": "2017.09.07", "title": "САЩ обвиниха бивш турски министър за избягване на санкциите срещу Иран"}
{"url": "http://www.dnevnik.bg/skorost/koli_v_kadur/2017/09/07/3037467_fotogaleriia_konceptualno_mini_subra_sustezatelniia/", "text": "Концептуален модел, вдъхновен от легендарните успехи в моторните спортове на \"Мини\" в рали \"Монте Карло\" преди точно 50 години, ще представи британската марка на автосалона във Франкфурт. Всеки детайл от колата излъчва спортен дух, събран в компактни пропорции.", "date": "2017.09.07", "title": "Фотогалерия: Концептуално \"Мини\" събра състезателния дух в компактни пропорции"}
{"url": "http://www.dnevnik.bg/sport/2017/09/07/3037586_sirakov_ne_moje_da_e_sluchaino_che_vsichki_otbori/", "text": "Бившият футболист и спортен директор на \"Левски\" Наско Сираков заяви, че забелязва тенденция на съдийска подкрепа към \"Лудогорец\". Според него не може да е случайност, че всички отбори се оплакват от реферите, когато играят срещу шампионите. \"Винаги когато някой отбор понадигне глава и е готов да съперничи или да оспори превъзходството на \"Луогорец\" в последните години, му биват подрязвани крилата. Поне това е тенденцията, която аз забелязвам. И мога да извадя сто примера\", заяви Сираков в \"Тази сутрин\" по Би Ти Ви.  Най-добрият голмайстор в историята на \"Левски\" изрази огромно възмущение от съдийството на вчерашния мач на сините с \"Лудогорец\" (0:0). По думите му само до 20-ата минута е имало \"три безумни съдийски грешки\" в ущърб на столичани. Според него са били спестени задължителни жълти картони на Абел Анисе за игра с ръка в наказателното поле на \"Левски\" и на Светослав Дяков за спиране на контраатака, както и категоричен червен картон на Натанаел. В рамките на секунда бразилецът удари два пъти в лицето Антонио Вутов - първо с лакът, а след това с юмрук. \"Оттам нататък вече няма смисъл да се обсъжда какво се е случило и как е било съдийство в останалите 60 - 70 минути\", каза Сираков. Попитан дали това е целенасочено, той отговори: \"Не казвам нищо. Казвам това, което видях. Но това са неща, които влияят изключително много на българския футбол. А и забелязвам, което е най-страшното, че в последните години това е тенденция в мачовете с \"Лудогорец\".\" \"Лудогорец\" никога не се е оплаквал от съдиите в тези дербита. То не бяха мачове с \"Левски\", с ЦСКА, финали за купи, финали за суперкупи... Всички отбори пропищяха от съдиите. Това не може да бъде случайно\", допълни Сираков. Въпреки това той се изказа положително за главния съдия Никола Попов. \"Ако ме бяха попитали преди мача кой съдия трябва да свири, щях да кажа Никола Попов. Смятам, че в момента той е най-добрият и според мен има едно изключително силно качество - неподкупен е.\" Сираков каза още, че \"Левски\" започва да надига глава. Според него отборът не е \"в това състояние, в което трябва да бъде\", но се забелязват \"изключително много положителни неща\". Бившият спортен директор допълни, че е много доволен от случващото се на \"Герена\" и застава твърдо зад собственика Спас Русев. Той заяви, че подкрепя абсолютно всички решения на ръководството и подчерта, че не му е предлаган пост в клуба.", "date": "2017.09.07", "title": "Сираков: Не може да е случайно, че всички отбори пропищяха срещу \"Лудогорец\""}
{"url": "http://www.dnevnik.bg/bulgaria/2017/09/07/3037590_goranov_ne_vidia_zakonovi_narusheniia_ot_strana_na/", "text": "От изпратената позиция на Калин Митрев до правителството не се вижда да има нарушения на българското законодателство. Това заяви финансовият министър Владислав Горанов след заседанието на Министерския съвет, съобщава \"Фокус\". Името на българския представител в Европейската банка за възстановяване и развитие беше посочено в разследване на лондонския в. \"Гардиън\", че е  част от мащабна тайна схема , с която властите в Азербайджан са плащали на политици и журналисти в лобистка кампания за отклоняване на критиките срещу управлението на президента Илхам Алиев. Схемата беше наречена условно \"Азербайджанска пералня\". Финансовият министър каза още, че се изчаква официалната позиция на банката до българското правителство, за да се оформи окончателното му решение. Той добави, че кабинетът няма как да уволни Митрев от поста му, тъй като той не е негов служител. \"Той е номиниран от България като директор в банката и само органите ѝ могат да предприемат съответните действия срещу него. На този етап нашата реакция ще бъде да изпратим официално писмо от правителството до президента на банката Сума Чакрабарти, в което да поискаме позицията им\", заяви Горанов.", "date": "2017.09.07", "title": "Горанов не видя законови нарушения от страна на Калин Митрев"}
{"url": "http://www.dnevnik.bg/bulgaria/2017/09/07/3037601_poruchkata_za_nov_sait_za_predsedatelstvoto_na_es_e/", "text": "Обществената поръчка за нов сайт на българското председателство на Съвета на Европейския съюз 2018 е прекратена от министерството на Лиляна Павлова, защото нито една от трите фирми кандидати не притежавала необходимия опит. Поръчката, която беше с прогнозна стойност 70 000 лв., е прекратена на 4 септември. Освен изработване, дизайн и техническа поддръжка на интернет сайт и мобилно приложение, бъдещият сайт трябваше да дава възможност за стрийминг на видео в реално време. Подалите документи кандидати – \"Стратегма\" ООД, \"Агенция Дизайн БГ\" ЕООД и \"Информационно обслужване\" АД, не отговаряли на изискванията според доклада на комисията. Комисията е поискала веднъж допълнителни документи, като те не са представени от \"Агенция Дизайн БГ\" ЕООД. Другите два кандидата са ги представили, но не са удовлетворили изискванията на комисията. Новата страница на българското председателство на Съвета на ЕС 2018 трябваше да стартира най-късно на 1 декември 2017 г. и да е на четири езика – български, английски, френски и немски. Освен това трябваше да е съобразена с нуждите на хората с увреждания. Сайтът трябва да е основният източник на информация за българското председателство, като на него ще се публикува и календар с подробности за всички събития. От документацията към обществената поръчка се разбираше още, че сайтът на председателството трябва да има възможност да поеме влизането на около 10 000 потребители едновременно. Очаква се скоро да бъде обявена нова процедура за обновяване на интернет портала на българското председателство на Съвета на ЕС 2018 г.", "date": "2017.09.07", "title": "Поръчката за нов сайт за председателството на ЕС е прекратена"}
{"url": "http://www.dnevnik.bg/razvlechenie/2017/09/07/3037574_madona_se_mesti_v_lisabon_-_novata_ljubima_destinaciia/", "text": "Отскоро Лисабон има нова гражданка - Мадона - която не спира да се възхищава на португалската столица в социалните мрежи. Според местни медии поп звездата е закупила имение - паметник на културатаq в близките до града възвишения Синтра на стойност 9 млн. долара. В неделя певицата се похвали с гледка от новата си кухня. Вестниците спекулират, че става дума за Кинта дел Релохио, минизамък в мавритански стил, построен през 1865 г. от архитекта Антонио Мануел де Фонсека. Четириетажната сграда има четири спални и седем бани и понастоящем се нуждае от сериозен ремонт, съобщава \"Варайъти\". Тя обаче все още е обявена за продан от агенция Engel&Volkers. Смята се, че Мадона сменя адреса си, защото 11-годишният й син Дейвид Банда е постъпил в детско-юношеската академията на футболния клуб \"Бенфика\". Певицата - която възкликна онлайн, че енергията на Португалия е много вдъхновяваща - е поредната звезда, купила къща в Лисабон за последната година, отбелязва \"Ройтерс\". Сред звездните й съграждани са американския актьор Майкъл Фасбендър и италианската му колежка Моника Белучи. Едновременно с това в сряда Португалия бе обявена за най-добрата европейска дестинация, в която да се преместиш, както и градът с най-добро качество на живот за чужденци. Проучването е на социалната мрежа за хора, живеещи извън родните си държави InterNations.", "date": "2017.09.07", "title": "Мадона се мести в Лисабон - новата любима дестинация на звездите"}
{"url": "http://www.dnevnik.bg/photos/2017/09/07/3037484_fotogaleriia_kogato_omrazata_mejdu_susedi_prerasne_vuv/", "text": "Хиляди туристи се стекоха в южния испански град База, за да участват във фестивала \"Какаморас\". \"Каскаморас\" е посветен на Дева Мария от Пиедад, но преминава по начин, далеч от представите за религиозен фестивал. Облечени като шутове (cascamoras, откъдето идва и името на фестивала) омазани в грес, участниците се включват в символична борба за статуята на светицата.", "date": "2017.09.07", "title": "Фотогалерия: Когато омразата между съседи прерасне във фиеста"}
{"url": "http://www.dnevnik.bg/analizi/2017/09/07/3037636_niakoi_da_ni_e_prinudil_da_vlizame_v_es/", "text": "Старата дилема между равенство и свобода, която изучават още в първата година на политологията, днес раздира Европейския съюз. От една страна, кипи битка за равенство между бедни и богати в съюза. Като се започне от  кохезионните фондове , които имат за цел изравняване на регионалните различия. Като се мине през идеите за паневропейска минимална заплата и неотдавнашните страсти около предполагаемото нееднакво качество на  продуктите в търговските вериги на изток и запад . И се стигне до последната гражданска инициатива на унгарската крайнодясна партия  \"Йоббик\" , подкрепена от нашето ВМРО, за Доходен съюз (Wage Union), тоест равно заплащане за равна работа където и да се намираш. Ни повече, ни по-малко. Това, впрочем, щяло да спре изтичането на хора към страните с по-високо заплащане и съответно да предотврати демографската катастрофа, която традиционно мъчи патриотите. Парадоксът Само че вижте сега парадокс. Същите тези горди източноевропейци - споменахме Унгария и България, но трябва да добавим и Полша, Словакия, Чехия, Румъния - се възмутиха дружно от искането на френския президент Макрон  командированите шофьори  да получават за престоя си в Западна Европа толкова пари, колкото взимат колегите им там. Това противоречало на свободата, на движението, на избора, на инициативата. Слушахме редови тираджии, които ни обясняваха колко ще е лошо да им се плаща повече, защото фирмите на началниците им щели да фалират и те - не дай си боже - щели да бъдат принудени да работят за западноевропейските им конкуренти. Подобна е реакцията и към идеите за  данъчна хармонизация , за която отново французите най-много натискат. Нали конкурентното ни предимство е да сме \"чийп\" - борим се за свободата да подбиваме цените на конкуренцията, живеейки същевременно в кочина. И неолиберали, и крайнодесни, пък и псевдолевите социалисти посрещат по този начин и всякакъв намек за регулации от екологическо естество например. От замърсяващите \"Марици\" до \"Натура 2000\" около Калиакра, която не позволява на определени бизнесмени да застроят закупените от тях терени, както са си го намислили. Какво точно искаме? На пръв поглед дилемата е класическа - ляво срещу дясно. На втори обаче нещата са доста объркани. Какво точно искаме, когато настояваме за равни заплати: да вдигнат източните (ляво) или да свалят западните (дясно). Същото е с данъците: по-високи на изток или по-ниски на запад? Подобно объркване цари и около темата за свободата: икономическата свобода да печелиш безогледно ни се сервира като национален суверенитет, тоест свободата гордо да се репчим на европейците, които, виждаш ли, ни налагат да си пазим здравето или природата. Разбира се, във всяка реална политическа общност  балансът между свобода и равенство  е резултат от договаряне и битки, като в едни периоди надделява едното, в други - другото начало. Няма как утре минималната ни заплата от двеста и нещо евро да се изравни с почти две хилядите в Люксембург. Справедливо ли е неравенството? Ами не е. Разликите вътре в съюза са толкова големи, толкова трудно преодолими, че чак те избива на екзистенциални мисли - защо трябваше да се родя латвиец, румънец, българин Проблемът е в това, че за разлика от националните държави ЕС няма централно управление; няма сила, която да извърши някое от нещата, които ни се струват правилни - например да премести едни пари от Люксембург към Вилнюс, да вдигне корпоративния данък в Ирландия, да закрие голфовете в България. Просто не сме делегирали това право на някакъв орган и колкото и да се сърдим на \"евробюрократите\", че нищо не правят, вината си е в нас, защото не сме поискали европейско правителство. В идеалния случай Европа е пространство от друг тип и в идеалния случай участниците в него са мотивирани от ценности, които се рационализират в договори и правни норми. Думата \"клуб\", която се използва за ЕС, казва именно това - членуват онези, които искат да спазват принципите му. Какви са тези принципи ли? Ами смятаме, че не бива да губим ориентира на равенството, за разлика от САЩ например. Не приемаме да се ограничава  свободата на движение , затова и се разделяме с Обединеното кралство. И не на последно място: вярваме, че трябва да има солидарност. Само че човешките ценности предполагат симетрия и ако само богатите проявяват солидарност, а бедните отказват да приемат квоти от по няколко хиляди бежанци, клубът се превръща в нещо друго, в един вид супермаркет, откъдето си взимаш онова, което ти трябва  (по думите на Макрон ). Но ценностната мотивация е точно обратното на супермаркета: някои неща просто не подлежат на пазарлък - и толкова. Няма как да откажеш санкциите срещу Русия вчера и срещу Турция утре. Същото е с човешките права, с природата, със смъртното наказание. Членството в ЕС не е задължително, то се крепи единствено на принципи, които в тази модерна общност се оказват много по-важни, отколкото в старите империи, защото заменят политическата принуда отгоре. Днес обаче май вървим в обратната посока. Единият призовава за равенство при Е-тата в консервите, другият настоява да плаща на командированите работници според \"страната на произход\", третият жонглира с цифри за това колко несправедливо е разпределена екологическата тежест в различните страни членки. Няма император, който да сложи точка и да нареди какво да правим. И така какофонията ни опиянява, а дигиталното ехо я усилва направо до крясък.", "date": "2017.09.07", "title": "Някой да ни е принудил да влизаме в ЕС?"}
{"url": "http://www.dnevnik.bg/skorost/2017/09/07/3037678_komisiiata_za_zashtita_na_potrebitelite_otkri/", "text": "Комисията за защита на потребителите извършва анализ на общите условия на автомобилните застраховки, като вече са открити и първите нарушения, съобщи по БНР председателят на КЗП Димитър Маргаритов. Той допълни, че един от очерталите се проблеми е неоснователният според Комисията опит на застрахователите да се освободят от отговорност при кражба на лекия автомобил, ако талонът за него е бил вътре. \"Кодексът за застраховането обаче съвсем категорично и изчерпателно изброява случаите, в които застрахователят може да се освободи от отговорност, подчерта председателят. Мисля, че както с повечето икономически оператори, при които до момента сме откривали неравноправни клаузи в общите условия, така и тук ще успеем да изчистим нарушенията и това ще е от полза за потребителите\", добави Маргаритов.", "date": "2017.09.07", "title": "Комисията за защита на потребителите откри нарушения при автомобилните застраховки"}
{"url": "http://www.dnevnik.bg/sviat/2017/09/07/3037565_feisbuk_profili_ot_rusiia_sa_proveli_v_sasht/", "text": "Близо 100 000 долара са били похарчени за реклами във \"Фейсбук\" от операция, свързана с фалшиви профили и страници, вероятно действащи от Русия за около две години. Това обяви компанията, притежаваща социалната мрежа,  в съобщение в сряда . Кампанията е действала между юни 2015 г. и май тази година. Близо 3000 реклами и 470 \"неавтентични\", свързани помежду си профила са разпространявали поляризиращи възгледи по теми като имиграция, расови въпроси и правата на ЛГБТ общността. Отделно 50 000 са били заделени за 2200 реклами с \"потенциален политически заряд\", които вероятно са били създадени в Русия, гласи публикацията на \"Фейсбук\". Дори с тези действия да не са били нарушени никакви закони, \"Фейсбук\" обяви, че закрива 470-те профила и страници, свързани с рекламите, тъй като те са били разрез с изискванията на социалната мрежа за автентичност. Имената на страниците не се съобщават, но някои от тях съдържат думи като \"бежанец\" и \"патриот\". Според компанията   между закупените от \"руснаци\" реклами и конкретна президентска кампания.  , свързано с колебаещите се щати, от които зависеше в голяма степен победата на Тръмп - повечето са с  . Около една четвърт от тях обаче са таргетирани към  , като подобна тенденция се наблюдава повече през 2015 г., отколкото през миналата. В предишното си изявление по темата \"Фейсбук\" каза на журналистите и че няма никакви доказателства, че руски официални лица купували реклами, свързани с изборите, които да се показват в социалната мрежа. През последните месеци компанията също така  пусна инструмент  за откриване на фалшиви новини, даде  инструкции за борба с тях  и започна кампания срещу фалшивите профили, използвани за пропагандни цели. Според публикация на \"Вашингтон пост\" обаче става дума за много по-голям брой профили и страници - около 500 000 - а в малка част Хилъри Клинтън и Доналд Тръмп се споменават директно. Изданието цитира свои източници, работещи за социалната мрежа. Връзка с \"руското разследване\"  Социалната мрежа вече е информирала и комисиите по разузнаването както в Камарата на представителите, така и в Сената за случая, твърди запознат със ситуацията източник. И двете комисии продължават с разследването на предполагаемата  руска намеса в изборите  през 2016 г., включително на потенциалното съглашателство между предизборния щаб на президента Доналд Тръмп и Москва. Адам Шиф, който е най-високопоставеният демократ в комисията към долната камара, каза, че информацията от \"Фейсбук\" е \"много смущаваща и все пак напълно съответства на разсекретената оценка на разузнавателната общност\". Шиф има предвид данните от края на 2016 г. за руската намеса в американските избори. \"Силно се интересуваме от начина, по който Русия използва социалните медии, както от употребата на ботове, така и на тролове за разпространяване на дезинформация и пропаганда, включително чрез използването на платени реклами\", каза още той. Данните за случая са предоставени и на  Робърт Мюлър  - прокурорът, ръководещ  \"руското разследване\"  - чийто екип обаче отказва да коментира случая. В офиса му са били изпратени копия на рекламите и данни за купувачите им. Фабриката за тролове Според служител на \"Фейсбук\" съществуват и връзки между рекламите и известна \"фабрика за тролове\" в Санкт Петербург. Те обаче не могат да получат \"независимо потвърждение\". Източник на \"Вашингтон пост\" конкретно говори за връзката между някои от рекламите и \"Агенцията за интернет изследвания\". Въпросната компания е наследник на свързваната с \"главния готвач на Путин\" Евгений Пригожин  \"фабрика\"  (и впоследствие медийна империя), споменавана в публично известната част на доклада на американските разузнавателни служби за намесата на Русия в президентските избори. \"Сивата зона\" Според американското законодателство чужди граждани и организации нямат право с финансови средства пряко да агитират за избирането или поражението на даден кандидат. Реклами, които споменават даден кандидат, но не и изрично дали трябва да бъде избран или победен, попадат в \"сивата зона\" и могат да създадат правен казус. Елън Уайнтроб от федералната избирателна комисия на САЩ отказа да коментира конкретните реклами, тъй като няма право да обсъжда въпроси, които могат да станат предмет на работата на институцията ѝ. Тя обаче каза, че американските гласоподаватели заслужават да знаят откъде идват рекламите и с какви средства са платени. \"Незаконно е чужди граждани да харчат пари във връзка с федерални, щатски или местни избори, пряко или непряко.\" Компанията - собственик на най-голямата социална мрежа, отказа да публикува самите реклами. По принцип \"Фейсбук\" \"пази в тайна таргетираните политическите реклами, насърчавайки престъпници\", написа Пиер Омидяр, създателят на \"Ибей\", съфинансирал създаването на медийната организация The Intercept. \"Не виждам как това може да е законно.\" Съобщението на \"Фейсбук\" обаче може да е първият случай, в който частна компания е посочила открито, че е получила руски пари, свързани с американските избори, каза Брендан Фишър, програмен директор в неправителствената организация Campaign Legal Center. \"Който и да е предоставил помощ на Русия в купуването на тези реклами във \"Фейсбук\", е вероятно да е нарушил закона\", каза още той за \"Ройтерс\", добавяйки, че компанията ще е длъжна на действа, ако в бъдеще разбере, че се извършва подобна дейност. Същевременно сумата, за която говори компанията, е пренебрежима част от близо 1 милиарда долара, общо изхарчени за политически реклами по време на кандидатпрезидентската кампания.", "date": "2017.09.07", "title": "\"Фейсбук\": Профили от Русия са провели в САЩ политическа рекламна кампания за 100 000 долара"}
{"url": "http://www.dnevnik.bg/bulgaria/2017/09/07/3037686_iztochnata_chast_na_okolovrustnoto_shose_v_sofiia_i/", "text": "Част от Околовръстното шосе на София и изхода за Перник през кв. \"Владая\" ще бъдат ремонтирани. Това обяви министърът на регионалното развитие и благоустройството Николай Нанков след днешното заседание на Министерския съвет, съобщава \"Фокус\". Той уточни, че ще се ремонтира източната част на Околовръстното шосе. Дейностите ще обхванат отсечката между бул. \"Ботевградско шосе\" и магистрала \"Тракия\". \"Там има по три ленти за движение, с по една аварийна. Участъкът е изключително лош и тежък\", подчерта Нанков. Министърът добави, че ще се ремонтира и изходът на София в посока Перник – от кв. \"Княжево\", през Владая до пътния възел на автомагистрала \"Люлин\" преди Перник. По думите му там е предвидена пълна рехабилитация на пътя, изграждане на светофари за реверсивно движение в пиковите часове. Предвидено е вечер в посока Перник и сутрин в посока София да има по две ленти. Така щяло да се организира движението и през петъците и неделите. Нанков каза още, че най-вероятно ще бъдат заделени пари и за ремонт на отсечката между Варна и Златни пясъци. Той допълни, че ще бъдат инвестирани средства и във всички останали пътни отсечки, приоритетно в Северна България, които имат неотложната нужда от ремонт. Регионалният министър обяви, че правителството е решило да отпусне допълнителни 100 млн. лв. за ремонт на републиканските пътища в страната.", "date": "2017.09.07", "title": "Източната част на Околовръстното шосе в София и изходът за Перник ще бъдат ремонтирани"}
{"url": "http://www.dnevnik.bg/biznes/2017/09/07/3037683_rabotodatelite_pak_iskat_otmiana_na_nadbavkite_za_staj/", "text": "Национално представителните работодателски организации настояват за частния сектор да бъдат отменени като незаконни надбавките към заплатата, които зависят единствено от прослужените години. Причината е, че такава надбавка не е предвидена в Кодекса на труда, а само в наредба на Министерския съвет. Четирите съюза - Асоциацията на индустриалния капитал, Конфедерацията на работодателите и индустриалците, стопанската камара и търговско-промишлената палата, апелират официално за това с писмо до президента, Народното събрание, Министерския съвет, Върховния административен съд, Върховния касационен съд, омбудсмана, Висшия адвокатски съвет. Надбавките за прослужено време (т. нар. класове) са регламентирани в наредба на Министерския съвет. Според нея за всяка година трудов стаж след първата работникът трябва да получава поне 0.6% от заплатата си. В писмото си работодателските съюзи се позовават на конституцията, според която работниците имат право на възнаграждения за труда си по ред, определен със закон, а не с наредба. Те припомнят позицията си, че трудовото законодателство е остаряло, а надбавката е в полза на по-дълго работилите, което не винаги отчита личния принос на конкретния човек. \"В зависимост от различията в характера и организацията на труда и персоналните способности и мотивация разликите в постигнатите индивидуални трудови резултати от младите и от дългогодишни работници и служители могат да бъдат значителни В редица случаи те не зависят пряко от разликата в придобития професионален стаж и трудов опит. Съответно за немалка част от икономическите дейности заемани длъжности, професии и специалности дългогодишният трудов стаж и професионален опит могат да се окажат недостатъчни, за да компенсират интереса, трудовата мотивация, енергията, иновативността и производителността, характерни за началото на трудовата кариера на младите работници и служители\", пишат работодателските съюзи. ", "date": "2017.09.07", "title": "Работодателите пак искат отмяна на надбавките за стаж, били незаконни"}
{"url": "http://www.dnevnik.bg/regioni/2017/09/07/3037693_lazar_vlaikov_e_zadurjan_i_obvinen_zaradi_ubiistvoto/", "text": "Окръжната прокуратура в Пазарджик повдигна обвинение на Лазар Влайков,  с чийто пистолет на 31 август бе убит човек в село Виноградец . Влайков е задържан за 72 часа, съобщиха от пресцентъра на прокуратурата. Той е обвинен за това, че не е взел необходимите мерки за сигурност и е предоставил огнестрелното си оръжие на ненавършил пълнолетие човек, вследствие от което е настъпила смърт на един човек. Ако се стигне до съд и той бъде признат за виновен по тези обвинения, законът предвижда наказание лишаване от свобода от 3 до 10 години, а в особено тежки случаи - от 5 до 15 години. \"Влайков не е взел необходимите мерки за сигурност при държане на огнестрелно оръжие, в резултат на което е причинена смърт на едно лице. Това на практика е непредумишлено убийство\", заяви на пресконференция в Пазарджик днес говорителят на главния прокурор Румяна Арнаудова, циитирана от агенция \"Фокус\".  Утре (8 септември) прокуратурата ще внесе в съда искане на Влайков да бъде наложена постоянна мярка за неотклонение \"задържане под стража\". По-рано днес Лазар Влайков бе  освободен като председател на общинския съвет  в Септември. Влайков веднъж бе арестуван за 24 часа непосредствено след убийството, което според разследващите е извършено неволно, след като пистолетът му е попаднал в ръцете на 6-годишно момче по време на празненство. Тогава обаче прокуратурата не му повдигна обвинение и не поиска постоянния му арест и Влайков бе освободен след изтичане на 24 часа. След това обаче  дъщерята на жертвата разказа пред Би Ти Ви, че е била в заведението  по време на инцидента, усъмни се, че не е стреляло детето, а именно Влайков, и разказа, че непосредствено след инцидента той е потърсил районния прокурор на Пазарджик, който му е приятел. Това стана причина главният прокурор Сотир Цацаров да разпореди разследването да бъде преместено и  да се наблюдава от пловдивски обвинители . Днес Румяна Арнаудова съобщи, че изисканите след убийството разпечатки на телефоните не показват да е имало комуникация между Лазар Влайков и районния прокурор на Пазарджик Георги Кацаров след инцидента. Назначена е експертиза, която ще бъде извършена в Научноизследователския институт по криминалистика към МВР и която следва да установи дали двамата са се свързали по интернет. Изискани са и разпечатки на телефоните на останалите присъствали на празненството на 31 август - общо 12 души. Все още не са готови резултатите от останалите пет експертизи, включително ДНК-експертизата и тази за наличие на барутни частици по ръцете на Лазар Влайков, починалия и детето. Шестгодишното момче, което се смята, че е произвело изстрела вече е било разпитано в т.нар. \"синя стая\" и в присъствието на съдия и психолог.", "date": "2017.09.07", "title": "Лазар Влайков е задържан и обвинен заради убийството във Виноградец, приписвано на 6-годишно дете (обновена)"}
{"url": "http://www.dnevnik.bg/sport/2017/09/07/3037680_svetovna_kvalifikaciia_v_afrika_shte_bude_preigrana/", "text": "Световната футболна квалификация между Южна Африка и Сенегал, която се игра през ноември миналата година, ще бъде преиграна. Решението беше взето от ФИФА, след като главният съдия на мача Джоузеф Лампти загуби обжалването срещу наложеното му доживотно наказание. Двубоят се игра в Южна Африка и беше спечелен от домакините с 2:1. Те поведоха с 2:0 след два скандални гола в края на първото полувреме. Лампти първо отсъди дузпа за несъществуваща игра с ръка, от която падна първото попадение. След това ганаецът позволи бързо изпълнение на свободен удар, докато нареждаше на сенегалците да се оттеглят от топката, а южноафриканците се възползваха и вкараха втори гол. Първоначално правата на рефера бяха спрени за три месеца от Африканската футболна конфедерация (КАФ). Това беше второ подобно наказание за Лампти, който през 2010 г. е изваден от футбола за шест месеца, след като зачита нередовен гол в мач от Шампионската лига на Африка. През март ФИФА реши да наложи доживотно наказание на Лампти, след като реферът призна, че преднамерено е манипулирал изхода на двубоя между Южна Африка и Сенегал. От световната централа обаче не обясниха как се е стигнало до уреждането на мача. Ръководителите в Южна Африка отрекоха да имат нещо общо. Лампти пък обжалва доживотното си наказание пред спортния арбитражен съд в Лозана, който наскоро потвърди решението на ФИФА. \"Мачът ще бъде преигран в паузата за международни срещи през ноември. Решението влиза в сила с незабавен ефект, но подлежи на потвърждение от организационния комитета за турнирите на ФИФА, който ще проведе заседание на 14 септември\", обяви днес световната футболна федерация.  След анулирането на резултата южноафриканците остават с актив от една точка и са последни в група D. Сенегал е на трета позиция с пет точки. Буркина Фасо и Кабо Верде разделят първото място с по шесто точки от четири мача. Футболните ръководители в Южна Африка обявиха, че ще търсят начин да обжалват решението на ФИФА. Според тях подобно преиграване създава опасен прецедент и не трябва да се допуска. \"Какво ще стане, ако започваме да преиграваме мачове за всяка съдийска грешка? Този съдия е назначен от ФИФА, това е официален мач на ФИФА. Те трябва да се оправят със съдиите си. Ние нито сме организирали този мач, нито сме назначавали този съдия\", заяви президентът на южонафриканската футболна федерация Дани Джордаан. \"Нашата позиция е, че това, което отсъди съдията, е финалното решение. Реферите правят толкова много грешки. Марадона вкара гол с ръка и след това стана световен шампион. Анри игра с ръка и класира Франция за световното през 2010 г.\", допълни той.", "date": "2017.09.07", "title": "Световна квалификация в Африка ще бъде преиграна заради съдията"}
{"url": "http://www.dnevnik.bg/photos/snimka_na_denia/2017/09/07/3037563_snimka_na_denia_princ_djordj_na_uchilishte/", "text": "                        4-годишният принц Джордж, трети по линията за британския трон, пристигна за първия си учебен ден в подготвителното училище \"Томас Батърсий\". Като баща си Уилям и чичо си принц Хари малкият престолонаследник започва образованието си отрано.", "date": "2017.09.07", "title": "Снимка на деня: Принц Джордж на училище"}
{"url": "http://www.dnevnik.bg/sviat/2017/09/07/3037718_pokolenieto_jutyoia_shte_reshi_izborite_v_norvegiia/", "text": "Ключовата роля в норвежките избори идната седмица ще изиграят младите хора, които терористичното нападение на Андерш Брейвик ужаси и тласна към политиката. През 2011 г.  Брейвик  изби осем души с бомба в центъра на Осло и застреля 69 други в младежки лагер на Партията на труда на остров Ютьоя. Това мотивира цяло поколение младежи – тогава деца и юноши – да влязат в традиционната политика, за да се борят с  ксенофобските и антимюсюлманските  му възгледи. Сега данните показват, че е по-вероятно тези хора да гласуват. \"Тогава се почувствах толкова безсилна. Това е начинът да се боря\", казва пред агенция \"Ройтерс\" 21-годишната Аня Ариел Тьорнес Бреке, която се е присъединила към младежкото крило на Партията на труда седмици след нападението. Сега тя е генерален секретар на младежката организация на крайнолявата Червена партия. Тази политическа сила може да реши кой ще дойде на власт след вота в понеделник. Консерваторите на премиера  Ерна Солберг  са рамо до рамо с опозицията, водена от Партията на труда. А младите се интересуват повече от средния норвежец от образованието и климата, особено в контекста на добива на петрол и газ. Поколението Ютьоя Политологът, изковал този термин, е Йоханес Берг от Института за социални изследвания в Осло. Според изследването му, публикувано в книгата \"Вотът и гласуващите\", през 2013 г. 13.8% от хората, които гласуват за пръв път, са били част от партия на фона на 6% от 2009 г. Но активността им засяга целия политически спектър, а не само пострадалата от  атаката на Брейвик  партия. \"Веднага след атаката младите членове на Партията на труда скочиха, но същото се случи и с консерваторите. Нападенията бяха насочени срещу норвежката демокрация, не срещу една партия\", обяснява Берг. Според него в дългосрочен план ефектът ще бъде добър и ще гарантира обновлението на демокрацията. \"Започнат ли да гласуват като млади, хората продължават и по-късно в живота.\" Зелена Норвегия Бъдещето на петролната индустрия е ключов въпрос. Малката, но растяща Зелена партия, която иска да спре изследванията и да намали производството на петрол в идните 15 години, може да се окаже важен играч в коалиционните преговори. \"Трябва да превърнем Норвегия от петролна нация в природна нация\", казва пред \"Ройтерс\" 17-годишната студента Сигне Дал, която се колебае между Зелените и Червената партия.", "date": "2017.09.07", "title": "\"Поколението Ютьоя\" ще реши изборите в Норвегия"}
{"url": "http://www.dnevnik.bg/skorost/2017/09/07/3037730_iaguar_i-taip_ziro_koncept_-_retro_otvun_revoljucionen/", "text": "Подразделението на класически модели на \"Ягуар Ленд Роувър\" избра изложение в Лондон, за да покаже версия на класиката \"И-Тайп\" от 60-те с революционно електрическо задвижване. Оригиналът, лансиран през 1961 година, е обявяван в не един конкурс за най-добре изглеждащия автомобил на всички времена. Под предния капак на концептуалния \"Ягуар И-Тайп Зиро концепт\" вместо 3.8- или 4.2-литров шестцилиндров бензинов двигател кротува електромотор от най-ново поколение. Той е с мощност 295 конски сили и гарантира ускорение до 100 км/ч за 5.5 секунди, което е с цели 2.2 секунди по-бързо от бензиновия оригинал. С един заряд на литиево-йонната батерия, която е с капацитет 40 киловата, \"Ягуар И-Тайп Зиро концепт\" изминава около 270 километра при нормална експлоатация. Любопитното в случая е, че за основа на електромобила е използван сериен автомобил, който е обновен, но с всички оригинални части. Това е и наложило известни ограничения в бързината на колата. Изцяло нови освен мотора и батерията са още фаровете, мултимедийната система и дигиталното приборно табло. Любопитна подробност е, че новата версия на колата тежи с 46 килограма по-малко, отколкото оригиналът с бензинов двигател.", "date": "2017.09.07", "title": "\"Ягуар И-Тайп Зиро концепт\" - ретро отвън, революционен отвътре"}
{"url": "http://www.dnevnik.bg/bulgaria/2017/09/07/3037732_kabinetut_planira_da_uvelichi_praga_za_detskite/", "text": "При съставянето на държавния бюджет за 2018 г. ще се търсят възможности подоходният критерий за семейните помощи за деца да бъде увеличен, съобщи министърът на труда и социалната политика Бисер Петков по време на заседанието на парламентарната социална комисия, предаде БТА. По думите му това е необходимо, защото доходният критерий трябва да се съобрази с очакваното увеличение на минималната заплата от 460 на 510 лева от 1 януари. Сега прагът е 400 лева, а според министерството трябва да се изравни кс минималната заплата. Ще се търсят и възможности за увеличение и на самите семейни помощи за деца. В края на август в нито една икономическа дейност няма договорени минимални осигурителни прагове, каза в отговор на въпрос Петков и припомни отказа на работодателите за втора година поред да участват в договарянето. Предстои да се вземе решение дали да има административно завишаване на сегашните нива, или те да бъдат запазени. Петков възнамерява да постави въпроса за необходимостта от минималните осигурителни прагове на обществена дискусия, за да се претеглят всички \"за\" и \"против\", защото е явно, че процесът е блокиран за втора година и не може така да се остави. Според министъра стоят въпросите, ако отпаднат минималните осигурителни доходи, какво става със сектори, в които има сивота, както и доколко съществуването на минималните осигурителни прагове наистина води до изсветляване на икономиката или функцията им е изчерпана. Над 230 млн. лв. са заделени по линия на оперативната програма \"Човешки ресурси\" за борба с младежката безработица, съобщи министърът в отговор на въпрос. Парите са за дейностите, насочени към обучение, наставничество на работното място, повишаване на професионалните умения. Другата насока, в която са фокусирани тези схеми, е активиране на младежите, които нито работят, нито учат. Очаква се около 30 000 младежи да получат работа с помощта на програмата като целта е устойчива заетост.", "date": "2017.09.07", "title": "Кабинетът планира да увеличи прага за детските надбавки"}
{"url": "http://www.dnevnik.bg/video/2017/09/07/3037733_video_kakvo_ostana_na_ostrov_barbuda_sled_uragana_irma/", "text": "Малкият карибски остров Барбуда беше почти напълно унищожен от урагана \"Ирма\", който премина през региона. Около половината от 1800 души, които живеят там, са бездомни. По деветдесет процента от сградите има щети, а много от тях са напълно разрушени. \"Долетяхме до Барбуда и видяхме пълна разруха. Това беше едно от най-емоционално болезнените изживявания, които съм имал\", каза премиерът на държавата от два острова Антигуа и Барбуда за Би Би Си. Според него ще минат месеци или дори години, преди ситуацията на острова да се нормализира.", "date": "2017.09.07", "title": null}
{"url": "http://www.dnevnik.bg/sviat/2017/09/07/3037729_es_udulji_s_6_meseca_sankciite_sreshtu_lica_i_firmi_ot/", "text": "Страните от Европейския съюз се договориха в сряда да бъдат удължени с 6 месеца санкциите срещу 149 физически лица и 38 фирми и организации от Русия заради ролята им в насилието в Източна Украйна. Според \"Ройтерс\" това е станало на седмичната среща в Брюксел на постоянните представители на страните членки. Формалното решение ще бъде взето на 14 септември. Така черният списък, на базата на който се забранява достъп и блокират активи, ще действа до март 2018 г., т.е. четири години след като Русия анексира украинския полуостров Крим. Това действие на Москва не е признато от почти никого по света и е обявено за незаконно, но управляващите казват, че никога няма да върнат полуострова, защото това е част от Русия. По официални данни в последвалото кръвопролитие в Източна Украйна са загинали над 10 000 души. Списъкът, за който става дума, е отговор на ЕС, различен от икономическите санкции. Те засягат отношенията в енергетиката, отбраната и финансовия сектор и са удължени до януари 2018 г.", "date": "2017.09.07", "title": "ЕС удължи с 6 месеца санкциите срещу лица и фирми от Русия"}
{"url": "http://www.dnevnik.bg/photos/2017/09/07/3037754_snimka_na_denia_tri_uragana_v_edin_kadur/", "text": "Снимка от спътник на американската Агенция за изследване на океаните и атмосферата (NOAA) е уловила три урагана в Мексиканския залив. \"Катя\" е на източните брегове на Мексико. \"Ирма\" прегазва с ветрове до 300 км/ч карибските острови източно от Куба. \"Хосе\" се задава веднага след нея, като на снимката се вижда вдясно в открития Атлантик. Националният център на САЩ за ураганите в момента определя \"Катя\" и \"Хосе\" като урагани от първа категория, но \"Ирма\" продължава да е от максималната пета категория, след като бе определен преди около 48 часа като най-силния, регистриран някога в Атлантическия океан. \"Катя\" се върти почти неподвижно с максимални ветрове от около 130 км/ч, но в мексиканския щат Веракрус е обявено предупреждение за задаващ се ураган с поройни дъждове до 250 литра на кв.м. Ветровете на \"Хосе\" достигат 150 км/ч, но той се намира около 1500 км източно от Малките Антили и бавно се движи на запад с около 30 км/ч. Основното внимание е насочено към \"Ирма\" - ураганът вече предизвика значителни разрушения в район, населен от около 37 милиона души, и в края на седмицата може да достигне щата Флорида, където вече е обявено бедствено положение. Диаметърът на урагана е почти 650 км, което означава, че ако се задържи по тази траектория и запази размерите си, може да покрие целия щат.", "date": "2017.09.07", "title": "Снимка на деня: Три урагана в един кадър"}
{"url": "http://www.dnevnik.bg/bulgaria/2017/09/07/3037740_grajdanska_koaliciia_nastoiava_za_mediina_gramotnost_v/", "text": "Гражданската \"Коалицията за развитие на медийната грамотност на българските деца\" започва изпълнението на проект за развиване на медийната грамотност в училище още от началния курс. Това обявиха от Асоциацията на европейските журналисти – България, която е член на коалицията. В нея влизат още девет неправителствени организации и журналисти. В съобщението е цитирано национално представително изследване на Националния център за безопасен интернет и \"Маркет ЛИНКС\" от края на 2016 г., според което над половината от българските деца не Същото признават и 40% от техните родители. Данните от проучването сочат също, че около 38% от тормоза между деца се извършва онлайн, а през последната година около 20% от българските деца са се срещнали лице в лице с непознат след комуникация онлайн. Според членовете на \"Коалицията за развитие на медийната грамотност на българските деца\" умението да се търси, обобщава, оценява и създава информация е една от ключовите компетентности в днешния свят. Неговата липса се отразява негативно на перспективите за социално и кариерно развитие, а по този начин и върху благосъстоянието на цялото общество. се казва още в разпространеното днес съобщение за началото на работата по проекта. Част от родителите се възприемат като недостатъчно подготвени да ги направляват в огромната и хаотична информационна среда и не участват в изработването на позитивни и безопасни модели за работа с информация в дигиталния век. Това прави ролята на училището изключително важна, но развитието на медийна и дигитално-медийна грамотност у децата не е сред приоритетите в учебното съдържание, програмите и методи на преподаване в българските училища. Целта на \"Коалиция за медийна грамотност на децата\" е по темата, но и да събере и популяризира съществуващите добри практики на отделни училища, преподаватели, образователни институции, организации и медии, насочени към изграждане на базови дигитално-медийни умения у децата от 1 до 4 клас. Тези умения трябва да станат основата, върху която по-нататъшното образование да помогне на учениците да излизат от средното образование с достатъчна медийна грамотност, за да се включат икономиката и обществено-политическите процеси като успешни и активни граждани. Създаването на коалицията ще бъде официално обявено на 11 септември в Центъра за култура и дебат \"Червената къща\" в София, когато ще бъде представена и темата \"Медийно неграмотни в дигиталния век – рисковете пред децата ни\". Освен \"Червената къща\" в коалицията влизат още Институтът за прогресивно образование, сдружението \"Заедно в час, Националната мрежа за децата, Националният център за безопасен интернет и Фондация \"Приложни изследвания и комуникации\" и Асоциация Родители, Образование България 2030, Фондация \"Гласът на децата\" и журналисти.", "date": "2017.09.07", "title": "Гражданска коалиция настоява за медийна грамотност в училище"}
{"url": "http://www.dnevnik.bg/sport/2017/09/07/3037709_lokomotiv_pd_vze_nigeriiski_nacional_i_obiavi_che/", "text": "\"Локомотив\" (Пловдив) привлече нигерийския национал Муса Мохамед под наем от сребърния медалист в Турция \"Истанбул Башакшекир\". От клуба не съобщиха за колко време е преотстъпен 20-годишният футболист, който играе като десен краен защитник.  Муса е световен шампион за юноши до 17 години с Нигерия от 2013 г, като дори е капитан на отбора. След това носи капитанската лента и в младежкия национален тим до 20 години. През 2016 г. дебютира за мъжкия отбор, за който има три мача. След фурора на световното за юноши през 2013 г. Муса е привлечен в академията на шотландския \"Хартс\". Две години по-късно \"Истанбул Башакшехир\" го купува за 300 хиляди евро. През пролетта бранителят играе като преотстъпен в \"Железничар\" (Сараево). \"Смятам, че \"Локомотив\" (Пловдив) е авторитетна институция, в която спокойно могат да влязат реномирани компании и обществени организации, за да можем взаимно да си бъдем полезни. \"Локомотив\" е марка, позната не само в България, а и в Европа\", каза единият от двамата настоящи изпълнителни директори, Кузман Маринков, на пресконференция. Той допълни, че ръководството работи усилено върху намирането на допълнително финансиране, за да бъде модернизирана на клубната база. Шефовете в \"Локомотив\" са провели среща с кмета на Пловдив Иван Тотев, а общината е заявила готовност да предостави терен за нуждите на клуба. Планът е да бъде изградена техническа база за детско-юношеската школа с необходимите игрища и съоръжения.  \"Досега са водени десетки срещи, но мога да кажа, че тази беше много ясна, конкретна и имаше съответния резултат. Уточнихме какви документи трябва да представим, за да кандидатстваме за тези терени. След това документите трябва да бъдат разгледани на сесия на общински съвет\", обясни Маринков.  Той допълни, че се е завърнал в \"Локомотив\" с намерението да управлява клуба \"по законите на страната и наредбите на УЕФА и на ФИФА\". \"Ще създадем и етичен кодекс в клуба, който ще бъде задължителен за изпълнение от всеки, който работи в него\", каза още изпълнителният директор. \"Обърнахме внимание на всичко - на облеклото на служителите, на хигиената, на тренировъчна база, на детско-юношеската школа. Очаквам треньорите да ми дадат в писмен вид и техните желания, за да можем да организираме и оптимизираме нещата. Целта е да се постигне една устойчивост, за да се знае всеки какви права и задължения има\", продължи Маринков. Той допълни, че се обсъжда треньорите от школата на клуба да бъдат пращани на квалификация в европейски клубове. Обмисля се и изграждането на международен отдел в клуба. \"По време на престоя ми в \"Локомотив\" ще действам съзнателно, за да можем да станем клуб с европейски методи. Има капацитет в клуба, но трябва да се добавят още неща.\"", "date": "2017.09.07", "title": "\"Локомотив\" (Пд) взе нигерийски национал и обяви, че преговаря с \"големи световни компании\""}
{"url": "http://www.dnevnik.bg/zdrave/2017/09/07/3037769_amerikanski_ucheni_proveriavat_mogat_li_da_izlekuvat/", "text": "Вирусът, който поразява нервната система на неродените бебета и може да причини малформации и забавяне в развитието им, може също да се окаже и лекът за един от най-страшните и трудно лечими видове заболявания при възрастните - агресивния мозъчен тумор, наречен глиобластома. Това показват ранните лабораторни експерименти на съвместен екип от учени от медицинските университети на Вашингтон и Калифорния, публикувани в журнала Experimental Medicine и цитирани от Би Би Си. Епидемията от  зика избухна в края на 2015 г. в Южна Америка  и бързо  обхвана около 70 държави , причинявайки рязък скок в броя на децата, родени с неврологични увреждания, микроцефалия и синдрома на Гилен-Баре. За здравите възрастни хора, вирусът иначе е безобиден, като предизвиква симптоми като при грип и отминава за около седмица. Експериментите с вируси като възможно лечение за рак не са новост, но за пръв път обект е вирусът зика. Американските учени решили да тестват ефекта на вируса върху глиобластомни туморни клетки, които по принцип много трудно се елиминират, и с изненада установили, че той ги открива и убива. Същото се случило и при опитите с човешка тъкан и с мишки - вирусът атакува директно раковите клетки без да уврежда останалите здрави мозъчни клетки. Има много видове злокачествени образувания в мозъка, но  глиобластомата е сред най-разпространените  и най-трудните за лечение, заради бързата скорост с която се развива и заради разпръскването на раковите клетки из мозъка, пояснява Би Би Си. Дори най-агресивните лечения не работят при нея, защото злокачествените клетки продължават да се размножават и разпространяват в мозъка, а не могат да бъдат обхванати и убити наведнъж. Вирусът зика обаче ги намира и унищожава. Предстоят и опитите с хора, а учените са обнадеждени, че вирусът наистина може да се окаже в полза на човечеството, повече отколкото във вреда. Американските специалисти обаче планират първо да го модифицират, така че да не е болестотворен при експериментите и потенциалното му разработване като лекарство. Междувременно заради обещаващите резултати досега, Университетът в Кеймбридж също започва подобно проучване.", "date": "2017.09.07", "title": "Американски учени проверяват могат ли да излекуват агресивен мозъчен тумор с... вируса зика"}
{"url": "http://www.dnevnik.bg/sport/2017/09/07/3037612_evropeiskite_klubove_iskat_vuvejdane_na_ogranicheniia/", "text": "Асоциацията на европейските клубове (EPFL) поиска да се въведат регулации заради повишаващата се финансова нестабилност във футбола. Според организацията, която представлява 24 футболни лиги, харченето на пари това лято е преминало границата на разумното. \"Има неотложна нужда от намесата на управляващите органи във футбола, които трябва да предприемат мерки, насочени към създаването на по-справедлива и балансирана финансова система за професионалния футбол\", каза говорител на EPFL по време на световната футболна конвенция в Манчестър, цитиран от \"Ройтерс\". Това лято  клубовете в Европа похарчиха рекордните 5.1 милиарда евро  за нови играчи, което задмина предишното постижение от 2016 г. с 1.4 милиарда. Най-сериозен отзвук предизвика трансферът на Неймар от \"Барселона\" в ПСЖ. Бразилецът стана най-скъпият футболист в историята, след като парижани го откупиха срещу 222 млн. евро. Заплатата на 25-годишния Неймар е 45 милиона евро, което го прави и най-скъпоплатения играч. От EPFL са на мнение, че подобни трансфери водят до \"инфлация в цените на футболистите и техните заплати\". Мнозина се обединиха около  изказването на президента на УЕФА Александър Чеферин , че основната задача пред организацията е справянето с увеличаващата се разлика между богатите клубове и всички останали.   \"Сумите, които бяха платени през летния трансферен прозорец, показват разликата между големите клубове и всички останали. Изглежда, че тази пропаст се увеличава, вместо да намалява. Това поставя в опасност европейския футбол в дългосрочен план\", заяви директорът на Холандската футболна лига Яко Сварт. Сварт предлага да се въведе ограничение в броя на футболистите, които един отбор има право да привлече за съответния трансферен прозорец. В момента няма правило, което да регулира броя на новите футболисти в даден клуб. \"Има много стратегически въпроси, които да обсъдим помежду си като собствеността на отборите, европейските клубни турнири, финансовия феърплей. Малко или много, всички те са свързани, а също и колко футболисти може да преговарят с един отбор. В момента бройката е безкрайна и бихме поставили ограничение, което да доведе до баланс на силите\", допълни Сварт. Директорът на Датската футболна лига Клаус Томсен смята, че трябва да се въведат регулации върху собствеността на клубовете и тяхното финансиране. Според него само така ще бъдат привлечени нови инвеститори и ще се намали разликата между най-богатите и останалите отбори. \"Важно е да наложим мерки, които да забранят  държавното влияние върху футболните клубове  и собствеността на повече от един отбор в различни първенства. По този начин няма да се позволи несправедливо финансиране\", каза Томсен. ПСЖ и \"Манчестър сити\"  са финансирани съответно от държавите на Обединените арабски емирства и Катар. Английският клуб инвестира рекордните 215 милиона паунда (233 милиона евро) в нови играчи това лято, а парижани се наредиха плътно зад \"гражданите\" с трансфера на Неймар. Французите взеха и 18-годишния Килиан Мбапе под наем от \"Монако\" с опция за постоянен трансфер догодина срещу 180 милиона евро. УЕФА започна разследване срещу ПСЖ за спазване на финансовия феърплей, но  отрече, че проверява и \"Сити\" . ПСЖ е собственост на катарската кралска фамилия, като клубът беше придобит през 2011 г. чрез фирмата \"Катар спортс инвестмънт\". \"Манчестър сит\" пък беше купен от \"Абу Даби юнайтед груп\" през 2008 г. Освен \"гражданите\" премиерът на ОАЕ шейх Мансур бин Зайед ал Нахиян притежава още \"Ню Йорк сити\" в САЩ и \"Мелбърн харт\" в Австралия. През 2014 г. ПСЖ подписа договор с държавната компания Qatar Tourism Authority на стойност 200 млн. евро. УЕФА не остана безучастна и призна само половината от стойността на договора (100 млн.), като глоби клуба и ограничи трансферите му. Това не спря парижани да подпишат нов договор със същото дружество за 175 млн. евро.", "date": "2017.09.07", "title": "Европейските клубове искат въвеждане на ограничения при трансферите"}
{"url": "http://www.dnevnik.bg/sviat/2017/09/07/3037838_suprugut_na_datskata_kralica_strada_ot_demenciia/", "text": "Хенрик, съпругът на датската кралица Маргрете II, страда от деменция, потвърди в официално съобщение дворецът в Копенхаген след продължително изследване на 83-годишния принц. Двамата празнуваха тази година златна сватба, но сега става известно, че той изпада в състояние, наричано още старческо слабоумие. Диагнозата предполага намаляване на умствените способности и в съобщението се посочва, че при принц Хенрик този процес е напреднал повече, отколкото се е смятало досега. Предвид възрастта му лекарите смятат, че той ще има проблеми в контакта със заобикалящия го свят, ще предизвика промени в поведението, емоционалното му състояние и способността да оценява ситуации. Хенрик бе освободен през миналата година от повечето ангажименти, свързани със статута му, а после той се отказа и от титлата принц-консорт. Сега в съобщението се казва, че участието му в публични прояви ще бъде ограничено още повече. Хенрик е датската версия на името на френския граф Анри де Лаборд де Монпеза, с когото Маргрете се венча през 1967 г. Преди брака той смени вярата си от католическа в лутеранска, а след това прие титлата Принц датски. Съпругата му стана кралица през 1972 г. като наследничка на баща си Фредерик IX. Кралската двойка има двама синове и 8 внуци. През август датските медии съобщиха, че Хенрик се е отказал от честта да бъде погребан в катедралата в Роскилде, където от средата на XVI е гробницата на датските крале и техните съпруги/съпрузи. Причината била, че той бил недоволен от това, че така и не получил обществено признание като равен на съпругата си. В Дания традицията е принцесите да бъдат обявявани за кралици, когато се възкачват на престола, но съпругът си остава принц.", "date": "2017.09.07", "title": "Съпругът на датската кралица страда от деменция"}
{"url": "http://www.dnevnik.bg/sviat/2017/09/07/3037743_ispaniia_shte_izpravi_pred_suda_katalunskite_politici/", "text": "Испанската прокуратура обяви, че ще започне наказателни производства срещу правителството и парламента в Каталуня. Срещу депутатите и местната власт ще бъде заведен иск заради гласуването, с което одобриха референдума за независимост, съобщиха испанските медии. Хосе Мануел Маса, главният прокурор на страната, каза пред репортери, че подобна стъпка ще се направи и срещу правителството, подписало закона за отделяне от Испания. Допитването трябва да се състои на 1 октомври, но според кабинета в Мадрид то е незаконно. След 12 часа хаотичен дебат каталунските депутати одобриха закона за отделяне от Испания, според който Барселона ще   до 48 часа след вота, ако избирателите гласуват с \"Да\". Каталунският премиер Карлес Пудждемон каза, че няма да има минимален праг на гласували, който да направи референдума задължителен. По думите му и урните, и бюлетините вече са готови. Испанският премиер Мариано Рахой обаче предупреди в понеделник, че правителството ще използва цялата сила на закона, за да се увери, че допитването няма да се проведе. Рахой съобщи в четвъртък, че ще поиска от конституционния съд анулиране на референдума. Той призова всички каталунски кметове да изпълнят   и да парализират всяка подготовка на допитването.", "date": "2017.09.07", "title": "Испания ще изправи пред съда каталунските политици, одобрили референдума"}
{"url": "http://www.dnevnik.bg/bulgaria/2017/09/07/3037839_bi_bi_si_bulgariia_e_na_ruba_na_propastta/", "text": "Тридесетгодишен мъж, който ще напусне селото си, защото не може да си намери съпруга в опустяващия регион; баба, останала единствената жива душа на родната си улица; семейство, което разнася бакалски стоки от село на село. Такава картина на опустелите региони на България рисува радиорепортаж на Би Би Си за топящото се население на страната. Над 600 души имаше в селото, а сега сме 13. Някои са в гроба, останалите в градовете, казва дядо Боян от Калотинци. \"Къщи има, народ нема.\" Той пазарува от мобилния магазин на семейството Атанас и Лили Борисови, които обикалят с бусчето си от село на село, за да носят хляб, кисело мляко, цигари, бира, дори лекарства. Правят това от десет години и не са пропуснали доставка, дори при непроходимите зимни пътища. Ако някой от клиентите им не се появи на обичайното място, го търсят, разтревожени. Случвало им се е да намират починал човек в къщата му. \"Ако не дойда, няма да знаят дали баба Станка още е жива\", казва жената, която чака мобилния магазин в Смиров дол на площада, където някога са се виели хора. \"А сега съм само аз. Как да не съм самотна, много ми е трудно, много\", казва тя просълзена. \"Аз не мога да се въздържим\", извинява се за плача си. \"Не виждам бъдеще (за селото).\" Баба Станка, както и други жители на околните села, благодарят само на доктор Магдалена Иванова, на която се обаждат по всяко време. Лекарят отговаря на четири обаждания по време на десетминутното интервю. \"Всичко е направено за големите градове\", отговаря тя на въпрос дали правителството се грижи за населението в селата. Искам понякога да кача някой от институциите и да го докарам да види какво става, тях не ги интересува – с тези горчиви думи тя изпраща екипа на Би Би Си. Правителството въвежда мерки за  увеличаване на раждаемостта  – финансова помощ при проблеми с  фертилността , грижа за децата и съдействие за  изплащане на ипотеки . Окуражава и българите, живеещи в чужбина, да се върнат. Но никого другиго. \"България не се нуждае от необразовани бежанци\", казва вицепремиерът по демографията  Валери Симеонов.  На въпрос дали страната би приела образовани мигранти, при положение че необразованите нямат място там на фона на намаляващото население, Симеонов казва: \"Не съм казал, че нямат място тук, казах, че не са добре дошли.\" И се мотивира с различната култура, религия и битови навици. Очевидно е, че българското правителство не вижда имиграцията като възможно решение на проблема с топящото се население, коментира репортерът Рут Алекзандър. Макар че правителството има много идеи как да  стимулира раждаемостта , хората в провинцията имат чувството, че политиците приказват, но не действат. Абсолютно нищо няма да направят. Всеки се интересува от само от себе си, казва дядо Боян от Калотинци.", "date": "2017.09.07", "title": "Би Би Си: България е на ръба на пропастта"}
{"url": "http://www.dnevnik.bg/sport/2017/09/07/3037873_djoshua_medalut_ot_olimpiiski_igri_govori_dostatuchno/", "text": "Световният шампион в тежка категория Антъни Джошуа определи като много талантлив следващия си съперник на боксовия ринг - Кубрат Пулев. 27-годишният англичанин и 36-годишният българин  ще се срещнат на 28 октомври на стадион \"Милениум\" в Кардиф. \"Мисля, че Пулев е много, много талантлив. Той е бронзов медалист от олимпийски игри, което говори за неговите качества\", заяви носителят на световните титли на IBF, IBO и WBA в интервю за \"Скай спортс\". Всъщност Кубрат Пулев никога не е печелил олимпийски медал. Такъв има неговият по-малък брат Тервел от игрите в Лондон през 2012 г. Кубрат Пулев губи още в първия си мач от младия колумбиец Оскар Ривас при единственото си участие на олимпийския турнир - в Пекин през 2008 г.  Българинът, който има 25 победи в 26 мача на професионалния ринг, ще направи втори опит да стане световен шампион. Първият беше на 15 октомври 2014 г., когато той беше нокаутиран в петия рунд от Владимир Кличко. Според букмейкърите и специалистите Пулев е абсолютен аутсайдер срещу Джошуа. Залози за успех на българина се приемат при коефициенти около 13.00, а шансовете на световния шампион са оценени с 1.03. Джошуа обаче очаква труден и отговорен мач. \"Той беше на път да приключи Владимир в един момент от двубоя им, а хората забравят това. Трябва да бъда много внимателен. Ще защитавам световната титла и това е сериозна работа\", каза още британецът. \"Без значение какво гледам в YouTube, боксьорите винаги дават 30% повече, когато се изправят срещу мен на ринга. Трябва да бъда подготвен за един много гладен и яростен Пулев\", допълни олимпийският шампион от Лондон 2012.  \"Трябва да покажа на Пулев, че аз съм кралят на бокса. Бих искал да спечеля 20-ата си победа с 20-и нокаут\", завърши Джошуа. ", "date": "2017.09.07", "title": "Джошуа: Медалът от олимпийски игри говори достатъчно за класата на Пулев"}
{"url": "http://www.dnevnik.bg/razvlechenie/2017/09/07/3037931_kim_kardashiian_i_kanie_uest_ochakvat_treto_dete_ot/", "text": "Семейството на риалити звездата Ким Кардашиян и рапъра Кание Уест очаква трето дете. Заради усложнения с предишните две бременности обаче то ще бъде износено от сурогатна майка, предаде \"Франс прес\", цитирана от БТА. Според клюкарския сайт  TMZ  детето най-вероятно ще е момиченце и ще се появи на бял свят през януари. Двойката вече има две деца - Норт, на 4 години, и Сейнт, почти на две. Неотдавна 36-годишната Кардашиян разказа, че обмисля възможността за сурогатно майчинство заради усложнения, настъпили по време на предните й две бременности. Още тогава TMZ съобщи, че двамата с Уест са намерили подходящата майка. Сурогатното майчинство би могло да означава, че тя ще износи ембрион на двойката или самата тя ще е единият биологичен родител. Отново според клюкарските издания жената е сключила с Кардашиян и Уест договор на стойност 45 хиляди долара, който стриктно регламентира грижите по време на бременността. Новината обаче не е потвърдена от звездното семейство.", "date": "2017.09.07", "title": "Ким Кардашиян и Кание Уест очакват трето дете от сурогатна майка"}
{"url": "http://www.dnevnik.bg/bulgaria/2017/09/07/3037942_v_drujba_slatina_geo_milev_i_iavorov_toplata_voda/", "text": "Живеещите в столичните квартали \"Дружба\", \"Слатина\", \"Гео Милев\" и \"Яворов\", който имат централно топлоснабдяване, вече могат да ползват топла вода, съобщиха от пресцентъра на \"Топлофикация София\". Необходимата профилактика на ТЕЦ \"София Изток\" и топлопреносната мрежа е приключила четири дни преди крайният срок - 11 септември. Продължава работата по запълването на топлопреносната мрежа и поетапно, в рамките на предварително обявения краен срок ще бъде възстановено подаването на топла вода и към останалите южни и източни квартали на столицата, засегнати от спирането на ТЕЦ \"София Изток\" - промишлен район \"Гара Искър\", жк \"Младост\" 1, 1А, 2, 3, 4, жк \"Дървеница\", кв. \"Мусагеница\", кв. \"Витоша\", жк \"Студентски град\", жк \"Изток\", жк \"Изгрев\", жк \"Дианабад\", жк \"Лозенец\", кв. \"Иван Асен II\", жк \"Подуене център\", кв. \"Редута\", Академия МВР, ВТУ \"Т. Каблешков\"; м. Къро; кв. \"Полигона\", НРТЦ, ЗИТ, БАН - ХМС, БАН - Враня, резиденции.", "date": "2017.09.07", "title": "В \"Дружба\", \"Слатина\", \"Гео Милев\" и \"Яворов\" топлата вода дойде четири дни предварително"}
{"url": "http://www.dnevnik.bg/citat_na_deniia/2017/09/07/3037921_citat_na_denia_kubrat_pulev_e_kato_kral_v_bulgariia/", "text": "\"К Това заяви световният шампион в тежка категория Антъни Джошуа, който  ще се изправи срещу българина на 28 октомври в Кардиф.  27-годишният англичанин определи следващия си съперник като \"много, много талантлив\". Джошуа дори вярва, че Кубрат Пулев е носител на бронзов медал от олимпийски игри. Освен това според него българинът е бил близо до това да нокаутира Владимир Кличко в мача им за световната титла през 2014 г. \"Без значение какво гледам в YouTube, боксьорите винаги дават 30% повече, когато се изправят срещу мен на ринга. Трябва да бъда подготвен за един много гладен и яростен Пулев\", каза още Джошуа, който има 19 победи в 19 мача с 19 нокаута. ", "date": "2017.09.07", "title": "Цитат на деня: Кубрат Пулев е като крал в България"}
{"url": "http://www.dnevnik.bg/sviat/2017/09/07/3037907_karles_pudjdemon_-_sluchainiiat_lider_koito_iska_da/", "text": "Тази мисия му бе поверена почти случайно, но той преследва целта с решимост и воля. Глух за предупрежденията от Мадрид, каталунският премиер Карлес Пудждемон се готви да свика референдум с надеждата да осъществи младежката си мечта за независима Каталуня. \"Остават 25 дни (до референдума) и в тези 25 дни до него няма да ударим спирачки\", предупреди той във вторник с оглед на евентуални репресии от испанското правосъдие и централното правителство на Мариано Рахой, които се обявиха против вота, насрочен за 1 октомври. Съдбата на 54-годишния журналист, син на скромно семейство сладкари, в миг се промени през януари 2016 г., когато бе поканен в последния момент да оглави пъстра коалиция от сепаратисти, решени да открехнат за богатия регион с население от 7.5 милиона души \"вратите към независимостта\". Почти неизвестен допреди две години, този мъж с бухнала черна коса днес вече е най-големият враг на консервативното правителство в Мадрид.  Отцепник открай време Карлес Пучдемон мечтае за независима Каталуня още от детските си години, прекарани в родното село Амер с 2200 жители, недалеч от градчето Херона, където после кметува от 2011 до 2016 г. И никога не крие тези възгледи, дори когато не са на почит нито в региона, нито в дясната партия \"Демократична конвергенция на Каталуня\", в която се включва през 1980 г., докато тя преговаря с Мадрид за по-голяма автономия на областта.  \"Мнозина в Каталуня станаха отцепници, защото развиха алергия към политиката на Мадрид. Но не и той\", обяснява писателят Антони Пуджверд. \"Неговите убеждения са изцяло в унисон с общата му космополитна нагласа\", уверява Пуджверд, описвайки своя приятел, който е в крак с новите технологии, говори бегло английски, френски и румънски - майчиния език на своята съпруга, майка на двете им деца. \"Той винаги е свързвал активната си политическа дейност с журналистиката\", посочва журналистът от радио \"Сер\" Рамон Иглесиас, роден в Херона. През 1991 г. Карлес Пудждемон, който работи тогава в местен вестник, подема кампания за смяна на името на града с каталунското Girona, Жирона, спомня си Рамон Иглесиас. Същата година заминава за Словения, за да проследи пътя към независимост на бившата югославска република. Вече като кмет на Херона той настоява през 2014 г. Леонор Бурбонска, дъщеря на новия крал Фелипе Шести, да не носи титлата принцеса на Херона, на която има право като наследничка на испанския престол. Силвия Панеке, депутат социалист от Херона, вижда тук израз на национализъм и \"упорит стремеж да се прокара черта между привърженици и противници на проекта за независимост\". \"Огромна свобода\" По думите на журналиста Енрик Жулиана тези затвърдени вече нагласи го правят \"идеалния кандидат\" за приемник на  бившия премиер Артур Мас  (2010 - 2015), чийто имидж на новопосветен в сепаратизма и политиката за икономии отблъскват отцепниците левичари. \"Пудждемон е по-прям човек, с ясни идеи, по-склонен към действия\", обяснява негов съпартиец. През юни 2016 г., когато крайнолевите сепаратисти го лишават от подкрепата си, той дръзва да постави на карта своя мандат - иска вот на доверие от регионалния парламент. Отново без колебание агитира в полза на референдум за самоопределение - идея, по която няма консенсус в партията, и принуждава към оставка четирима души от кабинета си, сметнати за твърде нерешителни в дуела с Мадрид. \"Не се е канел да прави политическа кариера и това му дава огромна свобода\", отбелязва Антони Пуджверд. Преди да стане каталунски премиер, той основава център за политически анализи, регионална агенция по печата, англоезично издание за Каталуния и напуска поста главен редактор в местен вестник, за да пътешества из Европа. Той не се тревожи и за последиците от референдума, изрично забранен от испанското правосъдие, смята Антони Пуджверд. \"Откакто го познавам, е сменил четири-пет работни места. Той е свободен човек и промените не го плашат. Друг на негово място много би се тревожил за бъдещето си - не и той\", добавя неговият приятел. /БТА", "date": "2017.09.07", "title": "Карлес Пудждемон - \"случайният\" лидер, който иска да отцепи Каталуня от Испания"}
{"url": "http://www.dnevnik.bg/sport/2017/09/07/3038019_kuman_se_iadosa_na_ruuni_za_aresta_mu_i_obeshta/", "text": "Мениджърът на \"Евертън\" Роналд Куман заяви, че е разочарован от непристойното поведение на нападателя Уейн Рууни. Холандецът обеща, че 31-годишният футболист ще бъде наказан според вътрешния правилник. \"Заедно със собственика Бен Кенрайт говорихме с него (Рууни) за ситуацията. Той ще получи наказание в подходящото време\", заяви Куман. Нападателят беше задържан от полицията заради  шофиране в нетрезво състояние  на 31 август. Арестът е станал до дома му в Чешир, като според някои твърдения нивата на алкохол в кръвта му са били три пъти над нормата. Рууни беше пуснат под гаранция, но ще трябва да се яви пред съда на 18 септември. Ден по-рано \"Евертън\" гостува на \"Манчестър юнайтед\". Нападателят ще се завърне за първи път на \"Олд трафорд\", откакто премина в състава на \"карамелите\" това лято. Рууни ще бъде лишен от заплата за две седмици  или общо 300 хиляди паунда. Нападателят вероятно ще бъде оставен извън състава за домакинството на \"Тотнъм\" в събота. Рууни направи силно начало на сезона след завръщането си в \"Евертън\", като вкара два гола в три мача. Нападателят стана вторият футболист след Алън Шиърър, достигнал границата от 200 гола във Висшата лига. 31-годишният футболист  прекрати кариерата си в английския национален отбор  в края на август. Рууни е голмайсторът на \"трите лъва\" за всички времена, като има 53 попадения в 119 срещи.", "date": "2017.09.07", "title": "Куман се ядоса на Рууни за ареста му и обеща наказание"}
{"url": "http://www.dnevnik.bg/sviat/2017/09/07/3038049_ebvr_kalin_mitrev_moje_da_bude_smenen_samo_ot_bulgariia/", "text": "Европейската банка за възстановяване и развитие припомни, че само властите в България могат да вземат решение за съдбата на Калин Митрев - българският представител в централата в Лондон. Те могат да го отстранят или оневинят, но той е със статут, равностоен на посланик и не е служител на ЕБВР.", "date": "2017.09.07", "title": "ЕБВР: Калин Митрев може да бъде сменен само от България"}
{"url": "http://www.dnevnik.bg/sviat/2017/09/07/3037982_velikobritaniia_iska_ot_biznesa_pismo_s_podkrepa_v/", "text": "Британското правителство е поискало от някои от най-големите компании в страната да подпишат писмо, с което да подкрепят  стратегията  на властите за Брекзит, съобщиха източници, запознати с въпроса, цитирани от \"Ройтерс\" и Гардиън\". Според събеседниците представители на бизнеса не са склонни да окажат такава подкрепа. Отношенията между \"Даунинг стрийт\" и много от водещите британски компании са обтегнати, откакто страната гласува за напускане на Европейския съюз. Бизнесът все повече се притеснява, че  напускането на единния пазар  и митническия съюз ще има отрицателно влияние върху работата му. Информацията беше първоначално съобщена от \"Скай нюз\". Според телевизията правителството е разпространило писмо до компаниите в търсене на подкрепа на стратегията си за Брекзит. Говорител на премиера Тереза Мей отказа да коментира и обяви, че заради Брекзит правителството досега се е ангажирало активно в диалог с компаниите. Потърсена по този начин е подкрепата на стоте най-големи британски компании. \"Всички ние споделяме разбирането, че Брекзит се случва, ангажимент да се уверим, че резултатът ще е успех за цялата страна, и увереност, че глобална Британия има потенциала да стане една от най-производителните икономики на 21 век\", се казва в текста, зад който стои представителят на \"Даунинг стрийт\" Джими Маклофлин. Кабинетът иска и подкрепа за установяването на преходен период след Брекзит и за законопроекта, който ще  смени британското законодателство с европейско . \"Вярваме, че е време за работодателите да работят с правителството и парламента, за да превърнат Брекзит в успех и да осигурят светло бъдеще за страната ни.\" Не е известно колко представители на бизнеса са подписали документа, нито колко ще го подпишат до предполагаемия краен срок - петък - преди да бъде подготвено за публикация в британски вестник.", "date": "2017.09.07", "title": "Великобритания иска от бизнеса писмо с подкрепа в преговорите за Брекзит"}
{"url": "http://www.dnevnik.bg/sport/2017/09/07/3038054_bibiana_shtainhaus_shte_stane_purvata_jena_sudiia_v/", "text": "Бибиана Щайнхаус ще стане в неделя  първата жена, която ще ръководи мач от Бундеслигата . Тя получи наряд за двубоя между \"Херта\" и \"Вердер\" от третия кръг в елита на германския футбол. Щайнхаус има богат опит, като е ръководила мачове от второто ниво в страната през последните десет сезона. През май тя беше избрана в ранглистата от общо 24 рефери за двубоите от Бундеслигата. През август ръководи мача между \"Байерн\" и \"Кемниц\" от първия кръг в турнира за Купата на Германия. По-рано тази година ѝ беше поверен и финалът в женската Шампионска лига. \"Очаквам с нетърпение първия си мач в Бундеслигата. Радостна съм, че това предизвикателство за екипа ми и мен ще се състои в неделя. Определено сме добре подготвени\", каза Щайнхаус.", "date": "2017.09.07", "title": "Бибиана Щайнхаус ще стане първата жена съдия в Бундеслигата в неделя"}
{"url": "http://www.dnevnik.bg/sviat/2017/09/07/3038055_sudebnoto_reshenie_za_migrantskite_kvoti_razpali_spora/", "text": "Вместо да сложи край на дебата, вчерашното решение на Европейския съд за мигрантските квоти разпали още по-яростен скандал между Вишеградската четворка и Брюксел. След като съдът в Люксембург отхвърли жалбата на Словакия и Унгария срещу квотите, одобрени с мнозинството на Европейския съвет през септември 2015 г., започна размяна на остри реплики. \"Бях убедена, че решението ще бъде такова, но това изобщо не променя позицията на полското правителство по отношение на мигрантската политика\", каза премиерът Беата Шидло. Унгарският външен министър Петер Сиярто нарече решението на Съда \"отблъскващо\" и \"безотговорно\" и обвини магистратите, че подкопават сигурността и бъдещето на Европа. \"Политиката изнасили европейското право и ценности\". \"Позицията ни за квотите няма да се промени\", заяви премиерът на Словакия Роберт Фицо. \"Ще продължим да работим по изразяването на солидарност по друг начин, вместо да бъдем принудени да приемем мигранти, които и без това не искат да бъдат тук.\" Европейската комисия заяви, че е готова да започне съдебни дела срещу Полша, Унгария и Чехия, ако не изпълнят задълженията си за приемане на търсещи убежище от Италия и Гърция, които поеха основната тежест на наплива. Това заяви еврокомисарят по миграцията Димитрис Аврамополус, цитиран от агенция \"Ройтерс\". Ако бъдат осъдени, трите държави ще трябва да плащат глоби, задето са нарушили европейските правила. Подобно намерение изрази и германският вътрешен министър Томас де Мезиер. Председателят на Европейската комисия Жан-Клод Юнкер предупреди унгарският премиер Виктор Орбан, че \"солидарността не е еднопосочна улица\". Квотите на Полша и Унгария са съответно 6200 и 1300 души, от които те не са приели нито един. В България има около  петдесетина от 1200-та . Програмата бе създадена от Европейската комисия и одобрена от мнозинството страни членки въпреки опозицията на бивши комунистически държави, твърдящи, че обществата им не могат да приемат предимно мюсюлманските имигранти. Първоначалната идея бе да бъдат преселени до 120 000 души в продължение на 2 години. Но досега реално в други държави са прехвърлени не повече от 25 000 души. В решението на съда по този повод се казва, че \"малкият брой извършени до момента премествания в приложение на обжалваното решение може да бъде обяснен със съвкупност от обстоятелства, които Съветът не би могъл да предвиди към момента на приемането му, сред които по-специално липсата на сътрудничество от страна на някои държави членки\". \"Ройтерс\" коментира, че сега не е съвсем ясно как Еврокомисията може да принуди несъгласните страни да приемат бежанци, още повече че мнозина от тях и не искат да се заселват в по-бедните държави от бившия съветски блок. От 2014 г. насам на територията на 28-те страни членки са влезли над 1.7 милиона души от Близкия изток и Африка. През това време бе сключено споразумение с Турция, което практически спря потока през Гърция и България, а на Либия се помага да ограничи броя на пристигащите в Италия. Полша и Унгария обаче продължават да отказват да приемат и един човек по определените им квоти, а Словакия и Чехия са допуснали едва десетина. ЕС опита да постигне компромис с тях, но в крайна сметка съдът наложи решението на Брюксел. Това е политически деликатен ход, тъй като означава, че политика или реформа на миграционната схема на ЕС може да бъде наложена на всички въпреки опозицията на няколко страни членки. \"Ако им го наложим, те ще го използват за своята антиевропейска пропаганда в собствените си страни\", казва дипломат от ЕС по адрес на Полша и Унгария. \"Но в момента пристигащите са малко и положението е, общо взето, под контрол, така че трябва да се върнем към механизма за солидарност.\"", "date": "2017.09.07", "title": "Съдебното решение за мигрантските квоти разпали спора между Брюксел и Вишеград"}
{"url": "http://www.dnevnik.bg/sviat/2017/09/07/3038059_video_kalashnikov_opitva_da_naloji_naslednik_na/", "text": "Компанията \"Калашников\" се опитва да наложи в армията наследник на легендарния пистолет \"Макаров\". Като такъв бе представен ПЛ-15К в рекламен клип на портала на концерна \"Калашников медиа\" Това е компактен модел на познат пистолет на конструктора Дмитрий Лебедев ПЛ-15. Този е малко по-къс и лек. Дължината му е 18 см, а без пълнител с 14 патрона тежи 720 грама. Създателите смятат, че представеното на изложението Армия 2017г. оръжие може пълноценно да запълни нишата на \"Макаров\". Ледебев обяснява, че \"99% от хората, които поради естеството на службата си трябва да носят оръжие, в идеалния случай никога не го използват, поради което може малко да се намалят тактико-техническите характеристики, за да се намали бремето от носенето му\".", "date": "2017.09.07", "title": "Видео: \"Калашников\" опитва да наложи наследник на пистолета \"Макаров\""}
{"url": "http://www.dnevnik.bg/sviat/2017/09/07/3038061_partiia_na_germanski_turci_izpolzva_za_agitaciia_lika/", "text": "Лицето на турския президент Реджеп Ердоган се появи на  предизборни плакати в Германия . Постерите са дело на Алиансът на германските демократи (AD-D) – основана през 2016 г. партия, която има тесни връзки с  Партията на справедливостта и развитието  на Ердоган, пише в. \"Хюриет\". \"Гласувайте за приятелите на Турция. Нека ги умножим\", пише на турски на плаката, чието послание е отправено към германци от турски произход, които имат право да гласуват на  изборите на 24 септември . Наскоро самият Ердоган помоли хората от турско потекло в Германия да не гласуват за \"враговете\" на страната, а да се придържат към \"приятелите\" на Анкара, дори ако са малки партии.", "date": "2017.09.07", "title": "Партия на германски турци използва за агитация лика на Ердоган"}
{"url": "http://www.dnevnik.bg/sport/2017/09/07/3038068_na_levski_-_ludogorec_e_imalo_greshki_no_ne/", "text": "По време на  мача между \"Левски\" и \"Лудогорец\" (0:0)  е имало съдийски грешки, каза шефът на съдийската комисия Петър Петров. Според него обаче неточностите не са тенденциозни. \"Такива грешки, които повлияха на крайния резултат, не видях, но видях явни и важни. В срещата има една явна грешка. В 30-ата минута, след като страничният съдия отсъди фаул в нападение и главният го маркира, след него имаше удар в областта на шията от страна на защитник на \"Лудогорец\" при спряна игра. Трябваше вместо жълт да бъде показан червен картон. Това е важната грешка, която може би би променила хода на мача, но не отразява пряко върху крайния резултат\", заяви Петров пред Би Ти Ви. Сините имат претенции към съдийството на Никола Попов и екипа му. От клуба подадоха жалба в БФС, като настояват футболистът на \"Лудогорец\" Натанаел да бъде наказан по видеозапис. Според \"Левски\" бразилецът е трябвало да бъде изгонен заради удар без топка в лицето на Антонио Вутов. По време на срещата вратарят на сините Божидар Митрев и Сисиньо от гостите бяха изгонени. Двамата са наказани за по един мач. Дисциплинарната комисия отложи разглеждането на инцидентите около срещата и подадената жалба от \"Левски\". \"Дисциплинарната комисия при БФС изисква становище на Съдийската комисия при БФС по компетентност\", се казва в официалното становище на комисията. Спортният директор на \"Левски\" Даниел Боримиров каза, че отборът е бил ощетен. Според него спестеният червен картон на Натанаел е бил черешката на всичко. По-рано бившият изпълнителен директор на клуба и настоящ член на изпълнителния комитет на БФС  Наско Сираков забелязва тенденция на съдийска подкрепа към \"Лудогорец\" . \"Винаги когато някой отбор понадигне глава и е готов да съперничи или да оспори превъзходството на \"Луогорец\" в последните години, му биват подрязвани крилата. Поне това е тенденцията, която аз забелязвам. И мога да извадя сто примера\", заяви Сираков в \"Тази сутрин\" по Би Ти Ви.", "date": "2017.09.07", "title": "На \"Левски\" - \"Лудогорец\" е имало грешки, но не тенденциозни, заяви шефът на съдиите"}
{"url": "http://www.dnevnik.bg/bulgaria/2017/09/07/3038066_otnovo_se_tursi_koi_da_napravi_saita_na_bulgarskoto/", "text": "Министерството за Българското председателство на Съвета на ЕС поднови днес процедурата за изработване, дизайн и техническа поддръжка на интернет сайт и мобилно приложение, предоставяне на хостинг и стрийминг. Това се случи, след като  нито една от трите фирми , кандидатствали за изпълнение на обществената поръчка, не успя да покрие изискванията за необходим опит. От днес желаещите да направят сайта на първото  Българско председателство на Съвета на ЕС  могат да видят  новите условия  т ук  и да кандидатстват. Обществената поръчка отново е на стойност до 70 000 лева (без ДДС). Порталът ще бъде готов до 1 декември 2017 година, твърдят от ведомството. Сайтът трябва да е на четири езика и да е съобразен с нуждите на хората с увреждания. Той ще предоставя информация, снимки и видеа от събитията по време на председателството и ще дава възможност да се гледат пряко или на запис откритите дебати чрез лайвстрийминг. Порталът ще осъществява връзката с акредитационната система, през която ще се регистрират журналистите, желаещи да посетят събитията от календара на председателството. Достъпът до него ще бъде свободен, както и до всички публикувани статии, документи, прессъобщения, снимки и видеа. Към страницата ще бъде разработено мобилно приложение, което да допълва ролята ѝ на основен източник на информация за председателството. Крайният срок за подаване на офертите е 14 септември.", "date": "2017.09.07", "title": "Отново се търси кой да направи сайта на българското председателство на ЕС"}
{"url": "http://www.dnevnik.bg/photos/2017/09/07/3037527_fotogaleriia_svetovnite_snimki_na_denia_-_7_septemvri/", "text": "Пълнолуние над Валета, Малта.", "date": "2017.09.07", "title": "Фотогалерия: Световните снимки на деня - 7 септември 2017 г."}
{"url": "http://www.dnevnik.bg/bulgaria/2017/09/07/3038069_bolnica_si_iska_rushashtata_se_bania_v_ovcha_kupel/", "text": "Съдбата на обществената баня в столичния квартал \"Овча купел\", която от години тъне в разруха, а преди ден в нея горя пожар, се заплита. От 17 години за собствеността й се води спор между Столичната община и здравното министерство. В момента тече процедура по безвъзмездното прехвърляне на общината, която се ангажира да я ремонтира и отвори, съобщава БиТиВи. Днес обаче пред телевизията от болницата за физикална терапия и рехабилитация твърдят, че си искат банята. Йордан Иванчев, директор на болницата, обяснява, че ще се възстанови едно от крилата на болницата, което да се използва за водо и калолечение, а след това поетапно щяла да бъде възстановена цялата. От изявлението му не се разбира защо досега нищо не е направено. Сградата е паметник на културата.", "date": "2017.09.07", "title": "Болница си иска рушащата се баня в \"Овча купел\""}
{"url": "http://www.dnevnik.bg/bulgaria/2017/09/07/3038071_jiteli_na_ruse_otnovo_protestiraha_sreshtu/", "text": "Жители на Русе се събраха тази вечер на шестия протест за това лято срещу замърсяването на въздуха. Стотици жители на града се събраха в центъра под мотото \"Русе иска да диша\", предаде БиТиВи. Последното голямо замърсяване е на 30 юли сутринта, когато жителите на града не е можело да отварят прозорците си. През август през няколко дни също е имало мирис на различни химически вещества, разказват участници в протеста. Те споделят и че не вярват на данните на местната екоинспекция за въздуха, на която по думите им отдавна бил сринат авторитетът.", "date": "2017.09.07", "title": "Жители на Русе отново протестираха срещу замърсяването на въздуха"}
{"url": "http://www.dnevnik.bg/sport/2017/09/07/3038078_frum_vurna_predninata_si_pred_nibali_i_se_ustremi_kum/", "text": "Водачът в колоездачната обиколка на Испания Крис Фрум увеличи преднината си след 18-ия етап. След като  преди ден той загуби част от аванса си пред Винченцо Нибали , сега направи нова важна стъпка към победата. Състезателят на \"Скай\" направи късна атака по време на 169-километровото разстояние между Саунсес и Санто Торибо де Лиебана и това му позволи да натрупа 1:37 часа пред италианеца. До неделното преминаване в Мадрид остават два етапа във \"Вуелта\". Победител в 18-ия етап стана Сандер Армее, който завърши за 4.09:39 часа. Той спечели първата си етапна победа в надпреварата. Втори с изоставане от 31 секунди завърши казахстанецът Алексей Луценко. Трети стана Джовани Висконти от Италия (+46 сек).", "date": "2017.09.07", "title": "Фрум върна преднината си пред Нибали и се устреми към победата във \"Вуелта\""}
{"url": "http://www.dnevnik.bg/bulgaria/2017/09/07/3038082_anna_colova_otpada_ot_sutreshniia_blok_na_nova/", "text": "Анна Цолова вече няма да води сутрешния блок на Нова телевизия съвместно с Виктор Николаев. Това съобщава в. \"24 часа\" като се позовава на решение на ръководството на медията, взето днес. От телевизията официално не съобщават новината. Според вестника Цолова е в отпуск в момента, който приключва на 11 септември, но тогава няма да се върне в предишното си качество, а Николаев сам ще води сутрешния блок. \"Част от нещата в информацията не са верни. За повече изчакайте прессъобщение. Със сигурност това, което ще чуете, ще бъде интересно\", казала Цолова пред вестника. Според него тя ще води друго предаване. Преди около месец Нова телевизия направи други промени, след които Дарина Сарелска вече не е директор \"Новини и актуални предавания\", а мястото й бе заето от Силва Зурлева, която е член на борда на директорите. Цолова и Николаев водят заедно сутрешния блок на Нова телевизия от август 2013 г. като преди това в БиТиВи предаването им бе спряно, което бе мотивирано с излизане във ваканция. ", "date": "2017.09.07", "title": "Анна Цолова отпада от сутрешния блок на Нова телевизия"}
{"url": "http://www.dnevnik.bg/sport/2017/09/07/3038080_mok_e_podminal_signali_za_zloupotrebi_pri_izbora_na/", "text": "Международния олимпийски комитет е получил сигнали за злоупотреби при избора на Рио де Жанейро за домакин на олимпийските игри, но ги е подминал, твърди бразилският Estado. Според информацията години преди игрите в МОК са имали данни за купуване на гласове при определянето на домакина през 2009 г. Сигналите стигнали до комитета поне от две страни, допълва изданието. Първият дошъл от френската прокуратура, която в началото на 2016 г. вече била започнала разследване за избора на Рио 2016 и Токио 2020. По това време адвокати на комитета и представители на етичната комисия били в Париж заради казуса. Другият сигнал бил подаден от Ерик Валтер Малесон - бивш президент на Бразилската конфедерация по спортове на лед. След като не получил задоволителен отговор, той се насочил към френските власти, които определили поведението на МОК като \"странно\", пише Estado. Преди дни  федералната полиция в Бразилия започна мащабна операция , с която разследва евентуални злоупотреби при определянето на Рио за домакин на игрите през 2016 г. Местната прокуратура обяви, че има \"силни доказателства\" за купуване на гласове. Полицията направи серия обиски, включително и в дома на президента на Бразилския олимпийски комитет Карлос Артур Нузман. Рио де Жанейро стана първият град в Южна Америка, приел олимпийски игри. Още преди началото им се появиха серия скандали на местно ниво и обвинения във финансови злоупотреби. Година след игрите въпросът за \"наследството\" от тях е болезнен за бразилците, а голяма част от съоръженията са изоставени. През март френският \"Монд\" написа, че компания, свързана с бразилския бизнесмен Артур Сезар де Менезеш е платила 1.5 млн. долара на Папа Масата Диак - син на тогавашния президент на международната лекоатлетическа федерация Ламин Диак. Това станало през 2009 г. - три дни преди избора на домакин на игрите през 2016 г. На 13 септември членовете на МОК се събират в Лима, за да определят  домакините на летните игри през 2024 и 2028 г . Те на практика са ясни - Париж и Лос Анджелис, след като всички останали кандидати се оттеглиха от надпреварата. Има опасност събитието да попадне в сянката на дебат, свързан с проблема с корупцията. Някои от членовете признали пред Estado, че вече има коментари, че в Лима може да се повтори това, която стана на конгреса на ФИФА през 2015 г., когато бяха направени серия арести. Впоследствие дългогодишният президент на ФИФА Сеп Блатер беше свален от поста, а международната федерация премина през много сътресения и пое по тежък път на реформи.", "date": "2017.09.07", "title": "МОК е подминал сигнали за злоупотреби при избора на Рио за игрите през 2016 г."}
