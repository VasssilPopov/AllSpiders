{"url": "https://www.dnevnik.bg/bulgaria/2018/07/30/3289460_oguniat_v_carskite_konjushni_e_vurvial_ot_pokriva/", "text": "Пожарът в \"Царските конюшни\" е започнал в горната част на сградата и е тръгнал надолу, като за момента не е изключена нито една версия за възникването му. Новината съобщи на брифинг директорът на СДВР старши комисар Ивайло Иванов, цитиран от агенция \"Фокус\". Той допълни, че са пострадали покривът, таванът и вторият етаж, но все още не е локализирано мястото, откъдето е тръгнал огънят. Старши комисар Иванов изрази надежда, че то ще бъде открито при втория оглед, който тече в момента. \"Това е много стара сграда, това е стар вид строителство – т.нар. каратаван. Покривът е дървен, а вторият етаж е бил необитаем. Има много стаи, които са използвани като складови помещения с много струпани в тях мебели. Коридорът е бил доста пропаднал. Единствено на първия етаж е имало наематели - различни фирми, и един паркинг, който основно се е използвал от наемателите от фирмите. Има един пострадал автомобил, чийто таван е пробит от горящи части, но за щастие няма пострадали хора\", обобщи директорът на СДВР. При първоначалния оглед не са забелязани електрически инсталации на покрива и на тавана, от които може да тръгне евентуално пожарът. Но това не означавало, че такива липсват. Днес градският прокурор на София Емилия Русинова уточни, че на втория етаж има електрическа инсталация.", "date": "2018.07.30", "title": "Огънят в \"Царските конюшни\" е вървял от покрива надолу, смятат от полицията"}
{"url": "https://www.dnevnik.bg/gradska_sreda/2018/07/30/3289440_zaradi_mnojestvo_ipoteki_kushtata_na_iavorov_skoro/", "text": "След като претърпя два козметични ремонта - външен и вътрешен, а между тях бе затворена за посетители заради опасност да се срути, къщата, в която е живял поетът Пейо Яворов на столичната улица \"Г.С. Раковски\" се оказа здрава. Поне според отговор, който зам.-кметът на София Тодор Чобанов  даде на днешната пресконференция в Министерството на културата . \"Един експерт може да казва, че е опасна, но други трима да твърдят обратното\", каза Чобанов, като според него е спекулативно да се говори, че къщата може да се срути всеки момент. \"Според експерти тя може да приема посетители\", каза Чобанов. Той и министърът на културата Боил Банов дадоха къщата за добър пример, че с разговори властите могат да убедят собствениците да се грижат за сградите - паметници на културата. И двата ремонта, които бяха направени по къщата, бяха за сметка на собственика - Васил Панчев, който купи имота през 2016 г. Още тогава започнаха преговори между него и Министерството на културата  за замяна на имота , като къщата, в която се помещава музеят на Яворов, да стане държавна собственост. Процедурата обаче се забави заради оставката на правителството, а от отговор на Боил Банов днес се разбра, че ще е трудно тя да се осъществи. \"На къщата са направени множество ипотеки, да не кажа свръх ипотеки. Докато тя не бъде освободена от тях, няма как да направим замяната\", каза Банов. Имотът е ипотекиран няколко пъти от предишните собственици - финансистът Емил Хърсев и бизнесменът Володя Лозанов. Още при купуването на къщата Васил Панчев заведе дела, по които все още няма окончателно съдебно решение. Ремонтът на фасадата, двора и покрива на къщата  започна почти веднага и приключи за около месец . Вътрешната част на къщата обаче продължаваше да бъде в тежко състояние, като стените бяха напукани, мазилката се разпадаше, а на много места се беше появила влага. Въпреки това къщата беше отворена за Нощта на музеите и галериите, а веднага след това  бе затворена с мотив, че е опасна и може да се срути . По обяснения на Панчев предишните собственици са излели бетонова плоча на подпокривния етаж, която натежава на цялата конструкция. Още тогава той и ръководството на Националния литературен музей казваха, че сградата се нуждае от цялостен ремонт, който да я укрепи. Собственикът няма намерение да прави подобна инвестиция и по тази причина искаше замяна на имота. Година по-късно той направи  и втори ремонт, който беше направен през лятото на 2017 г.  След приключването му къщата беше отворена за посетители.", "date": "2018.07.30", "title": "Заради множество ипотеки къщата на Яворов скоро няма да стане държавна собственост"}
{"url": "https://www.dnevnik.bg/sviat/2018/07/30/3289099_stiv_djobs_izglejdashe_katastrofalno_-_frenskata_moda/", "text": "От полото на Стив Джобс до вечната тишъртка на Марк Зукърбърг, Силициевата долина винаги е олицетворявала едно много функционално отношение към модата, защото постиженията са над външния вид, а това пък е необичаен кодекс за френските модни къщи, които се опитват да съблазнят уеб милионерите. През май миналата година Hermes, модната къща, известна в цял свят с копринените шалове и чантите Birkin, откри 34-ия си бутик в Пало Алто, центъра на най-заможния калифорнийски анклав, където работят уеб гиганти, инвеститори и обещаващи стартъпи. Открихме този нов магазин след отчетените много добри резултати на бутика ни в Сан Франциско. Това е залог в бъдещето, защото засега и с невъоръжено око се забелязва, че те (жителите - бел. ред.) инвестират понякога повече в колите си, отколкото в облеклото. Надяваме се малко да променим това\", резюмира през юни пред акционерите на Hermеs президентът и главен изпълнителен директор Аксел Дюма. Пало Алто \"не е далече от Сан Франциско, където луксът се цени много, само че там екосистемата е твърде различна. Хората са силно вкопчени в професионалния успех с много тежко работно време\", допълва Гийом дьо Сиен, един от генералните директори на френската модна къща. Работохолици, които не броят часовете в офиса, предприемачите от Силициевата долина са известни освен това и най-вече с една обща фабрична марка: в гардероба им има основно тишъртки, джинси и маратонки. \"Истината е, че ако се задълбаем по облеклото, то Стив Джобс изглеждаше катастрофално. И макар днес нещата малко да са се подобрили, облеклото тук остана изключително семпло. Това обаче не им е попречило да спечелят милиарди\", посочва пред АФП Ерик Брион, съосновател на модното училище Paris School of Luxury. Тези ръководители на млади многообещаващи компании, превърнали се в технологични лидери, с течение на годините успяха дори да въведат стила casual (всекидневно облекло) в света на бизнеса. Днес превъплъщението на успеха е шефът на стартъп, на предприемача по душа, за когото облеклото е само утилитарно, функционално, нещо второстепенно\", анализира той. \"И ако те облекат костюм, той трябва да не се мачка, защото нямат време да се \"гласят\"; трябва да се живее активно, да се сменя един самолет с друг\", допълва Ерик Брион. \"Засяваме едно зрънце\" В Пало Алто дори случаите да се правят луксозни покупки са малко и до неотдавнашното пристигане на Hermеs, Louis Vuitton и Cartier бяха единствените френски представители на този сектор. В съседния град Санта Клара магазини в търговския център имат само Christian Dior, Balenciaga и Yves Saint Laurent. \"Това особено население все пак има някакъв практически досег с лукса\", държи да подчертае пред АФП Елизабет Понсол де Порт, главен делегат на комитета \"Колбер\", който обединява 82 френски къщи за луксозни стоки (мода, занаяти, гастрономия, хотелиерство, култура). \"Те инвестират много в недвижимите имоти, съвременното изкуство, колите и още в благотворителността. Те освен това имат много големи познания за вината и гастрономията. И ние искаме това потребление на луксозни стоки да става осъзнато\", пояснява тя. Така Комитетът \"Колбер\" решава да си сътрудничи с престижния Станфордски университет, който е в сърцето на Силициевата долина: през септември занаятчии от къщите Puiforcat, Christofle и Ercuis ще запознават студенти с технологиите на френското златарство. А през декември комитетът ще приеме в Париж близо 70 калифорнийци - индустриалци, инвеститори и други личности - за да ги накарат \"да преживят уникални неща, които не се купуват с пари\", като посещения в шивашки ателиета или вечеря в замъка Версай. \"С тези два проекта засяваме едно зрънце. Ние не сме навлезли в търговския сектор, а в сферата на придобиване на усещане, за да ги накараме да видят каква е разликата между чисто маркетинговия лукс и \"златните зрънца\". И за да покажем, че превъзходното равнище, което е цел в Станфорд, ние го имаме във френския лукс\", резюмира Елизабет Понсол де Порт. Според нея тези предприемачи освен това \"са очаровани\" от дългия живот на нашите компании, които понякога имат няколко века зад гърба си, защото при моделите за развитие на Силициевата долина след пет години ти си се \"юбъризирал\". /БТА", "date": "2018.07.30", "title": "\"Стив Джобс изглеждаше катастрофално\" - френската мода гледа към Силициевата долина"}
{"url": "https://www.dnevnik.bg/sviat/2018/07/30/3289476_referendumut_za_imeto_na_makedoniia_i_chlenstvoto_v/", "text": "Избирателите в Македония ще бъдат призовани на 30 септември да гласуват в референдум, на който да одобрят или отхвърлят споразумението за нормализиране на отношенията с Гърция, предвиждащо промяна на името на страната на Северна Македония. Същият вот трябва да определи и дали македонците искат да станат следващата страна от Балканите, членуваща в НАТО и Европейския съюз, съобщи \"Ройтерс\". В 120-членния парламент в Скопие 68 депутати гласуваха за насрочването на референдум с въпрос: \"Одобрявате ли членство в НАТО и ЕС и приемате ли споразумението за името между Република Македония и Гърция?\" Депутатите на опозиционната ВМРО-ДПМНЕ, която е категорично против сделката и позицията ѝ открито е подкрепяна от Русия, не присъстваха на заседанието. Преди две седмици ЕС започна проверка за готовността на Македония и Албания да започнат преговори за членство до юни 2019 г. При обявяването на процедурата еврокомисарят Йоханес Хан обясни в Скопие, че така двете страни ще се запознаят с правните норми на ЕС и ще оценят способността си да ги прилагат, особено тези за върховенство на закона. Страни като Франция и Холандия наложиха на срещата на ЕС на върха да бъдат поканени Македония и Албания за преговори, но с поне едногодишно отлагане на старта на реалния процес. Правителството на Зоран Заев смята, че ще получи одобрение на референдума, тъй като перспективата за членство в НАТО и ЕС е достатъчно силен мотив избирателите да подкрепят сделката с Атина. \"Изцяло от вас, гражданите на тази горда нация, зависи да определите бъдещето ѝ по един свободен и суверенен начин, каза Хан. Вратите на ЕС са отворени, но вие и единствено вие ще решите дали да се възползвате от тази възможност.\"", "date": "2018.07.30", "title": "Референдумът за името на Македония и членството в НАТО и ЕС ще е на 30 септември"}
{"url": "https://www.dnevnik.bg/sviat/2018/07/30/3289433_eritreia_i_somaliia_vuzstanoviavat_otnosheniia/", "text": "Еритрея и Сомалия се споразумяха да възстановят дипломатическите си отношения, предадоха АП и ТАСС, като се позоваха на еритрейското министерство на информацията, предаде БТА. Според съобщението, публикувано в \"Туитър\", споразумението е било подписано в еритрейската столица Асмара от президентите на Сомалия Мохамед Абдулахи Мохамед и на Еритрея Исаяс Афуерки. Посещението на Мохамед в Асмара бе предшествано от дипломатически совалки за размразяване на отношенията между двете страни от Африканския рог. Засега от сомалийска страна няма потвърждение, че има подписано споразумение на най-високо равнище. Еритрея и Сомалия скъсаха дипломатическите си отношения преди близо 15 години. Еритрея е под санкции на ООН заради предполагаемата ѝ подкрепа за сомалийската екстремистка групировка \"Аш Шабаб\" - нещо, което Еритрея отрича. Наскоро генералният секретар на ООН Антониу Гутериш даде знак, че санкциите може да бъдат отменени. Правителството в Могадишу също се обяви за премахване на санкциите. Еритрея се отцепи от Етиопия през 1993 г. след 30-годишна гражданска война. Обявяването на независимостта бе последвано от териториален спор за границата, прераснал във въоръжени сблъсъци, в които от 1998 до 2000 г. загинаха около 80 хиляди души. Последва дълъг период на враждебни действия, приключил неотдавна. Преди 3 седмици  Еритрея и Етиопия обявиха , че слагат край на така и неприключилата помежду им война и ще търсят мостове помежду си. Тогава анализатори отбелязаха, че историческото им споразумение ще промени динамиката в целия Африкански рог, включително в Сомалия.", "date": "2018.07.30", "title": "Еритрея и Сомалия възстановяват отношения, прекъснати от 15 години"}
{"url": "https://www.dnevnik.bg/sport/2018/07/30/3289475_andi_muri_prizova_za_po-goliama_prozrachnost_v/", "text": "Олимпийският шампион Анди Мъри призова властите в тениса да направят антидопинговата система \"по-прозрачна\". Думите му дойдоха в отговор на въпрос, свързан с недоволството на Серена Уилямс. Наскоро  американката се оплака от дискриминация , като изтъкна, че е подлагана на по-чести проверки от останалите състезатели. \"Не знам всички детайли и числа за това колко често е тестван всеки. Може би тенисът ще направи добре, ако стане малко по-прозрачен в тази сфера и ако се покаже на колко точно тестове е бил подложен всеки\", каза Мъри. Според думите му понякога е много неясно, защото властите в тениса поставят \"7+\", за да опишат, че даден състезател е минал седем или повече проверки. \"Това значи, че някой може да е тестван седем пъти или пък 20, което очевидно е доста голяма разлика\", заяви шотландецът. Мъри добави, че броят на проверките се е увеличил значително спрямо първия му сезон при мъжете. \"Това не значи задължително, че е достатъчно. В тениса има достатъчно пари, за да имаме вероятно по-добра програма\", посочи той. Шотландецът е сред най-големите критици на употребата на забранени вещества и често е настоявал за по-големи наказания за провинилите се тенисисти. Преди време в разгара на скандала с мелдония  той заяви, че е изненадан колко много спортисти са ползвали лекарство за сърце . Мъри се завръща на корта във Вашингтон след дълго отсъствие заради контузии.", "date": "2018.07.30", "title": "Анди Мъри призова за по-голяма прозрачност в антидопинговата система в тениса"}
{"url": "https://www.dnevnik.bg/sviat/2018/07/30/3289483_konstitucionniiat_sud_na_gruziia_razreshi_upotrebata/", "text": "Конституционният съд на Грузия обяви, че наказването на пълнолетни граждани, които пушат марихуана, противоречи на основния закон на страната. Забраната за пушене на марихуана на публични места, учебни заведение и в присъствието на деца се запазва, съобщи РБК, цитирайки  решението на съда . Искът да се отмени преследването на индивидуалната употреба бе отправен от Зураб Джапаридзе и Вахтанг Мегрелишвили - членове на опозиционната партия \"Гирчи\". В съобщението на Конституционни съд се цитират мотивите им, според които пушенето на марихуана \"не представлява обществена заплаха\". Вреда може да има за здравето на употребяващия, но и той си носи отговорност за това, казват още депутатите. Позицията на парламента бе, че наказването за тази употреба \"има важно значение за защитата на населението, особено на непълнолетните, от вредното въздействие на марихуаната\". Съдът взе страната на ищците и постанови, че \"употребата на марихуана се явява действие, защитено от свободата на личността\".", "date": "2018.07.30", "title": "Конституционният съд на Грузия разреши употребата на марихуана"}
{"url": "https://www.dnevnik.bg/bulgaria/2018/07/30/3289389_svetovnata_banka_bulgariia_ne_se_nujdae_ot_poveche/", "text": "Броят на полицаите в България е достатъчен и няма нужда да бъде увеличаван, а трябва да бъде правилно разпределен. Това се казва в анализ на Световната банка на разходите за полицейска и противопожарна дейност. Докладът е изготвен по искане на българското правителство и може да бъде видян на сайта на Световната банка.  От финансовата институция предупреждават, че заключенията са направени върху частични данни и е необходима внимателната им интерпретация. \"Докладът се фокусира върху общи тенденции, отбелязва интересни, а също и неочаквани констатации. Допълнителен анализ е необходим, за да се разберат причините за тези неочаквани констатации\", се казва в анализа.  Макар да не обхваща цялостната дейност на МВР, той е концентриран върху областните дирекции на полицията, Главна дирекция \"Национална полиция\" и пожарната. А в тези дирекции са концентрирани 75% от разходите, както и приблизително 50% от работещите в системата. Изводите в анализа показват, че обещанието от втория кабинет на Борисов за полицай във всяко село е изпълнимо - без да се наливат допълнителни пари за различни идеи към постигането му, а чрез правилното разпределение на работещите в системата полицаи. Докладът на Световната банка показва известни и до момента неща - МВР поддържа твърде голяма администрация, което е причина за драстично увеличаване на разходите за персонал. Както и че доверието на гражданите към надеждността на полицията е второто най-ниско в ЕС. А полицаите се оплакват, че ефективността им е ограничена от състоянието на оборудването, от прекалено многото време за канцеларска работа, от допълнителните отговорности, наложени в често променяното законодателство, и съкратените социални придобивки. В доклада се дават и решения - драстичното свиване на броя на областните дирекции на МВР, консолидиране на администрациите им и по-ефективни обществени поръчки ще доведат до повишаване на доверието в полицията. \"Човешките ресурси биха могли да бъдат използвани по по-добър начин чрез преразпределяне на персонала по функции и по области, така че да има достатъчно полицаи и пожарникари по улиците, както и чрез рационализиране на администрацията, така че персоналът да отделя по-малко време за административни дейности и повече за борба с престъпността и гарантиране на сигурността\", се казва в анализа. В него се допълва, че сравненията между страните в съюза показват, че броят на полицаите в България е сравним с този в други държави - членки на ЕС, и следователно България не се нуждае от повече полицаи. Световната банка отбелязва, че България е направила значително съкращение на персонала в МВР през последните години, което е довело до намаляване на числеността на полицаите до средната за ЕС. \"Това е важно постижение като се има предвид, че през 2008 г. съотношението на числеността на полицейските служители в България към броя на населението беше едно от най-високите в ЕС.\" Но въпреки този факт според международната институция страната се нуждае от съкращаване на администрацията във вътрешното министерство. Анализът на разходите е показал, че България е с най-големи разходи сред сравнимите страни от ЕС, но постигнатите резултати са незадоволителни.  Броят на администрацията е прекалено голям Според Световната банка раздутата администрация се дължи на сложната организационна структура с дублиране на административни функции. МВР е едно от министерствата с най-много структури, чиито ръководители са второстепенни разпоредители с бюджет - функционални и териториални, всяка от които има собствена администрация. Въпреки ревизиите през последните години МВР все още има голям брой областни дирекции. Банката дава за сравнение Чехия, където броят на областните дирекции е наполовина по-малък при 30% повече население. Според доклада на банката съществуващите 28 областните дирекции на полицията може да бъдат намалени на 7. Така администрацията ще намалее почти наполовина и ще се освободи човешки ресурс за други дейности.  Изчисленията на експертите от Световната банка показват, че в България този ефект би довел до годишни спестявания от близо 29 млн. лв. Допълнителни икономии от 6.5 млн. лв. годишно биха могли да дойдат, ако новите 7 ОДМВР обединят администрациите си с тези на пожарната, прогнозират още експертите. Анализът показва още, че значителен дял от техническите ресурси се използват неефективно - от 3% в Бургас до 29% в Кюстендил. Заплатите на българските полицаи са като в Швеция \"Обратно на общоприетото схващане, заплатите на полицейските служители в България не изглеждат ниски. След като се вземат предвид разликите в дохода на глава от населението, заплатите на полицейските служители са на същото равнище като в Швеция и Словения и по-високи от тези в Дания, Естония, Литва и Латвия. В България персоналът на МВР е сред най-добре платените със среден месечен разход на човек в размер от около 1776 лв. за 2016 г.\", се казва в доклада на Световната банка. Тези пари обаче не стигат до полицаите, защото половината се връщат в държавния бюджет заради социалните им осигуровки. \"Основната причина за този висок среден месечен разход на човек са високите социални вноски, които представляват 51% от разхода за персонал\", се обяснява в анализа на финансовата институция. В него се посочват и друг фактор за високите разходи за персонал - високият дял на свободни работни места в МВР, който е около 13%. Така на вътрешното ведомство се налага да плаща повече пари за извънреден труд на работещите в системата полицаи. Освен това подобна висока степен на незаетост оказва влияние върху морала и ефективността на полицията и пожарникарите. Повече от половината свободни работни места са в категорията с най-ниско възнаграждение. Персоналът от тази категория има малко възможности за кариера в системата на МВР. Правилното разпределение на пожарникари - 22% повече спасени животи Според Световната банка правилното разпределение по области на съществуващия брой пожарникари и налични транспортни средства и техника ще доведе до запазване на 22% повече човешки животи и ще предотврати 22% от материалните загуби.", "date": "2018.07.30", "title": "Световната банка: България не се нуждае от повече полицаи"}
{"url": "https://www.dnevnik.bg/sport/2018/07/30/3289482_levski_lukoil_i_rilski_sportist_shte_sporiat_za/", "text": "Мачът за Суперкупата в българския баскетбол ще се проведе на 8 септември. Шампионът \"Левски Лукойл\" и носителят на купата \"Рилски спортист\" ще играят в \"Арена Ботевград\". Това ще е третият мач за Суперкупата. Миналата година трофея заслужи \"Берое\" след успех с точка разлика срещу тогавашния шампион \"Лукойл Академик\". Година по-рано \"Лукойл Академик\" се наложи с 93:85 срещу \"Рилски спортист\". Датата тази година е съобразена с програмата на двата клуба, обявиха от Националната баскетболна лига (НБЛ). \"Левски Лукойл\" ще участва в квалификациите за Шампионска лига, а \"Рилски спортист\" - в тези в турнира \"ФИБА къп\". Новият сезон в първенството започва на 6 октомври. \"Мачът за Суперкупата на България е нещо сравнително ново, но както се видя от предишните две издания, интересът към него е голям. Имаме възможността да си партнираме с \"Арена Ботевград\" и да го проведем в един град, който се е доказал с баскетболната си публика. Надяваме се, че тези хора ще дойдат да подкрепят баскетбола в този ден\", заяви генералният мениджър на НБЛ Лили Борисова. \"Все още не сме наясно дали ще бъде организиран баскетболен ден, подобен на този, който се състоя през септември миналата година, или ще бъде просто една баскетболна среща. Независимо какъв ще бъде форматът на Суперкупата, идеята е да се промотира спортът баскетбол, продуктът НБЛ и хората в залата да останат доволни. Наясно сме, че с ранното провеждане на двубоя отборите участници няма да са напълно стиковани, тъй като най-вероятно ще започнат подготовката си през август, но въпреки това се надявам това да бъде поредното страхотно баскетболно събитие\", добави тя.", "date": "2018.07.30", "title": "\"Левски Лукойл\" и \"Рилски спортист\" ще спорят за Суперкупата на 8 септември в Ботевград"}
{"url": "https://www.dnevnik.bg/biznes/2018/07/30/3289497_petr_kelner_idva_v_bulgariia_za_da_razgovaria_s_borisov/", "text": "Мажоритарният собственик на фонда PPF - чешкият милиардер, ще дойде до България в някой от следващите дни, за да се срещне с премиера Бойко Борисов,  съобщи \"Капитал\" . Официална информация от чешкия фонд и Министерския съвет за планирана подобна срещата няма. Според източници на \"Капитал\" това няма да е първи разговор Борисов - Келнер, като двамата са се виждали в България поне два пъти през последните месеци. Днес  Европейската комисия одобри сделката  между PPF и \"Теленор\", която включва и придобиването на българския телеком на норвежката група. Другата сделка на чешкия милиардер в България - за купуването на \"Нова телевизия\" от шведската MTG,  беше забранена от Комисията за защита на конкуренцията . Срокът, в който решението на КЗК може да се обжалва, изтича този четвъртък, като плановете на Келнер били да разговаря с българския премиер преди крайния срок.", "date": "2018.07.30", "title": "Петр Келнер идва в България, за да разговаря с Борисов"}
{"url": "https://www.dnevnik.bg/bulgaria/2018/07/30/3289501_shestvie_pod_nadslov_sistemata_ubiva_mina_ot/", "text": "Протестът на родителите на лица с увреждания под надслов \"Системата убива всички\", се проведе днес следобед в центъра на София. Пред сградата на Народното събрание се събраха около 100 души от цялата страна, облечени с черни тениски с надпис \"Системата ни убива\", обобщава агенция \"Фокус\". Хората организираха шествие от парламента до Министерския съвет, като към похода се присъединиха десетки граждани. Исканията на протестиращите са за по-добро здравеопазване, по-адекватни помощи за хората с увреждания и техните родители, както и индивидуални оценки на потребностите им. Протестът започна със скандирания \"Системата няма да ни убие\" и призиви за оставка. Законопроектът за хората с увреждания вече е на финалната права. До 6 август всички страни в преговорния процес ще дадат последни предложения за корекции на закона.", "date": "2018.07.30", "title": "Шествие под надслов \"Системата убива всички\" мина от парламента до Министерски съвет"}
{"url": "https://www.dnevnik.bg/sport/2018/07/30/3289319_rumenige_otnovo_poiska_bundesligata_da_premahne/", "text": "Изпълнителният директор на \"Байерн\" Карл-Хайнц Румениге отново призова за отмяна на правилото \"50+1\". То задължава клубовете в германския професионален футбол да предоставят мажоритарния дял на плащащите членски внос.  Според Румениге правилото спира възможността за свежи инвестиции в германските отбори, което не им позволява да се конкурират с водещите тимове в Европа. \"Всички са притеснени и се страхуват, че ще загубим конкурентност, ако отворим пазара. Но е вярно обратното, Германия може само да спечели. Или ще поемем в тази посока, или ще платим цената, ако не го направим\", каза Румениге след края на подготовката на баварците в Маями. Правилото \"50+1\" не позволява на отделен човек или компания да притежава повече от 49% от акциите в даден клуб. По този начин се цели да се предпази отборът от неразумно управление, като мажоритарният дял остава в ръцете на членовете. \"Трябва да спрем да поощряване популизма, който тласкаме до абсурдно ниво във всички клубове от Бундеслигата. Германия не е пустиня\", каза още Румениге. Румениге повдигна темата преди година , но не срещна подкрепа. В края на март  всички 36 клуба от Първа и Втора Бундеслига гласуваха за запазване на правилото \"50+1\" . Някои от клубовете заобикалят правилото, а други са получили изключения. Най-остри критики предизвиква  \"Лайпциг\" , който беше създаден през 2009 г. със средства от австрийската компания за енергийни напитки \"Ред бул\". През 2014 г. \"Лайпциг\" трябваше да преструктурира организацията си, за да покрие изискванията на Германската футболна лига. Наскоро швейцарският бизнесмен Мартин Кинд, който издържа \"Хановер\", получи отказ да придобие мажоритарния пакет в клуба. Силно участие имат \"Фолксваген\" и \"Байер\", които инвестират средства във \"Волфсбург\" и \"Байер\" (Леверкузен). \"Хофенхайм\" се финансира от съоснователя на SAP Дитмар Хоп.", "date": "2018.07.30", "title": "Румениге отново поиска Бундеслигата да премахне правилото \"50+1\""}
{"url": "https://www.dnevnik.bg/razvlechenie/2018/07/30/3289508_kari_fishur_shte_se_poiavi_i_v_devetiia_epizod_na/", "text": "Покойната  Кари Фишър  ще участва и в деветия филм за \"Междузвездни войни\", като създателите ще използват кадри, заснети първоначално за осмия епизод от космическата сага. Макар да изглеждаше, че героят му  Люк Скайуокър  умира в последния филм, като част от каста е обявен и Марк Хамилтън. Снимките започват утре, съобщиха от \"Дисни\", цитирани от агенция \"Ройтерс\". Фишър, която играеше принцеса Лея, почина внезапно през декември 2016 г. на 60-годишна възраст. Тя тъкмо бе приключила снимките за \"Епизод осми: Последните джедаи\" и трябваше да бъде основен герой в деветата част, чието заглавие още не е известно. След смъртта ѝ сценарията бе пренаписан. \" Обичахме Кари Фишър  отчаяно\", каза в свое изявление  Джей Джей Абрамс , който бе режисьор на седмата част и ще ръководи и деветата. \"Убягваше ни как да приключим сагата Скайуокър без нея. Никога не бихме избрали друг човек за ролята, нито бихме използвали компютърно генерирани изображения. С подкрепата и благословията на дъщеря ѝ Били намерихме начин да почетем паметта ѝ и ролята ѝ като Лея в Епизод Девети, като използваме невиждани досега кадри, заснети по време на работата за Епизод Седми\". Марк Хамил  написа в \"Туитър\", че намира утеха във факта, че Фишър няма да бъде заместена от друг човек. В ролите си ще се върнат Били Дий Уилямс, Дейзи Ридли, Адам Драйвър, Джон Бойега, Лупита Нионго и Кели Мари Тран. Новата серия трябва да излезе през декември 2019 г.", "date": "2018.07.30", "title": "Кари Фишър ще се появи и в деветия епизод на \"Междузвездни войни\""}
{"url": "https://www.dnevnik.bg/sviat/2018/07/31/3289545_chujdenci_zaginaha_vuv_veroiatno_teroristichno/", "text": "Терористичната групировка \"Ислямска държава\" пое отговорност за нападението в неделя в Таджикистан срещу група велосипедисти от няколко западни държави, в което загинаха четирима и бяха ранени други трима. Убитите са граждани на САЩ, Швейцария и Холандия, а ранените - от Швейцария, Холандия и Франция. Властите не изключват това да е терористично нападение, тъй като групата велосипедисти е била блъсната с автомобил, след което пътуващите излезли и започнали да удрят падналите с ножове и да стрелят по тях. Вътрешното министерство съобщи, че частите, издирвали заподозрени, са убили четирима, включително един, който е оказал съпротива при опита за арест, и са задържали пети. Сред убитите е и собственикът на автомобила. \"Проверяваме всички версии - инцидент, обир и терористичен акт\", каза вътрешният министър Рамазон Рахимзода на брифинг. Нападението е станало в район на около 90 км югоизточно от столицата Душанбе. Радио \"Свободна Европа\" разпространи любителски видео запис, за който се твърди, че е на момента на нападението. На него се вижда как на тесен път кола прави обратен завой, след като вече е блъснала групата, и отново връхлита велосипедистите. Досега не е известно за терористични нападения срещу чужденци в Таджикистан, а \"Ислямска държава\" не дава в съобщението си подробности, които да покажат, че наистина стои зад случилото се, напомня \"Свободна Европа\". Властите издирват двама заподозрени на 18 и 19 години от село на границата с Афганистан. Третият издирван е на 31 години от село близо до мястото на нападението. Американското посолство съобщи за атаката, но допълни, че \"няма доказателства за завишена заплаха за гражданите на САЩ\" и благодари за \"професионализма и бързата реакция\" на властите. \"Ако се потвърди, че това е терористично нападение, ще има нови препоръки на Швейцария за пътуващите до страната граждани\", заявиха от швейцарското посолство, което потвърди смъртта на свой гражданин. Британското посолство нарече случилото се \"първо по рода си в Таджикистан\" и посъветва британците да са \"изключително внимателни и бдителни по време на престоя си\". \"Ройтерс\" припомня, че хиляди жители на Централна Азия и в частност на Таджикистан са се присъединили през последните години към \"Ислямска държава\". Някои от тях бяха задържани миналата година за бомбения атентат в метрото на Санкт Петербург и за нападения с товарни автомобили в Стокхолм и Ню Йорк. Доклад на базираният в Хага Международен център за борба с тероризма (ICCT) посочва, че таджики са извършили най-много самоубийствени нападения от чужденци в Ирак и Сирия през 2016 г.", "date": "2018.07.30", "title": "Чужденци загинаха във вероятно терористично нападение в Таджикистан"}
{"url": "https://www.dnevnik.bg/video/2018/07/30/3288248_zaplaha_li_e_severna_makedoniia_za_bulgariia_video/", "text": "На 1 август миналата година - ден преди Илинден - България и Македония  подписаха Договор за добросъседство  след дълги години безплодни усилия. Оттогава отношенията им не са спирали да се подобряват, твърдят управляващите и в София, и в Скопие. Въпреки това български политици  и експерти  настояват, че Македония  все още би могла  да има претенции в България. Повод за това стана  новото име, което трябва да приеме  след историческата сделка за името с Гърция. Вярно ли е това и може ли името Северна Македония да бъде заплаха за България? Още видео от рубриката \"С две думи\" -  тук .", "date": "2018.07.30", "title": "Заплаха ли е Северна Македония за България (видео)"}
{"url": "https://www.dnevnik.bg/sport/2018/07/30/3289013_el_maestro_sreshtu_vitosha_ni_beshe_trudno_do_purviia/", "text": "Треньорът на ЦСКА Нестор Ел Маестро определи като важна  победата на отбора над \"Витоша\" (Бистрица) с 2:0 . Червените надвиха съперника си и оглавиха класирането в Първа лига, след като са единственият състав с две поредни победи. Според наставника на ЦСКА в подобни мачове, проблемите са до първия гол. \"Започнахме много интензивно и много бързо, вкарахме два гола и е хубаво, когато това става. Мачовете, в които си абсолютен фаворит, не са лесни. Беше важно да си свършим работата, която обикновено е по-трудна до първия гол. Радвам се, че той падна рано\", каза Ел Маестро. Според треньора на ЦСКА \"Витоша\" също е бил много опасен при статични положения. Той определи отборът от Бистрица като много добър с потенциал. \"Не е възможно в 90 минути винаги да си безгрешен и да не дадеш нито един шанс на съперника си. При 2:0 имаше и психологически момент, в който дадохме инициативата на съперника, но за мен това е нормално. Трябва да сме постоянни и да се борим за голямата ни мечта в Европа\", каза още треньорът. Ел Маестро обясни, че до края на трансферния прозорец ЦСКА може да вземе още играчи. Треньорът определи състава си като добър, но при възможност би искал още един-двама нови. \"Нямаме много широк състав. Качеството е налице, но би било добре да имаме на разположение още един-двама. Ще говорим и с ръководството, но до момента аз съм щастлив с отбора, който имам\", завърши Ел Маестро.", "date": "2018.07.30", "title": "Ел Маестро: Срещу \"Витоша\" ни беше трудно до първия гол"}
{"url": "https://www.dnevnik.bg/sviat/2018/07/30/3288838_zimbabve_glasuva_za_pruv_put_sled_erata_mugabe_no_toi/", "text": "Жителите на Зимбабве гласуват утре на президентски и парламентарни избори. Това са първите избори след отстраняването от власт на президента Робърт Мугабе, който заемаше президентския пост в продължение на 37 години, предадоха световните агенции. Милиони зимбабвийци, които живеят и работят извън страната, обаче няма да могат да гласуват, освен ако не се приберат у дома. Това реши през май Конституционният съд, който отказа да внесе изменения в изборното законодателство, за които настояваха правозащитници. В самата страна около 5.3 млн. души са се регистрирали като гласоподаватели. Допреди една година съпругата на Робърт Мугабе - Грейс изглеждаше най-вероятният негов приемник. Но миналата година Мугабе уволни вицепрезидента си Емерсън Мнангагва. Това породи серия от събития с намеса на армията и  накрая Мугабе подаде оставка  в разгара на процедура по импийчмънт, а Мнангагва оглави управляващата партия, стана президент на страната и кандидат на управляващите за настоящите президентски избори. Сега Робърт Мугабе и съпругата му  живеят спокойно в столицата Хараре , но бившият президент си остава влиятелна фигура. Той подкрепя политическа партия, застанала зад основния опозиционен кандидат за президент Нелсън Чамиса. Мугабе се ползва и със силна подкрепа в някои селски райони на страната, където някои хора дори си мислят, че той все още е президент, отбелязва \"Асошиейтед прес\". Мнангагва обещава честен и справедлив вот и иска отмяна на международните санкции, наложени на Зимбабве преди години след избори, белязани от твърдения за насилие и сплашване. Новият президент разреши за първи път от 16 г. чужди наблюдатели да дойдат на изборите. Основната опозиционна партия Движение за демократични промени (ДДП) вече каза, че подготовката за изборите не е била прозрачна и че може да има измами. Военните пък казват, че ще подкрепят който и да спечели изборите и отричат, че са пратили хиляди военни в селските райони, за да повлияят на гласоподавателите да подкрепят управляващата партия Африкански национален съюз на Зимбабве - Патриотичен фронт (ЗАНУ-ПФ). За президентския пост се борят рекорден брой кандидати - 23-ма. Основната битка  ще бъде между 75-годишния Мнангагва  и 40-годишния Чамиса. Прякорът на Мнангагва е Крокодила заради дейностите му по време на войната за независимост и заради това, че години наред прилагаше с твърда ръка политиката на Мугабе. Мнангагва се представя за реформатор. Но мнозина си спомнят неговата роля като министър на държавната сигурност през 80-те години, когато армията изби хиляди хора по време на кампания на Мугабе срещу опозицията. Мнангагва твърди, че неговата страна е отворена за бизнеса. Но в действителност честните и почтени избори са ключът към вдигането на санкциите и отварянето на вратите на страната за така нужните ѝ инвестиции. Противникът на Мнангагва - Чамиса, е издигнат от ДДП. Той е адвокат и пастор и оглави основната опозиционна партия след кончината миналата година на нейния лидер Морган Цвангирай, който години наред бе опонент на Мугабе на президентските избори. Сега Чамиса е подкрепян от коалиция от партии, в това число и партия, подкрепяна от Мугабе и от членове на младежки подкрепящ Мугабе съюз, изгонен от редиците на управляващата партия миналата година. Чамиса обещава икономически реформи и изтъква 35-годишната си възрастова разлика с Мнангагва. В интервю за АП той каза, че въплъщава новото, а Мнангагва - миналото. /БТА", "date": "2018.07.30", "title": "Зимбабве гласува за пръв път след ерата Мугабе, но той все още има влияние"}
{"url": "https://www.dnevnik.bg/sviat/2018/07/30/3289022_ispaniia_spasi_211_nelegalni_migranti_v_sredizemno_more/", "text": "Испанската служба за спасителни операции по море спаси вчера 211 мигранти от 21 плавателни съда в Гибралтарския проток, предаде \"Франс прес\". Те ще бъдат откарани до пристанище Алхесирас в южната област Андалусия, съобщи говорител на службата. Над 1200 мигранти, опитващи да прекосят Средиземно море, вече бяха спасени в петък и събота. Министърът на отбраната на Испания Фернандо Гранде-Марласка ще се срещне днес с мавританския си колега в столицата Нуакшот. Неговото ведомство съобщи, че министърът ще опита да намери \"европейско решение на проблема с имиграцията\". Испания стана тази година европейската страна, в която са влезли най-много нелегални мигранти, изпреварвайки Италия. Над 20 992 мигранти достигнаха бреговете на Испания от началото на годината, а 304 загинаха по данни на Международната организация по миграция.", "date": "2018.07.30", "title": "Испания спаси 211 нелегални мигранти в Средиземно море"}
{"url": "https://www.dnevnik.bg/sport/2018/07/30/3289019_britanskiiat_parlament_iska_fifa_da_razsledva_katar_po/", "text": "Световната футболна асоциация (ФИФА) трябва да се самосезира и да проведе независимо разследване заради  обвиненията към Катар за саботаж на останалите кандидати  за световното първенство през 2022 г. Това призова председателят на комисия за култура, медии и спорт към британския парламент Деймиън Колинс. В неделя \"Сънди таймс\" публикува материал, според който през 2010 г. е започнала кампания, която да помогне на Катар да вземе домакинството на турнира. От документи се разбира, че е изтекла информация, според която Катар е използвал американска фирма за връзки с обществеността и бивши агенти на ЦРУ, за да попречи на конкурентите си. Кандидати за световното през 2022 г. бяха още САЩ, Австралия, Япония, както и Южна Корея. Според \"Сънди таймс\" кампанията е била насочена към САЩ и Австралия. \"ФИФА трябва да се намеси и да осигури независимо разследване. Ако катарците са нарушили правилата, трябва да си понесат санкциите\", каза Колинс пред радио BBC. Според него обвиненията са много конкретни с извадени факти в материала на британското издание. Колинс смята, че публикуваният отговор от Катар не казва абсолютно нищо. Върховният комитет на страната имаше право на отговор, с който отхвърля всяко твърдение.", "date": "2018.07.30", "title": "Британският парламент иска ФИФА да разследва Катар по обвиненията в саботаж"}
{"url": "https://www.dnevnik.bg/na_put/2018/07/30/3288213_na_put_obiad_v_observatoriiata_sred_more_ot_vurhove/", "text": "Противно на впечатлението, че само в България е обичайно да поканиш високопоставен политик да ти открие новия туристически обект, с което веднага да привлечеш общественото внимание, това се оказва практика и в други страни. Най-пресният пример е посещението на президента на Франция Еманюел Макрон, който отиде по костюм на близо 3 хил. м надморска височина в Пиренеите, за да участва в представянето на обновените съоръжения на Пик дю Миди. Едно от тях е мостът, надвесен над скалите, наричан понтон в небето. Пик дю Миди се издига на височина 2977 м и е част от Пиренеите близо до границата на Франция с Испания. Мястото е популярно не само заради прекрасната планинска гледка, но и заради обсерваторията, с която разполага. Изграждането й започва през далечната 1882 г. с частни средства, но в хода на строителството разходите нарастват неочаквано и в крайна сметка съоръжението се прехвърля на държавата. През 60-те години е монтиран еднометров телескоп, финансиран от НАСА, чрез който са правени снимки на повърхността на Луната в подготовката на мисиите \"Аполо\". Двайсет години по-късно  на мястото  е монтиран двойно по-голям телескоп. Днес вече телескопите са четири, а други съоръжения се използват за изучаване на Слънцето и откриване на малки нови планети. Днес мястото е популярна дестинация за туристите, в услуга на които тези дни бе открит и нов ресторант, обновени са и другите съоръжения. Рекламира се като достъпно за всички място, до което се достига чрез лифт, който тръгва от Ла Монжи (La Mongie). Достигането до връхната точка не предлага само величествена гледка към околните върхове и гастрономически изживявания, но и достъп до обсерваторията и резултатите от нейната работа, представени по забавен начин. Освен това тук се намира и най-високо разположеният планетариум в Европа. Билет за възрастен струва 40 евро, като в тази цена влиза превозът с лифта, свободно време горе и достъп до музея. Безплатен е достъпът до дългата 12 метра наблюдателна площадка, издадена над върха, която дава възможност на посетителите да се почувстват в сърцето на планината. Радиацията на върха е три пъти по-висока от тази в селищата в основата му, а слънчевите дни са с 300 повече отколкото долу. Така че не забравяйте слънчевите очила и слънцезащитния крем, се напомня на посетителите. Мястото е домакин и на различни събития като нощно посещение на определени дати, концерти, милонга.", "date": "2018.07.30", "title": "На път: Разходка по моста в небето"}
{"url": "https://www.dnevnik.bg/analizi/2018/07/30/3288840_bulgarite_imat_nedoizbistrena_socialno-polova/", "text": "Разбира се, че позицията на Корнелия Нинова  в подкрепа на \"традиционните семейни ценности\"  е травестия. Защото според основателя на съвременната левица, Карл Маркс, точно традиционният модел на общество подлежи на унищожение, включително \"буржоазното семейство\", бидейки затвор за жените. Разбира се, че решението на Конституционния съд  против Истанбулската конвенция  е позорно, защото разпространява не юриспруденция, а реакционна идеология, имаща за цел обслужването на управляващата партия. И, разбира се, е очевидно, че мнозинството българи са дотолкова разтревожени от целия спор покрай тази конвенция, че единствени в света префасонираха думата \"джендър\" (\"род\") така, че да обозначава традиционното \"педераст\". Вслушайте се в разговорите по улицата и в бакалиите: \"Мани го тоя джендър... Глей го тоя джендър на к’во прилича...\". Или, по Валерия Велева – след като защитихме българщината, отхвърляйки конвенцията, трябва да сме готови да се борим срещу \"европейските джендъри\", които скоро ще нахлуят тук да ни наказват... Щом една дума може трайно да промени значението си за половин година, значи общественото мнение вече е заело страна. Произнесло се е. В случая – против \"джендърите\". Това е факт и той трябва да бъде анализиран, за да можем да разберем, Има лесни подходи. Например Манол Глишев: \"Средният българин не е европейски консерватор; той е продукт на битовия османлък.\" Ако обаче средният българин беше само това, то страната, в която живеем, щеше да изглежда по съвършено различен начин. Ще рече: по-сложно е. Тук на помощ идват т.нар. ценностни изследвания, т.е. онези количествени и качествени \"сондажи\", които разкриват в какво вярва дадено общество, кое смята за добро и кое – за зло. И т.н. На основата на подобни изследвания двамина известни анализатори, американецът Франсис Фукуяма и холандецът Хеерст Хофстеде, ни предлагат рамка, в която можем да се поставим – \"ние, българите\". За да видим, какво се случва по-конкретно вътре в тази рамка, можем да се опрем на наскоро излезлите данни от общоевропейско изследване на ценностите, провеждано в България от Нов български университет (НБУ) и \"Алфа рисърч\" (АР). Според Фукуяма равнището на доверие към непознати е онзи главен фактор, който определя дали едно общество е модерно, развито, спокойно и доброжелателно към непознатото, или обществото е изостанало, неразвито, фрустрирано и уплашено от всичко непознато. Според неговата \"карта\" на Европа най-високи са нивата на доверие в северните и северозападните страни (т.нар. протестантски). Те са и най-развитите и модерните. Колкото повече се придвижваме в южна и източна посока, т.е. към България, толкова по-ниски стават равнищата на доверие; и толкова по-малко развити, по-старомодни и по-нещастни са обществата. И по-враждебни към всичко ново и непознато. Данните от изследването на НБУ/АР недвусмислено подкрепят Фукуяма. Над (процентът пада под 80 при поколенията 18 - 40). Такава мащабна липса на доверие веднага ни казва, че сме крайно подозрителни и не гледаме с добро око на нищо, което привиждаме като \"ново\" или \"непознато\". Оттук – отношението на масата българи към \"джендърите\". Не можем обаче да спрем анализа тук, защото картината е все още прекалено едра, без подробности; а в тях, както е известно, се крие дяволът. Повече подробности ни дава подходът на Хофстеде. Преди около четвърт век той става известен с \"карта\" на Европа, силно наподобяваща онази на Фукуяма. Само че Хофстеде мери друго – \"локус на контрол\". Ще рече: доколко отделните хора сами вземат решенията си и си налагат самодисциплина в поведението; и доколко тяхното поведение и дисциплина идва от място (\"локус\"), който е извън тях? Според Хофстеде, колкото повече в Европа се придвижваме на север и на запад, толкова повече \"локусът на контрол\" е вътре в самите хора. Колкото по-близо сме до юга и изтока, толкова повече хората правят онова, която им казва някой друг – подчиняват се не на своята, а на чужда воля. При Хофстеде, както и при Фукуяма, българите сме най-зле: в най-малка степен зависим от собствените си решения и в най-голяма степен очакваме някой друг да ни казва какво да правим. Това обстоятелство, разбира се, ни прави крайно уязвими на популизма. Склонни сме да дадем власт над своите мисли и действия на най-силно викащия, предлагащ най-лесни решения. Затова бяхме Миналата година Хофстеде ни даде по-разгърната картина на нас си. Изводите подкрепят казаното дотук, в повече подробности: *... Според данните на НБУ/АР около 60 на сто (т.е. с малки разлики според възрастовите групи) от българите са съгласни с твърдението: \"Да има силен водач, който да не се занимава с парламент и избори.\" *... Според данните на НБУ/АР в последните десет години значително е намаляла онази група от населението, която възпитава в децата си качества като \"независимост\" и \"въображение\" – все качества, които разклащат споменатите от Хофстеде \"твърди правила на вярванията и поведението\". И така, разбира се, общественото мнение се затваря по отношение на нововъведения в правилата и вярванията. *... По тази линия би трябвало да сме послушни, скромни (не-натрапващи се) и не-егоистични (алтруистични); но нещата стоят по-сложно. Според НБУ/АР нямат и 20 на сто българите, които искат да внедрят в децата си качеството \"послушание\". А едва 14-16 на сто са склонни да възпитават децата си в дух на алтруизъм (не-егоизъм). Тук виждаме някакъв потенциал за изработване на собствено мнение. В крайна сметка обаче в сравнение с по-стари страни - членки на ЕС, ние искаме твърди правила, налагани върху нас от някой друг (т.е. не от нас самите), и гледаме с подозрение на всичко непознато в нашата провинциална вселена. Затова масово повярвахме на обясненията на социалисти и националисти, че ако подкрепим Истанбулската конвенция, някаква зловеща тайна организация от джендъри на име \"Гревио\" ще плъзне из детските градини, за да направи децата ни \"обратни\". Можем да спрем анализа и тук, както можехме още с Фукуяма, но възниква още един въпрос, който не е дискутиран подробно нито от него, нито от Хофстеде. А именно: та той наистина да вярва, че ако някой обясни на децата му, че по света бродят и хомосексуални хора, то децата мигом ще станат \"джендъри\"? Хофстеде дава индикации, че българското общество е по-скоро \"женствено\", отколкото – \"мъжествено\":  Това не ни казва обаче кой-знае какво по отношение на крехкостта на сексуалната идентичност при българите. Принудени сме да се заровим в данните на НБУ/АР, в които парадоксите се редят един след друг. Според противниците на Истанбулската конвенция българите не приемат \"джендърството\", защото са религиозни. И наистина, според данните на НБУ/АР религията е \"много/доста важна\" за около 60 на сто от българите. Само че това не е вярно; тук българите послъгват. Не повече от 10 процента от тях (и по-малко сред по-младите) правят онова, което правят религиозните хора: да посещават църква поне веднъж седмично. Почти 60 на сто се черкуват само по празници или по-рядко. Да не говорим за съдържанието на декларираната религиозност. Около 80 на сто твърдят, че вярват в Бог; но между 60 и 70 на сто не вярват в задгробния живот, който е носещата греда във всяка монотеистична религия. Двойно повече са мюсюлманите, които вярват в задгробния живот, отколкото са християните. Излиза, че \"православната идентичност\" на българина е доста колеблива, да не кажем – бутафорна. И следователно православните носят вътрешен страх, че тази им идентичност сравнително лесно може да бъде преобърната от външен натиск (външен \"локус на контрол\"). Поставен в едно сравнително \"женствено\" общество, този факт разкрива колебливата основа на всяка идентичност, включително сексуалната. Отговорите на българите на собствено \"джендърски\" въпроси (т.е. относно социалните роли на мъжете и жените) разкриват още и още парадокси и несъответствия. От една страна, българите отговарят напълно модерно (\"либерално\") на въпроса дали споделянето на домакинската работа (т.е. и мъжът да мие чинии) прави брака успешен - съгласни са около 80 процента. Отново над 80 на сто отхвърлят твърдението, че \"ако майката има платена работа, това не е добре за децата\". В тези отговори не виждаме \"традиционни ценности\", насочени против \"джендърската идеология\". Българите изглеждат напълно модерни хора. Само че, както при религията, и тук има скрита картинка, т.е. колеблива, несигурна идентификация. Между 65 и 70 на сто от българите (по-малко в по-младите групи) са съгласни с провокативното твърдение, че: \"Да се работи е добре, но това, което повечето жени в действителност желаят, е дом и деца.\" Ще рече: всъщност дори работещите жени биха предпочели да си стоят в кухнята. Хем е добре да работят, хем за тях самите би било по-добре да си стоят покрай печката. Около 60 на сто от мъжете и половината от жените са съгласни с още по-провокативното твърдение: \"Задължението на мъжа е да печели пари, задължението на жената е да се грижи за дома и семейството.\" Социалните роли на половете, присъщи на XIX век, са дълбоко закодирани в българина, но на декларативно ниво той все пак предпочита да отговаря така, че да не излезе \"прост\". Джендър идентичността на българина се оказва точно толкова крехка – и лесна за застрашаване – колкото е религиозността му. В крайна сметка Много иска да се подчинява на външна на себе си воля – на силния на деня, на \"традицията\", на ограниченията на приетите религиозни и социални норми. Върху това заложиха противниците на Истанбулската конвенция. Същевременно обаче \"българинът\" формира женствено общество, дълбоко в себе си не обича да се подчинява и се страхува, че ако заявява открито своя \"битов османлък\", ще изглежда провинциален и ще стане за смях. Всичко това го кара да се чувства несигурен, раздвоен, колеблив в идентичностите си и парадоксален в заявките си. Страхът от непознатото се смесва със страха от себе си – с обоснованото подозрение, че не знаеш кой си, че не си устойчив в своите избори, че всеки момент някой външен може да те накара да станеш нещо друго. А това пък на свой ред формира онази нестабилна психологическа смес, от която изскачат т.нар. социални паники – внезапно избухващи, ирационални фобии, насочвани към някакви външни \"врагове\", но всъщност симптоми за тежкия собствен страх, че не знаеш кой си. Всеки си произвежда чудовища според това коя от неговите идентичности е най- крехка. Англичаните родиха социална паника по повод \"чужденците\", тъй като имат проблем с националната си идентичност. Унгарците произвеждат истерия по повод мигрантите, тъй като имат проблем с идентичността си на \"стари\" европейци (т.е. за разлика от сравнително наскоро пристигнали маджари). А българите произведоха паника по повод \"джендърите\", защото имат недоизбистрена социално-полова идентичност.", "date": "2018.07.30", "title": "Българите имат недоизбистрена социално-полова идентичност"}
{"url": "https://www.dnevnik.bg/bulgaria/2018/07/30/3289030_carskite_konjushni_ne_sa_obiaveni_za_obekt_ot/", "text": "Царските конюшни\", на които  бяха нанесени големи щети заради пожар  в ранните часове на 29 юли, не са обявени за обект от национално значение заради пречки в процедурата - все ще не са намерени всички собственици. Ако този статут бъде даден в момента, той ще бъде отменен в съда поради многото дела, които водят собствениците помежду си, и неуточнената собственост. Това коментира министърът на културата Боил Банов в ефира на Би Ти Ви. \"Това го правя не защото съм убеден, а за да отговоря на един популизъм в общественото мнение, което не ми е присъщо\", подчерта Банов. Посочи, че сградата се охранява от действащия закон. \"Безсмислено е собствениците тези сгради да ги палят, защото са длъжни да ги възстановят след това. Има значение, че тази сграда се охранява по реда на закона –  подробният устройствен план вече е съгласуван , направено е и заснемане\", каза министърът по повод хипотезите за умишлен палеж. Той подчерта, че сградата е обществена, не е на собствениците, на които е земята,  и не допуска да е била запалена от тях . По-рано в ефира на същата телевизия зам.-министърът на вътрешните работи Стефан Балабанов каза, че не знае дали сградата е на МВР. Такава информация разпространи вчера самата телевизия, след като  собственикът на част от сградите  в района отрече пострадалата да е негова собственост. \"Не мога да подам оставка, защото някой пали някъде, където аз съм осигурил необходимата по закон охрана\", заяви Банов по повод поисканата му оставка от страна на сдружението \"Спаси София\". \"Не е късно да спасим \"Царските конюшни\" и те да получат нов живот\", обяви по-рано зам.-кметът на София Чобанов в ефира на \"Нова телевизия\". Той призова Министерството на културата колкото се може по-бързо да обяви историческите постройки за културна ценност от национално значение и допълни, че трябва се действа експедитивно. \"Кой не си е свършил работата не е наша роля да установим – наша роля е да мобилизираме институциите, за да имаме добър резултат, а именно спасяване на този комплекс, който е от национално значение\", допълни Чобанов. Вчера  той се изказа много остро  срещу министерството в свой пост във \"Фейсбук\". Специално сформирана комисия в Столичната община започва опис на щетите днес. В ход е и обезопасяването на района около горелите сгради преди началото на учебната година на децата от съседната Първа английска езикова гимназия. По случая тече разследване. Пожарът пламна в неделя сутринта. В продължение на няколко часа 8 пожарни автомобила и 30 пожарникари се бореха с огъня. Няма пострадали хора, нито сериозно засегнати съседни сгради. Унищожени са поне 2000 кв.м покривна конструкция.", "date": "2018.07.30", "title": "\"Царските конюшни\" нямали статут, защото не са открити всички собственици"}
{"url": "https://www.dnevnik.bg/bulgaria/2018/07/30/3288471_komandirovani_policai_sa_nastaneni_v_hotel_na/", "text": "Полицаи, командировани за опазване на обществения ред в района на курорта Албена, са били настанени от кмета на Балчик Николай Ангелов в хотел, собственост на един от четиримата обвиняеми по  делото срещу б ившия депутат от ГЕРБ Живко Мартинов , обвинен, че е искал от името на премиера безплатни суджуци от добрички бизнесмен. Информацията на \"Дневник\" беше потвърдена, след като в отговор на зададени въпроси от МВР уточниха, че командированите полицаи действително нощуват в хотел \"Добруджа\" в с. Кранево. Справка в Имотния регистър показва, че той е собственост на Петър Малджиев - четвъртият обвиняем по делото, по което към наказателна отговорност бяха привлечени вече бившият депутат от ГЕРБ Живко Мартинов (Суджука), бившият директор на Областната дирекция на МВР в Добрич Веселин Колев и директорът на Областна дирекция по безопасност на храните в Добрич Розалина Брайкова. В хода на разследването по случая със суджука бе установено, че двама от свидетелите по делото, за да оттеглят вече дадени показания срещу бившия депутат от ГЕРБ Живко Мартинов и Веселин Колев. По тази причина съдът наложи на Малджиев мярка за неотклонение \"подписка\". Информация за това, че полицейски служители са настанени в хотел на обвиняем по делото, свързано с Мартинов, бе публикувана още преди месец в регионалното варненско издание RNS. Във връзка с тази публикация \"Дневник\" изпрати до пресцентъра на МВР няколко въпроса, от чиито отговори трябваше да стане ясно настанявани ли са действително служители на МВР в хотела на Петър Малджиев и какъв е техният брой и кой е направил избора на хотела? Няколко дни след като въпросите му бяха изпратени Пресцентърът на МВР поиска те да бъдат зададени със заявление по Закона за достъп до обществена информация, което отложи даването на отговори с повече от две седмици. В крайна сметка от получената справка стана ясно, че Областната дирекция на МВР в Добрич, на която е било възложено настаняването и храненето на полицаите, командировани в курорта Албена през лятото, не е правила разходи за тази дейност. Едва след тези обяснения в справката на вътрешното министерство се уточнява, че настаняването на полицейските служители е станало \" По тази причина допълнителни въпроси бяха изпратени и до пресцентъра на местната администрация. Те трябваше да изяснят по каква процедура е бил избран хотелът Петър Малджиев за настаняването на полицейски служители и каква е сумата, изплатена от местния бюджет за нощувките и изхранването им? Отговор обаче не последва в продължение на цяла седмица. Едва след неколкократни напомняния миналия петък от община Балчик отговориха кратко, че кметът Николай Ангелов е в отпуск и не знаят кога ще се върне на работа. От обвинителният акт срещу Живко Мартинов, Веселин Колев, Розалина Брайкова и Петър Малджиев стана ясно, че те са действали Мартинов беше обвинен,  че е упражнявал натиск върху бизнесмени в Добрич  като използвал името на премиера Борисов, за да получи облаги, сред които различни суми пари, 4 тона суджуци, 60 килограма филе \"Елена\" и телешка пастърма. Бившия началник на Областната дирекция на полицията в Добрич Веселин Колев беше обвинен за това, че е отправил закана за убийство срещу един от основните свидетели срещу Мартинов. Със същите обвинения към наказателна отговорност беше привлечен и Петър Малджиев, собственик на хотел \"Добруджа\". Розалина Брайкова получи обвинение за това, че е нарушила служебните си задължения, като  издала заповед за спиране на експлоатация на обект  на дружеството, чийто собственик е човекът, който е подал сигнал до прокуратурата за извършваните от Живко Мартинов престъпни дейности.", "date": "2018.07.30", "title": "Командировани полицаи са настанени в хотел на обвиняем по делото за суджука"}
{"url": "https://www.dnevnik.bg/sport/2018/07/30/3289026_v_reklamno_video_neimar_prie_kritikite_i_obeshta_da/", "text": "Звездата на бразилския национален отбор по футбол Неймар прие  критиките, насочени към него заради честите му падания по време на игра , и заяви, че ще стане нов човек. Обещанието му идва в рекламно видео за \"Жилет\". Най-скъпият футболист в историята призовава хората \"да спрат да хвърлят камъни по него\". \"Паднах. Но само който е паднал, може да се изправи. Можете да продължите да хвърляте камъни. Или можете да ги хвърляте навън и да ми помогнете да остана на крака. Защото, когато аз съм на крака, цяла Бразилия се изправя с мен\", написа Неймар в \"Туитър\", където публикува и видеото. В рекламния клип той казва: \"Може да мислите, че съм преиграл и понякога съм го правил. Но истината е, че на терена страдам. Нямате представа през какво минавам извън него. Когато си тръгна, без да говоря с медиите, това не е защото обичам само да печеля, а защото все още не съм се научил да ви разочаровам.\" Неймар посочва, че в него все още живее малко дете, което понякога впечатлява света, а друг път ядосва всички. \"Борбата ми е да запазя това дете живо. Но вътре в мен, а не на полето.\" \"Отделих време да приема вашите критики. Отделих време, за да застана пред огледалото и да стана нов човек. Но сега съм тук с широко открит сърце\", добавя бразилският нападател.", "date": "2018.07.30", "title": "В рекламно видео Неймар прие критиките и обеща да стане нов човек (видео)"}
{"url": "https://www.dnevnik.bg/sviat/2018/07/30/3289028_erdogan_iska_turciia_da_vleze_v_briks/", "text": "Групата БРИКС трябва да добави \"Т\" към името си, като приеме Турция. Това каза президентът на страната Реджеп Тайип Ердоган пред репортери след срещата на върха на петте държави и лидерите на редица африкански партньори в Йоханесбург, предаде \"Хюриет дейли нюз\". На пресконференция Ердоган, който миналата седмица  бе специален гост на събитието  заради турското председателство на Организацията за ислямско сътрудничество, обяви, че страните - членки на БРИКС, са реагирали топло на идеята му. \"Особено Китай каза, че подкрепя разширяването. Видях, че обмислят да включат други държави в тази платформа. Не са против\", каза той и посочи ползите от партньорството в икономиката, инвестициите и проектите за развитие с участничките в групата, предаде \"Хюриет дейли нюз\". \"Вярвам, че не е правилно да стоим далеч от такива обединения.\" Предстои държавите, които участват в групата, да коментират публично идеята на Ердоган. БРИКС, чиято десета среща бе между 25 и 27 юли, е обединение на Бразилия, Русия, Индия, Китай и Южна Африка. Първоначално създадена като БРИК (четирите държави без Южна Африка) през 2006 г., групата започва срещите си на върха през 2009 г., а година по-късно е и първото и засега последно \"разширяване\".", "date": "2018.07.30", "title": "Ердоган иска Турция да влезе в БРИКС"}
{"url": "https://www.dnevnik.bg/sviat/2018/07/30/3289038_jertvite_ot_pojarite_v_gurciia_sa_91_25_dushi_sa/", "text": "Противопожарната служба в Гърция съобщи, че жертвите от пожарите в крайбрежните райони източно от Атина са нараснали до 91, а 25 души са изчезнали, предаде \"Асошиейтед прес\". Според предишната равносметка жертвите бяха 86. Огънят лумна на 23 юли. По данни на брюкселския Център за изследване на епидемиологията на бедствията това е най-смъртоносният пожар в Европа от 1900 г. Повечето жертви са загинали в огъня, но някои са се удавили в морето, бягайки от пламъците. Десетки доброволци гмуркачи, някои бивши \"тюлени\" от военноморските сили, продължиха да търсят тела в морето, добавя АП. /БТА", "date": "2018.07.30", "title": "Жертвите от пожарите в Гърция са 91, 25 души са изчезнали"}
{"url": "https://www.dnevnik.bg/biznes/2018/07/30/3289031_bulgariia_e_v_top_6_po_konsumaciia_na_alkohol_v_sveta/", "text": "По данни на световната организация, която наблюдава производството и продажбите на алкохол, International wine and spirits record (IWSR) България е в топ 6 в света по консумация на спиртни напитки на глава от населението. Тук влиза и домашното производство. Извън него ръстът в икономиката явно води и до по-скъпи питиета: светлият пазар расте с 6.6% в стойност за миналата година и надскача 700 млн. лв. Като количество скокът е по-умерен - 5.9% до 60.2 млн. литра. Но половината от количеството реално е вино - 155 млн. лв. и 32 млн. литра по данни на AC Nilsen. Това съобщава  \"Капитал\" . Разпределено на броя на населението количеството показва, че всеки българин изпива по 14 л твърд алкохол годишно. Според анализа на агенцията България е и една от държавите с най-ниски цени и най-нисък акциз на алкохола, със солидно домашно производство. Домашно сварената ракия заема 60% от консумацията, която кумулативно е 81 млн. литра през миналата година, без в това число да бъдат включени изпитите бира и вино. Очаквано българите пият най-вече вино и ракия, но все по-значим става пазарът на уиски и водка. За пет години пазарът на напитки от най-високия клас – над 30 лв., е пораснал с 50% до близо 1 млн. литра по данни на IWSR. Всичко това не променя голямата картина на пиенето на ракия в заведенията, ресторантите и у дома. Ракията обикновено е в най-масовата категория алкохолни напитки с цена до 17.50 лв., която заема 84% от продажбите на спиртни напитки и през миналата година расте само с 1%. В средната категория – алкохол с цени от 17.50 лв. до 30 лв., попадат 14% от продадените през миналата година напитки по данни на IWSR, чиито продажби в обем са нараснали с 3%.  ", "date": "2018.07.30", "title": "България е в топ 6 по консумация на алкохол в света"}
{"url": "https://www.dnevnik.bg/sviat/2018/07/30/3289043_upravliavashtite_v_kambodja_obiaviha_che_pecheliat/", "text": "Управляващата Камбоджанска народна партия съобщи, че е овладяла всички 125 места в парламента на страната  на вчерашните избори , съобщи \"Ройтерс\". На вота, който опозицията определя като фарс, партията е получила 77.5 на сто от всички места, пише агенцията, като цитира говорител на партията. Лидерът на опозицията Сам Ренси обаче призова за протести, тъй като според него изборите са измама с предизвестен край. В интервю за \"Асошиейтед прес\", цитирано от БТА, живеещият в градче на 180 км от Париж Ренси казва: \"Победата е без значение, тъй като той спечели без действителен съперник... Преди изборите той разпусна единствената истинска опозиционна партия.\" Въпреки че 20 партии участваха на изборите, ръководената от Ренси Партия за национално спасение на Камбоджа  бе разпусната миналата година от Върховния съд . Според АП тя е единствената, имаща популярността и организационния капацитет да бъде реален конкурент на формацията на Хун Сен. Белият дом обяви, че обмисля стъпки, с които да засили ограничения като забрана за пътувания за някои членове на кабинета заради изборите, съдържали според САЩ редица нередности. /БТА", "date": "2018.07.30", "title": "Управляващите в Камбоджа обявиха, че печелят всички места в парламента"}
{"url": "https://www.dnevnik.bg/sport/2018/07/30/3289075_tokio_2020_uveri_che_zabavianeto_v_podgotovkata_niama/", "text": "Тестовите събития преди олимпийските игри в Токио 2020 ще се проведат спрямо предварителната програма, увериха организаторите. Изказванията дойдоха след информациите за забавяне в изграждането на някои от съоръженията. В момента изоставане има в строежа на комплекса за плувни спортове и в гребната база. Според информациите те се движат два месеца след графика. Говорител на организационния комитет обяви, че съоръжението, където ще се проведат състезанията по гребане, ще бъде завършено през май 2019 г., а тестовите събития са планирани за август 2019 г. Центърът за водните спортове трябва да бъде готов през февруари 2020 г., което е два месеца преди изпитателните събития в него. \"Токио 2020 се движи в график за организирането на игрите след две години. Последният ни доклад пред изпълнителния борд на МОК беше приет добре\", заяви говорителят. Той посочи, че от МОК са дали положителна оценка на работата по подготовката.", "date": "2018.07.30", "title": "Токио 2020 увери, че забавянето в подготовката няма да се отрази на тестовите събития"}
{"url": "https://www.dnevnik.bg/sviat/2018/07/30/3289045_trump_obvini_specialniia_prokuror_za_ruskoto/", "text": "Американският президент Доналд Тръмп обвини вчера специалния прокурор Робърт Мюлър в \"конфликт на интереси\", заради който той не бива да води разследването на подозренията за руска намеса в президентските избори през 2016 г., предаде \"Франс прес\". В серия от туитове Тръмп каза, че през годините е имал \"много лоши и конфликтни работни отношения\" с Мюлър. \"Дали някога Робърт Мюлър ще разкрие конфликтите си на интереси с президента Тръмп, в това число факта, че имахме много лоши и конфликтни работни отношения. Отказах му началническия пост във ФБР (ден преди назначаването му за специален прокурор) и Коми му е близък приятел\", написа Тръмп. Джеймс Коми  бе уволнен от Доналд Тръмп  от поста директор на ФБР през май 2017 г. и оттогава е много критичен към президента. Като специален прокурор Мюлър трябва да установи дали руски представители са се намесили в предизборната кампания през 2016 г. и дали има съглашателство между руски длъжностни лица и щаба на Тръмп. Във вчерашните си туитове Тръмп попита защо Мюлър се фокусира само върху него и предизборния му щаб, а не разследва и демократите. Той добави, че  \"ловът на вещици\" срещу него е започнал  от \"лъжливо досие\", за което са платили \"мошеничката Хилъри\" Клинтън и Демократическата партия. /БТА", "date": "2018.07.30", "title": "Тръмп обвини специалния прокурор за \"руското разследване\" в конфликт на интереси"}
{"url": "https://www.dnevnik.bg/politika/2018/07/28/3286990_parlamentarniiat_sezon_manevri_za_zapazvane_na/", "text": "Опит. Скандал (протест). Отмятане. Компромисно решение. Оцеляване. По този сценарий най-често се развиваха основни законодателни инициативи на управляващите през изминалия парламентарен сезон. \"Редакциите\" на предложенията се налагаха заради скандали в коалицията ГЕРБ - \"Обединени патриоти\" и критики от експерти и обществеността, а целта бе оцеляването на властта и положителен имидж за Бойко Борисов, партията и третия му кабинет. Най-пресният и шумен случай бе  отказът от промените в приватизационния закон , заради които партията на Валери Симеонов обвини партньорите си, че обслужват интересите на братята Кирил и Георги Домусчиеви.  ГЕРБ отрече да има лобизъм в текстовете , внесени от ВМРО и \"Атака\", но в крайна сметка те отпаднаха. Скандалът около приватизационния закон отключи напрежение между Волен Сидеров и Валери Симеонов, които се дебнат за проверките по Черноморието и си разменят реплики през медиите. \"Патриотите\" стигнаха и до физически сблъсъци в парламента, а развръзката дойде с безпрецедентното съгласие на мнозинството с вето на президента и със събиране на партньорите при Борисов. Имаше и неочаквани смени на мнението на управляващите - решението  проектът АЕЦ \"Белене\" да бъде възроден , след като преди време беше наречен опасен и беше спрян от първото правителство на Борисов. Още в началото на годината се видя, че министър-председателят е готов на съществени отстъпки пред коалиционния партньор. Най-големият раздор между ГЕРБ и \"Обединените патриоти\" досега беше заради ратификацията на Истанбулската конвенция, от  която ГЕРБ се отказа . \"ГЕРБ я оттегля, защото сами без \"Патриотите\", без БСП, без [подкрепата на] президента няма да понесем пасива повече. Но ще участваме в последващ дебат, когато оценят, че насилието срещу жени и деца е сериозен проблем\", каза Борисов през февруари. През май той съжали, че управляващите не са успели да представят адекватно документа, призна, че го е срам от тази грешка. Нови действия на управляващите по въпроса се очакват след решението на Конституционния съд дали конвенцията противоречи на конституцията, т.е. след лятната ваканция. За да покаже, че коалицията е стабилна - твърдение, което се повтаряше след всеки сблъсък, партията на Бойко Борисов размисли и реши да подкрепи  частично или изцяло законопроекти на коалиционния си партньор Валери Симеонов, сред които и закона за хазарта , за които също има изказвания, че са лобистки. ГЕРБ обаче отказа Валери Симеонов  от искането му да се либерализира забраната за пушене на закрито. В този случай надделя грижата за европейския образ на партията. ГЕРБ реагира светкавично на обвиненията в лобизъм и се отметна от някои законодателни инициативи в опит да запази рейтинга си. Промените в приватизационния закон не бяха единственият пример. Управляващите набързо редактираха увеличението на акциза върху бездимните цигари, след като коалиционният партньор ВМРО обяви, че предложението е лобистко, а премиерът Бойко Борисов се подразни. В крайна сметка се стигна до компромис -  пак бе прието увеличение , но в по-малък размер. Скандали между \"Обединените патриоти\" и обвинения в лобизъм имаше и при  приемането на закона за горивата , но той бе окончателно гласуван. В последния месец от пленарната сесия премиерът Бойко Борисов започна да идва в парламента почти всяка седмица. Преди това той отлагаше участия в парламентарния контрол и не е присъствал в Народното събрание дори за  обсъждане и гласуване на вот на недоверие към правителството ,  смяна на министри  и  приемане на държавния бюджет . През юли той поиска да бъде изслушан в Народното събрание, за да  представи резултатите от българското европредседателство . От парламентарната трибуна Борисов три пъти в последния месец разяснява на БСП позицията на ГЕРБ и правителството за мигрантите. Накрая дори се съгласи ГЕРБ да подкрепи идеята на БСП  Министерският съвет да не подписва двустранни споразумения за обратно приемане на мигранти .", "date": "2018.07.30", "title": "Парламентарният сезон: Маневри за запазване на стабилността и имиджа"}
{"url": "https://www.dnevnik.bg/ot_vas/novini_ot_vas/2018/07/30/3289046_podlez_bezumie/", "text": "През уикенда в подлеза на бул. \"България\" и бул. \"Гоце Делчев\" изникнаха удивителни съоръжения. Удивителното е дали помагат на хората, особено на възрастните, или им пречат да ползват стълбищата - преценете сами. Особено на тесните стълбища към трамвайните спирки (втората снимка), където обикновено стават стълпотворения при спирането на трамвая. (Точно там имаше и прострелян тия дни). Забележително е и че съоръженията са закрепени направо върху изпочупените стълбища (сн. 3). Закрепени ли казах? Вижте сн. 4 - \"закрепената\" извита горна част просто се е... отчупила и държи само... себе си! Браво на общината! На снимката: Нужни са алпийски умения за новите съоръжения", "date": "2018.07.30", "title": "Подлез \"Безумие\""}
{"url": "https://www.dnevnik.bg/bulgaria/2018/07/30/3289100_arheologicheskiiat_muzei_v_sozopol_i_ulica_v_grada/", "text": "Археологическият музей и улица в Созопол ще носят името на проф. Божидар Димитров, съобщиха от пресцентъра на общината. Решението трябва да се гласува от общинския съвет на града на 1 август. Предложението Археологическият музей да бъде именуван на Димитров е на директора на Общински културен институт \"Музеен център\" - Созопол, Димитър Недев. В мотивите си той посочва неоценимия принос на  починалия преди месец историк  за опазване и популяризиране на културно-историческото наследство на Созопол като част от националното и общоевропейското културно наследство. Кметът Панайот Рейзи пък е предложил улица в Стария град на Созопол да бъде преименувана в памет на дългогодишния директор на Националния исторически музей. Тя е пресечка, свързваща улиците \"Аполония\" и \"Кирил и Методий\", и на нея се намира музеят \"Старинен Созопол\", т.нар. бивша данъчна служба. Освен това на 1 август в 9 ч. от пристанището на Созопол ще отплава кораб, с който близки, приятели и съграждани на Божидар Димитров ще вземат участие в ритуала по разпръсване на праха му в Созополския залив в близост до остров Св. Иван.", "date": "2018.07.30", "title": "Археологическият музей в Созопол и улица в града ще носят името на Божидар Димитров"}
{"url": "https://www.dnevnik.bg/sviat/2018/07/30/3289078_moldova_otloji_izborite_za_parlament_s_pochti_3_meseca/", "text": "Парламентарните избори в Молдова ще се проведат на 24 февруари 2019 г., решиха депутатите в края на миналата седмица, предаде ТАСС. Изборите в Молдова трябваше да се проведат в края на ноември 2018 г. и сегашното забавяне е почти максималното, допустимо в конституцията (3 месеца). Това ще е първият вот по смесената система, която предполага, че едната половина от депутатите ще бъдат избрани по партийни листи, а другата половина - по едномандатни окръзи. Преди това всички депутати се избираха по партийни листи. Международни организации  критикуват промяната . Мандатът на настоящия парламент изтича през ноември, а изборите се планираха за края на 2018 г., затова отлагането им за 2019 г. буди изненада, посочва ТАСС. От 2009 г. в Молдова управлява  коалиция от проевропейски партии , но президентските избори през 2016 г. бяха спечелени от Игор Додон, подкрепящ по-тесни отношения с Русия, пише агенцията, цитирана от БТА. Според социологическите проучвания оглавяваните от Додон социалисти са фаворити на предстоящите избори. Според различни прогнози те могат да разчитат на подкрепата на половината избиратели, което да им позволи да формират парламентарно мнозинство и правителство. Решението дойде, след като парламентарното мнозинство гласува над 50 законопроекта само за два дни в четвъртък и петък, някои от които притесняват Европа - например този за \"фискална амнистия\" за хора, получили средства по нерегламентиран път, пише \"Болкан инсайт\". Промяната ще позволи те да \"легализират\" приходите си, като платят 3-процентен данък на държавата. Според политолога Ирог Мунтяну изместването на изборите през февруари е свързано с притеснения на управляващите - например за избирателната активност.", "date": "2018.07.30", "title": "Молдова отложи изборите за парламент с почти 3 месеца"}
{"url": "https://www.dnevnik.bg/bulgaria/2018/07/30/3289106_kratki_novini_opravdan_za_vruzki_s_kilurite_osudi/", "text": "Прокуратурата проверява смърт на 38-годишна родилка при планово раждане със секция, съобщи \"Нова телевизия\". Бебето е в кома, а инцидентът е станал на 26 юли във Втора база на Университетската болница в града. От болницата потвърждават за смъртния случай, като уточняват, че е назначена аутопсия, която да установи причината за смъртта. Имуществените декларации на магистратите ще бъдат публикувани Инспекторатът на Висшия съдебен съвет /ИВСС/ ще публикува ежегодните декларации за имущество и интереси на съдиите, прокурорите и следователите за 2017 г. в електронния регистър на интернет страницата си. Това става възможно след като Комисията за защита на личните данни /КЗЛД/ изпрати на ИВСС своето становище. То бе поискано от Инспектората по повод влезлия в сила от 25 май 2018 г. Регламент (ЕС) относно защитата на личните данни на физическите лица. Нарушител на мярка срещу домашно насилие отива на съд  Софийската районна прокуратура внесе обвинителен акт срещу мъж с инициали Й. Стоянов, обвинен за това, че на 2 май 2018 г. в столично заведение е нарушил заповед за защита от домашно насилие. Той е имал забрана от прокурора да се доближава на по-малко от 100 метра до жена с инициали К.Т. Стоянов нарушил заповедта и отишъл на работното място на жената, където отправил обиди и заплахи. Предстои да бъде насрочено делото в Софийския районен съд. Оправдан за връзки с \"Килърите\" осъди прокуратурата за 80 хил. лв. Бившият началник на следствения арест в Шумен е осъдил окончателно прокуратурата да му плати 80 хил. лв. обезщетение заради незаконното обвинение, че е съдействал на групата на мокри поръчки \"Килърите\", докато са били в ареста, информира в. \"Сега\". Спечеленото от Христо Гичев дело е по закона за отговорността на държавата. Той е поредният шумно арестуван и обвинен, а после оправдан, който осъжда държавното обвинение за голяма сума пари. Сдружение започна кампания срещу нередности в програмата за енергийна ефективност Сдружение \"Български врати, прозорци и фасади\" (СБВПФ) започна кампания срещу нередностите при изпълнение на Националната програма за енергийна ефективност. Целта е намаляване на некачественото изпълнение, както и предотвратяване на инциденти по време на санирането на жилищните сгради. Организацията вече приема сигнали на e-mail:  office@bulwindoors.org . Съобщенията трябва да бъдат придружени с обяснение на ситуацията и снимки. Специална комисия ще разглежда всеки сигнал и ще определя екип за проверка на място. ", "date": "2018.07.30", "title": "Кратки новини: Прокуратурата проверява смъртта на родилка в Плевен"}
{"url": "https://www.dnevnik.bg/biznes/2018/07/30/3289135_biznes_klimatut_se_podobriava_v_stroitelstvoto/", "text": "През юли 2018 г. общият показател на бизнес климата остава приблизително на равнището си от предходния месец. Отчита се подобрение в строителството, търговията на дребно и сектора на услугите. Единствено в промишлеността се наблюдава понижение. Това показва анализ на Националния статистически институт (НСИ). В промишлеността намаляването на показателя е с 2.2 пункта в резултат на изместване на оценките и очакванията на промишлените предприемачи за бизнес състоянието на предприятията. Отчитат се и по-неблагоприятни очаквания за износа и производствената активност през следващите три месеца. Несигурната икономическа среда и недостигът на работна сила са най-значимите проблеми за развитието на бизнеса. В строителството бизнес климатът се подобрява с 1.6 пункта, което се дължи на по-благоприятните оценки и очаквания на строителните предприемачи за бизнес състоянието на предприятията. По тяхно мнение настоящата осигуреност с поръчки се подобрява, докато прогнозите им за дейността през следващите три месеца са резервирани. Същевременно и очакванията за нови поръчки през следващите шест месеца са по-неблагоприятни. Несигурната икономическа среда, недостигът на работна сила и конкуренцията в бранша остават най-сериозните проблеми за дейността на предприятията. Мениджърите предвиждат запазване на равнището на продажните цени през следващите три месеца. Подобрението в търговията на дребно е с 0.7 пункта заради по-оптимистичните оценки за сегашното състояние на предприятията. Търговците са оптимисти, че обемът на продажбите и поръчките към доставчиците през следващите три месеца ще се увеличи. Най-много ги затруднява конкуренцията в бранша, а на второ място е недостатъчното търсене и несигурната икономическа среда. В услугите показателят нараства с 1.3 пункта главно поради оптимистичните оценки на мениджърите за настоящото бизнес състояние на предприятията. Същевременно обаче мненията им за настоящото и очакваното търсене на услуги са по-резервирани. Конкуренцията в бранша и несигурната икономическа среда остават основните пречки за дейността в сектора, като през последния месец се отчита засилване на неблагоприятното влияние на втория фактор. По отношение на продажните цени в сектора на услугите мениджърите предвиждат запазване на тяхното равнище през следващите три месеца.", "date": "2018.07.30", "title": "Бизнес климатът се подобрява в строителството, търговията и услугите"}
{"url": "https://www.dnevnik.bg/sviat/2018/07/30/3289098_izborite_moje_da_napraviat_pakistan_po-konservativen_i/", "text": "С  победата на бившия състезател  по крикет Имран Хан Пакистан, страна, която често е във водещите новини с лоши новини - самоубийствени атентати, ужасяващи кланета в училища - достигна повратна точка, която може да промени тази насока, пише в. \"Ню Йорк таймс\". Хан може да използва своята известност и чар, за да рестартира проблемните отношения между Пакистан и Запада. Той може също да сближи страната си с Китай - съсед, когото Хан неведнъж е хвалил като модел за подражание. Другият вариант е новият премиер да последва примера на мнозина лидери преди него, като подкрепя строгите ислямски закони и показва симпатия към екстремистките групировки - политики, поставили Пакистан в изолация в продължение на години. Но Хан разполага с нещо повече от предшествениците си: известността си на звезда и загадъчността си, които му дават шанс да промени насоката на развитие на страната - въпреки че изборите, с които идва на власт, са смятани за опорочени. \"Относително малко пакистански лидери са спечелвали Запада\", казва Майкъл Кугълман, заместник-директор на програмата за Южна Азия в Международния център \"Удроу Уилсън\". \"Но Хан знае как се работи в международната среда. Името му вече е известно и не се налага да бъде представян\", посочва анализаторът. Новият и старият Хан Но въпреки образованието си, получено в Оксфорд, брака с богата британка и приятелството си с покойната принцеса Даяна новият Хан не е задължително да е като старият. През последните години той преживя сложна промяна, дистанцирайки се от миналото си на атлет и плейбой. Сега той изразява симпатии към талибаните и пакистанските закони срещу богохулството и това му печели популярност в страната. В много отношения Пакистан е страна с ключово значение - на шесто място в света по численост на населението, притежаваща ядрени оръжия и стратегически разположена в съседство с Индия, Китай, Иран и Афганистан. От десетилетия ситуацията в страната е неспокойна поради  действията на атентатори самоубийци , екстремистки групировки и собствената ѝ разузнавателна агенция, помогнала за създаването на талибаните и активно подкрепяла \"Ал Кайда\" в момент, когато Исламабад е съюзник на САЩ. Въпреки това много части от Пакистан днес са по-спокойни, отколкото преди години. Очаква се, че ако 65-годишният Хан стане премиер, той ще обикаля световните столици и бизнес магнатите, опитвайки се да разреши дълговата криза и да привлече инвеститори. Освен това той изглежда цели сближаване с Китай - страна, която хвали за успехите в борбата с бедността и корупцията. Пекин вече е дал на Пакистан милиардни заеми за строеж на нови пътища и железници при преференциални условия. Именно икономиката ще е най-големият проблем на новия премиер, от който зависи дали той ще блесне като лидер, или ще залезе бързо, подчертава в. \"Ню Йорк таймс\". Но стъпките, които трябва да предприеме, ще бъдат болезнени за пакистанците. /БТА", "date": "2018.07.30", "title": "Изборите може да направят Пакистан по-консервативен и близък с Китай, но и по-уважаван"}
{"url": "https://www.dnevnik.bg/sviat/2018/07/30/3289134_sled_ubiistvoto_na_advokat_zashtitaval_miloshevich/", "text": "Адвокатските камари на Сърбия и Белград съобщиха, че започват едноседмична стачка след убийството на адвокат Драгослав Огнянович, съобщава сръбският вестник \"Днас\", цитиран от Би Ти Ви. Защитниците поискаха от държавата спешно разследване на убийството. То според Адвокатската камара на Сърбия по най-драстичен начин показва при какви обстоятелства адвокатите в Сърбия извършват своята работа. Убийството на адвокат Драгослав Йованович е 19-ото \"мафиотско убийство\" през тази година. От 2012 г. тези убийства са над 80, се казва в съобщение на Демократическата партия на Сърбия. Драгослав Йованович, адвокат на бившия президент Слободан Милошевич, както и на лидера на Земунския наркоклан Лука Бойович и семейството му, беше застрелян  публично пред дома си в Нови Белград на 28 юли . 26-годишният му син беше ранен в ръката.", "date": "2018.07.30", "title": "След убийството на адвокат, защитавал Милошевич, колегите му започват 1-седмична стачка"}
{"url": "https://www.dnevnik.bg/bulgaria/2018/07/30/3289136_vredna_li_e_chestata_smiana_na_rabotnoto_miasto/", "text": "В днешно време малко хора се задържат дълги години на  едно и също работно място . Все повече се затвърждава тенденцията работещите да търсят нови и нови възможности за професионално развитие и това е напълно нормално. Много хора обаче смятат, че непостоянството и честата смяна на работното място може да са сигнал за недостатъчни професионални способности, прекалени изисквания и несигурност. Вредна ли е за самите хора и професионалното им развитие честата промяна на работата или не? Понякога  напускането на една работа  и впускането в приключението по намиране, кандидатстване и адаптиране в друга компания е доста трудоемка задача и определено не е за всеки. Този ход дори може да се сметне за проява на смелост. Човек се учи, докато живее. Независимо на колко години сте, няма гаранция, че в даден момент няма просто да ви скимне да направите кардинална промяна във вашия професионален път и да поискате да се отправите към друго поприще.  Смяната на работните места  ви помага наистина да решите с какво искате да се занимавате занапред. Понякога най-добрият начин да разберете това е, като установите с какво всъщност не искате. Търсенето на разнообразие е един от двигателите на професионалното развитие. Повечето хора се наслаждават на рутината, но само до определен момент. След него монотонността и еднообразието започват да тежат. Честата смяна на работното място ще ви държи активни постоянно – ще се запознавате с нови хора, ще се  впускате в нови предизвикателства  и в неизвестното. Това определено ще ви амбицира за успех. Не забравяйте, че честата смяна на работното място има и своите минуси – ако в автобиографията ви пише, че в рамките на 2-3 години сте сменили 4-5 работни места, това ще е  като червен флаг за работодателите . Те ще подлагат под съмнение вашата лоялност и надали ще ви гласуват доверие. Ако все пак искате да се впуснете в предизвикателството по търсене на нова работа, разгледайте актуалните топ обяви на  Karieri.bg .  търси  After Effects Artist  търси  Web Developer  търси  Junior Expert Procurement and Logistics търси: Choreographer for the ACS Musical Program Full-time Teacher in English House Advisor/ Възпитател Full-time Teacher in History Director of Admissions Director of Communications and Constituent Engagement Makerspace Manager  търси  Junior Sales Manager  търси  Procure-to-Pay Supervisor  търси  Child Protection Specialist, Bulgaria (NO-3 level, Fixed-term contract)  търси  Administration and Logistics Officer  търси  Мениджър на клон Девня  търси  Личен асистент  търси  Public and Media Relations Expert търси  Customer Marketing Professional - PetCare & Food  търси  Assurance Consultant  търси: Началник на отдел \"Планиране и координиране\" Началник на отдел \"Методология и отчетност\" Експерт в отдел \"Планиране\" търси  Accountant - Junior Fund Accountant", "date": "2018.07.30", "title": "Вредна ли е честата смяна на работното място"}
{"url": "https://www.dnevnik.bg/sviat/2018/07/30/3289131_kitai_predloji_na_velikobritaniia_pregovori_za/", "text": "В разгара на търговската война със Съединените щати Китай предложи на Великобритания споразумение за свободна търговия след напускането на Европейския съюз, пише \"Ройтерс\". Новината дойде по време на посещение на британския външен министър Джереми Хънт в Китай. Пекин  търси съюзници  на фона на проблемите си с Вашингтон, а и Лондон е наредил най-многолюдната страна в света в списъка с партньори за свободна търговия, с които би искал да работи в тази насока след Брекзит. На пресконференция с колегата си Хънт външният министър на Китай Уан И каза, че и двете страни са се съгласили да увеличат търговията и инвестициите помежду си, а Хънт каза, че Уан е предложил \"да започнат обсъждания за възможна сделка за свободна търговия между Великобритания и Китай след Брекзит\". Самият британски първи дипломат не спомена в прав текст възможността за разговори за свободна търговия, които биха могли да започнат само след официалното напускане на ЕС и които биха отнели години, пише агенцията. При посещението си в Пекин в началото на годината Мей говори за ускоряване на дискусиите за премахването на търговските бариери между двете страни.", "date": "2018.07.30", "title": "Китай предложи на Великобритания преговори за свободна търговия след Брекзит"}
{"url": "https://www.dnevnik.bg/bulgaria/2018/07/30/3289128_izpulnitelnata_agenciia_po_gorite_ogradata_shte_spre/", "text": "Около   ще струва изграждането на четириредовото съоръжение от бодлива тел. Предстои закупуването на допълнителните средства за подсигуряване на оградата - бруно и репеленти, като своевременно ще бъде предоставена информация за цените и доставчиците. Темата за мерките за неразпространяване на африканска чума по свинете е обсъждана многократно на редовни и извънредни заседания на ловния съвет към Изпълнителна агенция по горите, на които членове са специалисти по лова на Изпълнителната агенция по горите, Министерството на земеделието, храните и горите, Българската агенция по безопасност на храните, МВР, министерствата на околната среда, на туризма и на финансите, ловните организации и асоциации.  Конкретно решението за оградата беше предизвикано от установяването на африканска чума по свинете на много малко разстояние от сухоземната граница с Румъния съвсем скоро. Точно там, където опасността е най-голяма, трябва да се потърсят всички възможни средства, включително изграждане на оградата.  Заболяването е разпространено и в други държави – Полша, Естония, Литва, Латвия, Чехия, Унгария. Всички мерки, които се предприемат, са стандартни и са практики в страни от Европейски съюз. За да предотвратят миграцията на дивите свине, заразените зони в   са оградени от електропастири. Като по-ефикасни се отчитат обаче отблъскващите препарати.   също възнамерява да изгради ограда на границата с Германия с дължина около 70 километра, за да се предотврати прехвърлянето на диви свине и заразата. Заграждение срещу африканска чума се планира и в  . Изграждането на ограда с дължина 1000 километра на границата с Беларус и Украйна е планирано да започне там по-късно тази година.  В   вече са изградени подобни съоръжения, за които е използвана режеща бодлива тел. Точно с такава тел се предвижда да се подсили съоръжението и в България.  Първоначално се коментираше електропастир, но той би бил много по-скъп и неефективен. Освен това токът със силен волтаж би бил опасен и за хора. Практиките са различни, но в момента се търси оптималният вариант – най-бързият, ефективен и икономически изгоден начин на заграждение. Бодливата тел ще бъде подсилена и с режещи ленти (бруно), подобно на съоръжението в Унгария, за което се споменава по-горе. Дивите свине имат способности да преодоляват и по-високи заграждения, но го правят, когато са поставени под стрес, гонени от ловци или хищници. Такава опасност няма в случая, тъй като в Румъния гонките са забранени, а разпространението на вълци в този район е рядко срещано. А те са единствената опасност за дивата свиня.  В базите за интензивно стопанисване на дивеч в България са изградени стотици километри дивечови огради с височина до 1.30 м, които съществуват от години и са доказали своята ефективност.  Освен това на разстояние от 50 метра на оградата ще бъдат поставени репеленти (препарати) за отблъскване на диви свине, които ще бъдат още един начин за ограничаване на преминаването на животните.  С укрепването на оградата с два вида тел и репеленти не би трябвало да има възможност за преминаване на животните.", "date": "2018.07.30", "title": "Изпълнителната агенция по горите: Оградата ще спре дивите прасета"}
{"url": "https://www.dnevnik.bg/biznes/2018/07/30/3289183_promishlenoto_proizvodstvo_se_uvelichava_s_68_za_godina/", "text": "През юни 2018 г. цените в промишленото производство нарастват с 0.8% спрямо предходния месец и с 6.8% спрямо година по-рано, съобщи Националният статистически институт. Спрямо май увеличението в добивната промишленост е с 5.3%, в преработващата промишленост - с 0.8%, и при производството и разпределението на електрическа и топлоенергия и газ - с 0.1%. От преработващата промишленост с най-голям растеж е производството на основни метали - с 2.7%, и ремонтът и инсталирането на машини и оборудване - с 1.3%, а намаление е отчетено при производството на тютюневи изделия - с 0.6%, и при производството на дървен материал и изделия от него, без мебели - с 0.1%. Спрямо юни 2017 г. ръстът в добивната промишленост е с 10.2%, при производството и разпределението на електрическа и топлоенергия и газ - с 9%, а в преработващата промишленост - с 6%. За година в преработващата промишленост с най-големи темпове нараства производството на основни метали - с 14.2%, производството на дървен материал и изделия от него, без мебели - с 5.7%, и производството на хартия, картон и изделия от хартия и картон - с 4.5%. Намаление на цените е регистрирано при производството на тютюневи изделия - с 1.0%, както и при производството на химични продукти - с 0.6%. Спрямо миналата година е отчетен ръст в производството на основни метали - с 10.9%, производството на мебели - с 4.6%, и производството на дървен материал и изделия от него, без мебели - с 4.0%. Намаление на цените се наблюдава при производството на изделия от каучук и пластмаси и производството на тютюневи изделия - по 0.7%, производството, некласифицирано другаде, и производството на химични продукти - по 0.4%.", "date": "2018.07.30", "title": "Цените в промишленото производство са се увеличили с 6.8% за година"}
{"url": "https://www.dnevnik.bg/bulgaria/2018/07/30/3289070_citat_na_denia_mvr_ne_slunce_za_da_ogree_navsiakude/", "text": "Това каза зам.-министърът на вътрешните работи Стефан Балабанов в ефира на Би Ти Ви по повод зачестилите престъпления в последните няколко дни. Той коментира и случая на убитата в Благоевград 58-годишна жена, която беше разстреляна, след като подала сигнал, че дъщеря ѝ е малтретирана и бита. Балабанов потвърди, че убиецът е бил с криминално минало и изключително опасен. Бил е редовно призоваван в МВР да дава показания. \"Нашите колеги не биха могли да знаят какво ще му текне в мозъка на този човек, когато ще вземе оръжието и ще разстреля тази абсолютно невинна жена\", допълни той. По отношение на случая с момичето, държано в плен в Добрич, Балабанов каза, че похитителят е бил обявен за издирване. \"Няма как да проверим хиляди къщи в Добрич. Кой може да докаже, че 20 дни това момиче е било в жилището на похитителя. Проверили сме адреса и тя не е била там. И ние сме хора и допускаме грешки\", каза той. Той добави, че сградите на МВР на терена на \"Царските конюшни\" в София, част от които горяха в ранните часове в неделя, се охраняват добре. \"Имаме стотици сгради. Не могат да влязат клошари при охрана. Пожарът може да се предизвика умишлено, може и от късо съединение. Текат проверки по случая. Не са спрели да работят колегите\", уточни той.", "date": "2018.07.30", "title": "Цитат на деня: МВР не е слънце, за да огрее навсякъде"}
{"url": "https://www.dnevnik.bg/sport/2018/07/30/3289143_cska_shte_objalva_tejkoto_nakazanie_na_bodurov/", "text": "ЦСКА ще обжалва наказанието на Николай Бодуров, който е със спрени състезателни права за три мача в европейските турнири, съобщи клубният сайт. Наказанието на бранителя е наложено заради червения му картон в реванша срещу \"Рига\" от първия предварителен кръг на Лига Европа на 19 юли. Бодуров и халфът Кристиян Малинов , който също е наказан за три мача, участваха в сбиване с футболисти на латвийския отбор след края на срещата.  ЦСКА спечели драматично сблъсъка  след изпълнение на дузпи. От клуба са убедени, че Бодуров не е нарушил правилата. \"Във видеоматериалите, които бяха разпространени след спречкването между играчи на \"Рига\" и ЦСКА, не се вижда провинение на Бодуров\". \"Поради тази причина клубът ни обжалва наказанието на капитана и вярваме, че УЕФА ще разгледа обстойно видеоматериалите, които ЦСКА предостави и ще намали наложената санкция\", пише още в изявлението. Бодуров и Малинов пропуснаха домакинството от втория кръг срещу \"Адмира Вакер\", което  червените спечелиха по убедителен начин (3:0) . Двамата няма да играят в реванша в Австрия в четвъртък и в първия двубой от третия кръг, ако отборът продължи напред. Добрата новина за треньора Нестор Eл Маестро е, че той ще може да използва Тиаго Родригес. Атакуващият халф беше изгонен в реванша срещу \"Рига\" след два жълти картона и изтърпя наказанието си от един мач при домакинството на \"Адмира\".", "date": "2018.07.30", "title": "ЦСКА ще обжалва тежкото наказание на Бодуров"}
{"url": "https://www.dnevnik.bg/bulgaria/2018/07/30/3289236_borisov_e_poiskal_carskite_konjushni_da_poluchat/", "text": "Премиерът Бойко Борисов е поискал сградата на \"Царски конюшни\" да получи статут на културна ценност \"възможно най-скоро\". Той е оправил искането си на специално съвещание в Министерския съвет, на което са присъствали вицепремиерът Томислав Дончев, министърът на културата Боил Банов, министърът на вътрешните работи Валентин Радев, кметът на Столична община Йорданка Фандъкова и зам.-кметът Тодор Чобанов. Съвещанието е по повод  пожара, който горя в ранните часове на неделя , вследствие на който покривът на една от сградите изгоря напълно. Все още обаче не е известно кой е собственик на имота, като според министъра на културата той е на МВР, а според главния архитект на София - на Министерството на външните работи. Министър-председателят Борисов подчертал, че е изключително важно да има пълна координация в действията на отговорните институции, така че да се съхрани културната ценност, се казва в съобщение на правителствената прессслужба. Още в края на миналата година е започнала процедура по даване на статут от най-високата категория - \"национално значение\" на \"Царските конюшни\", но до момента тя не е приключила. По-рано днес в интервю за Би Ти Ви Боил Банов каза, че на комплекса ще бъде даден предварителен статут, който обаче може да бъде обжалван от  другите неизвестни досега собственици на някоя от 20-те сгради в имота .", "date": "2018.07.30", "title": "Борисов е поискал \"Царските конюшни\" да получат статут на културна ценност"}
{"url": "https://www.dnevnik.bg/zelen/2018/07/30/3289239_sudut_otmeni_spornoto_reshenie_na_kabineta_za_pirin/", "text": "Върховният административен съд  отмени решение на кабинета  от края на миналата година, с което правителството одобри спорни промени в действащия план за управление на национален парк \"Пирин\". Поправките, приети без екооценка между коледните и новогодишните празници (на 29 декември 2017 г.), отваряха възможност за сечи и строителство на големи площи от парка и предизвикаха масови граждански протести, които не спряха да се провеждат регулярно почти половин година. Тричленният съдебен състав се е произнесъл за отмяна на решението на правителството миналия петък (27 юли 2018 г.) като го определя за незаконосъобразно. Съдът осъжда Министерски съвет да заплати на WWF-България разноските по делото (810 лв.). Решението на ВАС подлежи на обжалване в 14-дневен срок пред по-горната инстанция. Ако бъде обжалвано, делото ще се гледа от петчленен състав на съда и тогава решението му ще е окончателно.  Делото срещу промените в плана за управление на \"Пирин\" беше образувано по жалби на две физически лица, както и на две организации: \"WWF България\" и на Асоциацията на парковете в България.  В нарушение на два закона  Според върховните съдии решението на кабинета, което се обжалва, е взето в нарушение на два закона, като са нарушени разпоредби на Закона за опазване на околната среда (ЗООС) и на Закона за биологичното разнообразие (ЗБР). Без екооценка \"Не са извършени екологична оценка и оценка на въздействието върху околната среда, каквото е изискването за планове, програми и инвестиционни предложения за строителство, дейности и технологии или техни изменения или разширения, при чието осъществяване са възможни значителни въздействия върху околната среда.\" Това е другият ключов мотив на съда за отмяна на решението на кабинета за парк \"Пирин\". С оспорваното решение на кабинета се променят норми, режими, условия и препоръки за осъществяване на дейностите, които налагат според закона процедура по преценка дали да се извърши екологична оценка на промяната на плана за Пирин, отбелязват висшите съдии в мотивите за решението си. Такава процедура за екооценка не беше направена, а министърът на екологията многократно твърдеше в публичното пространство, че тя не е задължителна по закон и няма нужда да се прави.  От ВАС обаче дават конкретни примери за промени в режимите, изискващи екооценка. За пример те посочват, че според поправките в плана за Пирин, одобрени от кабинета, в зоната за опазване на горските екосистеми и отдих се предвиждат нови дейности като водохващане, а в зона за туризъм – дейности по изграждане на писти, въжени линии, съпътстваща инфраструктура и изкуствено осветление; в зона на сгради и съоръжения: изграждане на писти, въжени линии и съпътстваща инфраструктура.  Поправките не опазват защитените територии Тричленният състав смята също, че административният акт, приет от кабинета, не съответства на основната цел на Закона за защитените територии, а именно: опазването и съхраняването на защитените територии като национално и общочовешко богатство и достояние и като специална форма на опазване на родната природа, способстващи за развитието на културата и науката и за благополучието на обществото. В чл. 2, ал. 2 от този закон изрично е предвидено, че опазването на природата в защитените територии има предимство пред другите дейности в тях. Препоръките на ЮНЕСКО за Пирин Точно преди месец комитетът по световното наследство на ЮНЕСКО гласува коригирано решение за Национален парк Пирин, в което отпаднаха важни препоръки и искания на комитета към правителството от  първоначалния проект за решение , а именно кабинетът да не прилага спорните изменения в настоящия план за управление на Пирин от декември 2017 г., докато не бъде направена пълна екологична оценка на проекта за новия план.  България изпрати за тазгодишното заседание на комитета в Бахрейн  делегация от шест представителя на кабинета, начело с вицепремиера Валери Симеонов,  която лобира за преразглеждането и промените в проекторешението за Пирин, с което да отпадане най-важната констатация - че планът за управление на парка трябва да мине през пълна екологична оценка. Така финалният текст на ЮНЕСКО беше коригиран и смекчен на дипломатична препоръка правителството \"  от прилагането на тези поправки преди да бъде направена екологична оценка на плана. Екокоалицията: Гражданите са били прави Решението на съда е в унисон с европейските директиви, отбелязват в своя позиция за съдебното решение от коалиция \"За да остане природа в България\". То показва, че гражданите са били прави да излизат месеци наред на многохилядни протести в защита на Национален парк Пирин в над 50 града в България и по света.", "date": "2018.07.30", "title": "Съдът отмени спорното решение на кабинета за Пирин заради липса на екооценка (допълнена)"}
{"url": "https://www.dnevnik.bg/photos/2018/07/30/3289145_fotogaleriia_nad_12_hil_dushi_se_boriat_sus_17_pojara/", "text": "Около 12 хил. пожарникари се бориха вчера с пожарите в Калифорния, отнели живота на поне шест души. Ветровете и сухото време обаче спомогнаха за разрастването на огнищата, които на моменти са неконтролируеми, предаде \"Франс прес\". Огънят е изпепелил 36 хил. хектара, унищожил е 517 сгради, повредил е още 135 и е овладян само пет процента. В окръг Шаста са евакуирани 38 хил. души.  Според службата за извънредни ситуации към губернатора на Калифорния в щата бушуват 17 големи пожара.", "date": "2018.07.30", "title": "Фотогалерия: Над 12 хил. души се борят със 17 пожара в Калифорния"}
{"url": "https://www.dnevnik.bg/bulgaria/2018/07/30/3289257_zaduljitelnite_kvalifikacii_na_uchitelite_se/", "text": "Според колективния трудов договор в системата на просветата в рамките на 4 години учителите трябва да са преминали през минимум 48 часа обучения, като един процент от училищните бюджети (около 7 млн. лв.) за заплати трябва да се разходва за квалификация на учителите. Самата квалификация може да се проведе само от обучителна организация, регистрирана от МОН. В момента има 175 такива организации, които предлагат 3237 обучителни програми. МОН не може да контролира обучителите Депутатът от БСП Ирена Анастасова вече два пъти пита просветния министър Красимир Вълчев как върви квалификацията на учителите, както и дали се налага преоценка или промени в процедурата. Още преди няколко месеца тя сигнализира, че значителна част от гилдията не е доволна от обученията, на които са ходили. Учители от страната споделяли, че изобщо не се спазват графиците за провеждане на квалификациите, на които понякога дори не идвали предварително определените лектори. Имало и куриози някои НПО-та да прехвърлят правата си на други. \"Как МОН контролира този процес\", попита тя. В парламента Вълчев каза, че контролът не е достатъчен, но не само защото последващ контрол над обучителните организации в закона не е предвиден, а просто защото ведомството му няма възможност за повсеместно наблюдение. По думите му министерството може да осъществява контрол само по документи - дали съответната обучителна организация е лицензирана, каква програма за обучение предлага и т.н. \"Мина една година от въвеждането на задължителната квалификация, може би е време за контрол\", каза той и обеща да организира механизъм за проверка на въпросните организации. Половин година по-късно обаче ситуацията е без промяна, а мерки за контрол не са въведени. От синдикат \"Образование\" към КТ \"Подкрепа\" също са съобщили за квалификации, които се провеждат проформа, информира \"Сега\". Например обучение по безопасност на движението по пътищата се провеждало набързо за 2 часа вместо предвидените 32 часа, носещи 2 квалификационни кредита. Във Варна директор ходил на обучение в Египет за 1900 лв., макар че не е известно какъв опит може да почерпи там. От Ловеч пък съобщили за практика на някои обучителни организации, които едва ли не принуждавали училищните директори чрез РУО-тата да пращат учителите си на техни курсове, като в замяна правели дарения за въпросното училище. Председателят на синдиката Юлиан Петров коментира пред изданието, че обученията започват от 30 лв. и стигат до 10 - 20 пъти над тази сума, но всеки квалификационен курс над 300 - 400 лв. е сериозно предизвикателство за училищните бюджети. Затова според него трябва да се търси мярката, а контролът да се осъществява от РУО-тата, които да следят за резултатите от обучението на учителите, а не да рекетират училищните директори. Сигнал до прокуратурата Съмненията за злоупотреби с квалификацията са стигнали и до прокуратурата. Преди два месеца асистент от Департамента за информация и усъвършенстване на учители към СУ е подал сигнал до държавното обвинение, Националната следствена служба и просветния министър, в който твърди, че обученията в департамента се провеждат бутафорно, а учителите поучават съответните сертификати единствено срещу 200 лв. Досега развитие по случая няма, отбелязва вестник \"Сега\". \"Квалификационни\" пътешествия Скандален случай на училищен директор, който за 5-6 години е ходил поне 10 пъти в командировки в чужбина, е огласен от Васил Николов от Инициативния комитет за качествена и иновативна образователна система, посочва \"Сега\". Във \"Фейсбук\" Николов публикува списък на командировките на директора на СУ \"М. Горки\" в Стара Загора от края на 2012 г. досега, даден му от юрисконсулта на РУО - Стара Загора. Училищният директор е бил в Китай, Канарските острови, Румъния, Гърция, Беларус, Унгария, Словакия, Франция, а най-често е отскачал до Русия - Самара, Гомел, Санкт Петербург, Москва и др.", "date": "2018.07.30", "title": "Задължителните квалификации на учителите се провеждали некачествено"}
{"url": "https://www.dnevnik.bg/photos/2018/07/30/3288990_fotogaleriia_jan_reno_na_70_g/", "text": "Френският актьор Жан Рено празнува своя 70-годишен юбилей.", "date": "2018.07.30", "title": "Фотогалерия: Жан Рено на 70 г."}
{"url": "https://www.dnevnik.bg/tehnologii/2018/07/30/3289227_nasa_razprostrani_zvuka_ot_slunceto/", "text": "Американската космическа агенция НАСА разпространи запис, на който може да се чуе движението на Слънцето. Всички вълни и изригвания на звездата, които предизвикват шум, се изследват от 20 години заедно с Европейската космическа агенция. И резултатът е събран в запис от 82 секунди. Физикът от НАСА Алекс Йънг обясни, че това са нискочестотни звуци от Слънцето. Записът улавя естествените вибрации на звездата, а това е един от малкото варианти за учените да я изследват по някакъв начин. \"Нямаме конкретни начини да погледнем вътре в Слънцето. Нямаме микроскоп, с който да изследваме в детайли повърхността му. Използвайки вибрациите му, можем да разберем много повече неща за него\", каза Йънг. Тези вибрации позволяват на учените да проучат редица сложни процеси вътре в Слънцето - от слънчевите изгаряния до коронарни масови изхвърляния. Звука от Слънцето може да чуете в прикачения файл.", "date": "2018.07.30", "title": "НАСА разпространи звук от Слънцето"}
{"url": "https://www.dnevnik.bg/sport/2018/07/30/3289256_ludogorec_e_othvurlil_niakolko_predlojeniia_za_smiana/", "text": "Лудогорец\" е имал няколко предложения за промяна на името на стадиона си, но е отхвърлил всичките. Това обяви изпълнителният директор на клуба Ангел Петричев пред \"Дневник\". \"Имало е запитвания в тази насока, водили сме и сериозни разговори, но финансовите условия не са ни задоволявали. До момента не сме получили подходящото предложение\", каза Петричев. Той не пожела да разкрие каква сума търси \"Лудогорец\", за да предостави името на стадиона си. Но уточни, че офертите са били от български и чуждестранни компании. \"Лудогорец\" се наложи като бранд и е нормално да бъдем търсени. В последните години се засилва интересът на компании, имащи желание да станат спонсори на клуба, което ни радва\", добави Петричев. \"Лудогорец\" върви към пълната реконструкция на \"Лудогорец арена\", като до момента бяха построени секторите Б и В, както и трибуната за гости. \"Лудогорец\" изгради най-напред трибуна \"Козмин Моци\" (сектор Б) с пари от държавата. След това  шампионите сключиха дългосрочен договор за наем на стадиона срещу задължението да инвестират 18.5 млн. лева  и модернизираха още два сектора. \"Проектираме сектор А, има нови изисквания на УЕФА от 2020 г. и искаме да отговаряме и на тях\", обясни единият от собствениците на клуба, Георги Домусчиев, при  откриването на новата трибуна за гости .", "date": "2018.07.30", "title": "\"Лудогорец\" е отхвърлил няколко предложения за смяна на името на стадиона си"}
{"url": "https://www.dnevnik.bg/kultura/2018/07/30/3289263_idva_red_na_muzikalniia_festival_neotupkana_puteka_v/", "text": "На \"Неотъпкана пътека\" ще бъдат изпълнени камерни произведения от 18 до 21 век, както и песни от Йоханес Брамс и класически американски и български песни (Джордж Гершуин, Ленард Бърнстейн, Парашкев Хаджиев, Георги Златев-Черкин), представени от Мариана Карпатова, мецосопран и вокален педагог в Ню Джърси. Вангел Тангъров, който е сред най-ценените кларинетисти в Америка, определя и фокуса в програмата - кларинетът. Наред с класическите в програмата са включени и все още не толкова изпълнявани композитори у нас като Оливие Месиен, който пише своя \"Квартет за края на времето\" в лагер за военопленници през Втората световна война, и Пол Шонфийлд, съвременен американски композитор, силно религиозен евреин, професор по математика и религия, вплитащ в музиката си фолклорни елементи от Централна и Източна Европа. Освен храна за душата \"Неотъпкана пътека\" е и великолепни гледки, чист въздух, красотата на планината и района около Лещен, Огняново, и Дряново, СПА басейни, качествени вина. Най-важното за организаторите е, че ще представят музика, писана от приятели за приятели. Моцарт пише и посвещава Квинтета си на приятеля си кларинетиста Антон Щадлер. Брамс пише песните си за Йозеф Йоаким като подарък за раждането на дъщеря му и те дълго време са изпълнявани в домашна атмосфера и в приятелски кръг. И точно това е голямата цел на \"Неотъпкана пътека\" - да предложи автентично камерно изживяване, или музика със и за приятели.", "date": "2018.07.30", "title": "Идва ред на музикалния фестивал \"Неотъпкана пътека\" в Ковачевица"}
{"url": "https://www.dnevnik.bg/photos/2018/07/30/3289065_fotogaleriia_da_skochish_ot_24_metrov_most/", "text": "За 452-ри път се проведе традиционното състезание по скокове от Стари мост в Мостар, Босна и Херцеговина. Скоковете от парапета на моста с височина 24 м се практикуват от 1664 г., а първата надпревара е проведена през 1968 г. Свободният полет при височинните скокове е три секунди, а ускорението на тялото е над 85 км/ч. Сблъсъкът с водата е девет пъти по-силен, отколкото при скок от десет метра.", "date": "2018.07.30", "title": "Фотогалерия: Скокове от 24-метровия Стари мост"}
{"url": "https://www.dnevnik.bg/biznes/2018/07/30/3289295_cenite_na_jilishtnite_imoti_v_sofiia_plavno_shte_se/", "text": "Очаква се цените на жилищните имоти в София плавно да се понижат. Освен това се очаква да се забави и темпът на броя сделки на пазара. Този извод правят от агенцията за недвижими имоти \"Явлена\" в свое проучване, базирано на данни от Агенцията по вписванията. За периода 2014-2018 г. средногодишният ръст на цените на жилищата в столицата е 7.5%. За сравнение - с годините преди финансовата криза той е значително по-малък. Между 2005 и 2008 г. жилищата са поскъпвали с около 24% на година. През първото полугодие на 2014 г. средната цена на жилищна площ в София е с над 32% по- ниска от пиковата стойност през същия период на 2008 г., като за първото полугодие на 2018 г. тя е с близо 14% под средната отпреди 10 години. Отчита се и спад на броя реализирани сделки. От 2015 до 2018 г. средногодишен ръст е от близо 9% при 28% през 2014 г. При сделките с ипотеки динамиката се изразява в двуцифрени стойности при средногодишен ръст от близо 29%. Реализираният брой сделки през първата половина на годината е с над 32% по-малко от достигнатия през 2008 г., а при броя сделки с ипотеки е близо 13% по-малко. От \"Явлена\" подчертават, че купувачите вече са готови да вземат и по-скъп имот от търсения, но с доказани характеристики и пазарно ориентирана цена. Понятието \"покупка на всяка цена\", характерно през предкризисния период, вече не съществувало въпреки наличието на сериозни миграционни процеси на работна ръка към столицата през последните пет години.", "date": "2018.07.30", "title": "Цените на жилищните имоти в София плавно ще се понижат, сочи проучване"}
{"url": "https://www.dnevnik.bg/sport/2018/07/30/3289248_mladite_shtangisti_poglejdat_s_ochakvane_kum/", "text": "С пет титли завърши участието на българските щангисти на европейското първенство по вдигане на тежести за юноши и девойки до 15 и 17 г. в Милано. В общия двубой състезателите добавиха още пет сребърни отличия, а спечелените медали в отделните движения са 28 - 12 златни, 14 сребърни и два бронзови. Надпреварата в Милано беше квалификация за младежките олимпийски игри в Буенос Айрес през октомври. Със силното си представяне българският отбор спечели втора квота за форума. Те не са поименни, като на игрите страната най-вероятно ще бъде представена от Христо Христов и Галя Шатова. Министърът на младежта и спорта Красен Кралев определи представянето на състезателите като \"фурор\". Според него \"щангите работят здраво, за да върнат старата слава на България в този спорт\". \"Отличията идват дни след като Българската федерация, подкрепена от \"Българския спортен тотализатор\" и частната компания \"Медина Мед\", заплати глобата и направи възможно участието на младите наши състезатели в шампионата на Стария континент\", написа Кралев във \"Фейсбук\". В навечерието на първенството  българската федерация по вдигане на тежести плати глобата от 250 хиляди долара , наложена заради допинг скандала в страната през 2015 г. Федерацията успя да събере парите благодарение на два рекламни договора - с Българския спортен тотализатор за 250 хиляди лева и с вносителя на автомобилни гуми \"Медина мед\" за 150 хиляди лева. В Милано Карлос Насар стана шампион при 15-годишните в категорията до 69 кг. Габриел Маринов (50 кг) Георги Йочев (85 кг) и Мартин Тошев (94 кг) останаха втори. Шампиони при юношите до 17 г. станаха Ангел Русев (56 кг) и Христо Христов (94 кг), а при девойките злато спечелиха Ивана Петрова (44 кг) и Галя Шатова (63 кг). На крачка от титлата останаха Иван Димов (50 кг) и Мария-Магдалена Кирева (69 кг). Покрай добрите новини в неделя дойде и вестта за смъртта на Дамян Дамянов. Той беше съотборник с Милен Добрев и Величко Чолаков, които също издъхнаха преди да навършат 40 години, обяви сайтът на българската федерация.", "date": "2018.07.30", "title": "Българските щанги поглеждат към бъдещето след пет титли от европейското за юноши"}
{"url": "https://www.dnevnik.bg/sviat/2018/07/30/3289109_video_kater_se_blusna_v_most_po_vreme_na_parad_v_rusiia/", "text": "Десантен катер тип \"Серна\" се блъсна в колона на Благовещенския мост в Санкт Петербург по време на неделния парад в Деня на руския военноморски флот. Според командването на Западния военен окръг не е имало никакви инциденти при преминаването на корабите в акваторията на река Нева, но случилото се вижда ясно в прякото предаване на телевизия RT. Местното издание \"Деловой Петербург\" твърди, че десантният катер е бил повлечен от течение, предизвикано от преминаващите преди него в строя големи кораби. След краткия удар катерът продължи участието си в парада, заради който бяха вдигнати четири от мостовете в града. Тържества имаше още във Владивосток, Севастопол и на сирийската военноморска база Тартус. В парада в Санкт Петербург и Кронщад, на който присъства президентът Владимир Путин, участваха над 4000 военни, 41 бойни кораба и 38 самолета и хеликоптера. За прът път в парада бе включен и руски кораб-робот от проекта 12 700 \"Александър Обухов\". Това е катер \"Искатель\" (Търсач) без екипаж, създаден за борба с мини. Според свързаната с министерството на отбраната телевизия \"Звезда\", която съобщи за него преди 11 години, той е тестван през 2016 г. и може да замени френските Inspector Mk 2. Катерът е дълъг 8.4 метра, широк 3 метра, висок 3.4 метра, тежи 5.4 тона, вдига до 25 възела и може да работи автономно до 7 денонощия. В словото си президентът Путин обеща тази година на бойния флот да бъдат предадени 26 нови кораба, катери и морски съдове, четири от които ще бъдат въоръжени с крилати ракети \"Калибър\". По думите му досега през 2018 г. са предадени 4 кораба - един катер за борба с подводници и 3 снабдителни кораба. Модернизацията и превъоръжаването на ВМФ трябва да станат \"двигател на технологичния пробив\" на Русия, тъй като военноморските сили първи усвояват достиженията на науката и инженерната мисъл, добави президентът.", "date": "2018.07.30", "title": "Видео: Катер се блъсна в мост по време на парад в Русия"}
{"url": "https://www.dnevnik.bg/biznes/2018/07/30/3289311_inerkom_ochakvano_objalva_zabranata_da_kupi_chez_v/", "text": "Инерком България\" обжалва решението на Комисията за защита на конкуренцията, с което бе забранено на компанията да придобие българския бизнес на ЧЕЗ, съобщава кандидат-купувачът. Жалбата е депозирана днес във Върховния административен съд срещу решението на Комисията за защита на конкуренцията от 19 юли. \"Запознахме се внимателно с документа и детайлно анализирахме мотивите за негативното решение на антимонополния орган. Очакваме бързо и справедливо решение от страна на ВАС\", коментира, цитирана от компанията, Милена Стоева, председател на Съвета на директорите на \"Инерком България\". Според комисията при евентуална такава сделка ще бъде налице концентрация, която ще окаже влияние на пазара на електроенергия. Причината за това заключение е произвежданата енергия от фотоволтаици от дружество от групата на \"Инерком\" в съчетание с дружества за експлоатация на фотоволтаици и търговия със \"зелен\" ток, собственост на \"ЧЕЗ а.с.\". За сделката е подписан предварителен договор, а \"Инерком\" има срок от няколко месеца да плати цялата цена, за да не загубиш депозита си от 5 млн. евро. Документите за сделката, за която се разбра в края на миналата година, но предизвика горещи политически страсти през февруари 2018 г., бяха подадени до Комисията за защита на конкуренцията през март, а тя се  зае да ги разглежда едва  в края на юни.", "date": "2018.07.30", "title": "\"Инерком\" очаквано обжалва забраната да купи ЧЕЗ в България"}
{"url": "https://www.dnevnik.bg/sviat/2018/07/30/3289331_djon_snou_voskrese_ili_kak_shega_napravi_ruski_student/", "text": "Джон Сноу воскресе! Воистина воскресе!\" - тази шега с популярния герой от сериала \" Игра на тронове \" вкара руски студент в черния списък с екстремисти и може да му навлече и затвор. 19-годишният Даниил Маркин от сибирския град Барнаул е застрашен от пет години затвор за реч на омразата, задето се е пошегувал с християнството и с \" Игра на тронове \" в акаунта си в руската социална мрежа \"Вконтакте\", разказва радио \"Свободна Европа\". Той е публикувал там изображение на един от главните герои –  Джон Сноу  (изигран от  Кит Харингтън ), който бива съживен с магия. Главата на Харингтън е поставена върху православна икона, на която е написано \"Джон Сноу воскресе! Воинстина воскресе!\" Това е една от шегите, които вече са коствали на Маркин нормалния му живот, тъй като, бидейки в списъка с екстремисти, той няма достъп до услугите на банките. Студентът обаче няма да е първият руснак, осъден заради подигравка с християнството – миналата година блогърът  Руслан Соколовски  бе осъден на две години условно заради това, че е играл \"Покемон гоу\" в църква, а сега съгражданка на Маркин е изправена също пред обвинения за реч на омразата заради коментари в \"Вконтакте\". Според обвинителните актове Маркин е подсъдим заради поредица изображения, публикувани в профила между декември 2013 и януари 2017 г. Сред тях са колаж на Христос в саван, който казва на свой ученик \"Аз съм веган!\", и друг, на който той пляска полугола жена. Руските власти смятат, че те \"съдържат лингвистични и психологически елементи, които уронват човешкото достойнство на групата индивиди, обединени от придържането си към християнството\".", "date": "2018.07.30", "title": "\"Джон Сноу воскресе\", или как се пошегува руски студент екстремист"}
{"url": "https://www.dnevnik.bg/sport/2018/07/30/3289104_tur_dyo_frans_2018_hegemonut_skai_i_vsichki_ostanali/", "text": "Девет участия в \"Тур дьо Франс\", шест титли, гарнирани с още два подиума, 17 етапни победи и общо 88 дни, носейки жълтата фланелка – съставът на \"Скай\" продължи доминацията в най-голямото колоездачно състезание в света. През 2018 г.  Турът започна с очаквания Крис Фрум  да го спечели за пети път и да стане едва петият колоездач с подобно постижение. Мотивацията за британеца беше още по-голяма, след като в рамките на десет месеца той беше спечелил последните три големи състезания и се беше устремил към изравняване на рекорда на Еди Меркс от четири поредни големи обиколки (през 1972 и 1973 г. - белгиецът триумфира два пъти в Джирото и по веднъж в Тура и Вуелтата). В крайна сметка след 3351 километра и 21 много тежки етапа жълтата фланелка остана в \"Скай\", но премина на раменете на Герант Томас. Дългогодишният лоялен съотборник на Фрум се качи на най-високото стъпало в колоезденето, след като никога досега не беше завършвал по-напред от 15-о място. В деветия си Тур уелсецът дочака своя звезден миг, след като в предишните години неизменно беше следван от лош късмет, а и беше в ролята на помощник. В рамките на 21 етапа Томас нямаше нито един лош ден, не допусна нито една грешка и във всеки удобен момент печелеше време срещу съперниците си. Триумфът му беше гарниран с две етапни победи, при това и двете в тежки алпийски етапи до Ла Розие и  митичната височина Алп д’Юез . Накрая той завърши с преднина от 1.51 минути пред Том Дюмулен и 2.24 минути пред Фрум. Томас – постоянният шампион Победата на Герант Томас дойде като изненада за някои, но не и за специалистите в колоезденето. Уелсецът се оказа поредният колоездач на \"Скай\", който чака реда си в йерархията на британския отбор, но в същото време е готов да спечели. \"Той направи перфектното състезание и не направи никакви грешки. Горд съм с него, защото го знам от 13-годишен, буквално е израснал пред мен и заедно извървяхме този дълъг път\", каза мениджърът на \"Скай\" сър Дейв Брейлсфорд. Той повтори стъпките на Брадли Уигинс, който беше първият колоездач на \"Скай\", спечелил Тура. Томас започна пътя си от пистата, където е двукратен олимпийски и трикратен световен шампион в отборното преследване. Няколко години по-късно и около 10 килограма по-малко, Томас стъпи на върха в Тура. Освен двете му етапни победи представянето в Тура беше забележително, след като в първите 20 етапа уелсецът не завърши по-назад от 30-ото място, което му позволи да се пази от падания и неприятности. \"Няма човек, който да заслужава титлата повече от него. Знам през какво е минал и всички негови лишения. Работната етика и лоялността са на първо място за Герант и ако от \"Скай\" му бяха казали да работи за Фрум, докато е с жълтата фланелка, той щеше да го направи, без да се замисли. За такъв човек говорим\", каза Марк Кавендиш за Томас. Сами срещу всички Шестата титла на \"Скай\" в Тура за девет години идва и в сложен момент за британския отбор. Успехите на Фрум бяха белязани и с постоянни разследвания и медиен шум. След завишените нива на салбутамол в миналогодишната Вуелта Фрум беше заплашен от наказание и изобщо да не участва в \"Тур дьо Франс\". В крайна сметка три дни преди състезанието Международният колоездачен съюз (UCI) свали обвиненията от британеца и той започна защитата на титлата. На шосето отношението към \"Скай\" не беше добро. Фенове освиркваха колоездачите в някои от етапите, автомобилите на отбора бяха замеряни с яйца, а два пъти фенове дори се опитаха да свалят Фрум и Томас по време на етапите. Четирикратният шампион веднъж падна и заради полицай. \"Всички тези проблеми ни направиха по-силен отбор и по-сплотена група. Ние наистина сме приятели и в тези 21 етапа бяхме много близки, обединихме се и го доказахме с представянето си\", каза Фрум преди последния, 21-ви етап. Наред с това остава и въпросът може ли скоро доминацията на британския отбор да бъде спряна. Колоездачите на \"Скай\" отново действаха като добре смазана машина, която нито за момент в Тура не изглеждаше под сериозна заплаха. Дори  дисквалификацията на Джани Москон  за удар по французина Ели Гесбер (\"Фортунео\") не успя да разклати отбора. През 2017 г. UCI обяви, че намалява броя на колоездачите в отбор от девет на осем за големите обиколки точно за да направи състезанията по-трудни за \"Скай\". Още в първите две триседмични състезания в този формат обаче британският отбор спечели – в Джирото с Фрум, а в Тура с Томас. Само Саган може да победи Саган Освен доминацията на \"Скай\" в битката за генерално класиране Обиколката на Франция през 2018 г. очаквано донесе нов триумф и за Петер Саган. Трикратният световен шампион се завърна след миналогодишната дисквалификация и спечели за шести път зелената фланелка. Саган изравни рекорда на Ерик Цабел за най-много победи в класацията. Той го направи по-убедителен начин с три етапни победи и с рекордните 477 точки. Голяма част от съперниците му дори не стигнаха до финала в Париж, след като имаха проблеми в планинските етапи. Някои слязоха, докато други не хванаха контролното време. \"Истинска чест е да завърша в Париж за шести път със зелената фланелка. Тя е цел за мен и се радвам, че отново я постигнах. Не беше лесно, но си заслужаваше\", каза световният шампион. Доминацията му в класацията не беше нарушена въпреки че през последните години организаторите промениха точкуването в етапите. Те дадоха по-голям шанс на чистите спринтьори да спорят със Саган, но словакът отново се наложи с постоянство и редовно класиране сред първите десет в етапите. Въпреки това световният шампион доказа, че само той може се победи. В 17-ия етап Саган предприе непремерени рискове, които доведоха до тежко падане в едно от спусканията. В следващите дни словакът се мъчеше на велосипеда заради контузиите си, но все пак завърши. Отличници и провали Обиколката на Франция през 2018 г. донесе раждането на някои нови герои.  Фернандо Гавирия спечели два етапа  още в първата седмица и доказа, че е бъдещата звезда на спринтовете, заедно с Дилан Хрьоневехен, който надделя в седмия и осмия етап. Том Дюмулен, който беше засенчен от колоездачите на \"Скай\". Холандецът завърши втори, както и в Джирото, но показа постоянство и отлична форма. Дюмулен се справи, въпреки че отборът му отстъпва сериозно на останалите като огнева мощ, но благодарение на уникалните си качества беше в битката за жълтата фланелка до последно. Близо 55 секунди от пасива на Дюмулен спрямо Томас бяха натрупани в един етап, в който холандецът имаше механичен дефект. Още 21 пък дойдоха от бонификации, при които уелсецът беше по-силен. С много постоянство и агресия пък френският колоездач Жулиан Алафилип си спечели фланелката за най-добър катерач. Колоездачът на \"Куикстеп\" триумфира в два от етапите и показа, че е най-силен на изкачванията. Силна обиколка направи и отборът на \"Лото Йъмбо\", който пласира Примож Роглич и Стивън Краусвайк на четвърто и пето място. Словенецът, който преди шест години беше елитен състезател по ски скокове, дори беше в спора за качване на подиума. В Тура имаше и провали, при това сред големите имена. Съставът на \"Мовистар\" пристигна с голяма заявка и трима лидери – Найро Кинтана, Микел Ланда и Алехандро Валверде. Представянето на отбора обаче беше вяло, като  колумбиецът спечели 17-ия етап , но после се срина до десето място в класирането. Ланда финишира седми, докато ветеранът Валверде 14-и. Обиколката се оказа провал за испанския отбор. С нищо добро не я запомни и доскорошното страшилище в спринтовете Марк Кавендиш. Той не хвана контролното време в 11-ия етап, но преди това най-доброто му класиране беше едва осмо място. Лошият късмет пък спря Винченцо Нибали, който се отказа след 12-ия етап заради фрактура на прешлен.", "date": "2018.07.30", "title": "\"Тур дьо Франс 2018\": Хегемонът \"Скай\" и всички останали"}
{"url": "https://www.dnevnik.bg/zdrave/2018/07/30/3289379_lekari_ot_chujbina_da_idvat_da_lekuvat_pacienti_v/", "text": "Не пациентите да ходят на лечение в чужбина, а лекарският екип да идва да ги лекува в България. Това е една от идеите на  новия шеф на Националната здравноосигурителна каса (НЗОК) Дечо Дечев . Огромна част от парите, които плаща касата за лечение в чужбина, са за дейности, които не касаят пряко лечението на пациента, а логистика, придружители, престой в болницата. На практика екипът, който е пряко зает с това, получава минимален процент от сумата. \"Ако наистина има дейности, при които нямаме достатъчно опит и капацитет, не е ли по-правилно екипът, извършващ дейността, да идва в България? Ще получи същия хонорар, но той ще е много по-малка част от това, което плащаме в момента\", казва Дечев в интервю за вестник \"24 часа\". \"За лечението в чужбина пък принципът трябва да бъде, че когато то може да се извърши у нас, трябва да се дава приоритет. Тези дни разписах няколко протокола за лечение в чужбина и бях изненадан, като видях, че в част от тях единствените мотиви за това са, защото лечебното заведение не е провело процедура по Закона за обществените поръчки за нужното медицинско изделие или лекарство. В същото време ЗОП позволява за случаи, при които е възникнала необходимост, да се проведе процедура в много кратки срокове\", отбелязва той. По думите му трите места, които изпращат хора за лечение в чужбина – комисията към здравното министерство, фондът за деца и комисията в здравната каса - трябва да са на едно място. Контрол и ефикасност Дечев подчертава, че основният му приоритет ще е контролът на здравната каса. Според него не е правилно решението контролът да е в агенция \"Медицински одит\". \"Предложил съм да се засилят правомощията на касата в областта на контрола и да се търси действително ефективност от него. Дали ще се реши \"Медицински одит\" като щат и дейност да бъде прехвърлена към касата е политическо решение. Но при всички положения, ако това не се случи, ще се засили дейността на контрола в рамките на щата, който има централното управление\", смята той. Той предлага също служителите на касата, които е момента са над 2000 в цялата система, да се редуцират, като част от тях да бъдат пренасочени в контролната дейност. За лекарствата и медицинските изделия шефът на касата предлага \"въвеждане на принципа ефективност и ефикасност\". \"Преведено, това означава да има обвързаност между ефективност, т.е. клиничния резултат от лечението, с разходите за него, т.е. с тяхната ефикасност. Когато няколко терапии постигат един и същ резултат, касата ще финансира тази, която е най-ефикасна, т.е. с най-ниска цена\", разяснява Дечев. И добавя, че за медицински изделия трябва приоритетна да е не цената, а \"да се залага на критерия качество\". \"Ще се борим да постигнем и съпоставимост в цените им - да са същите като в ЕС. Това е трудно като реализация, но не е невъзможно. Ще има съпротива от страна на фирмите, които ще дават обяснения, че сме малък пазар и като такъв цената трябва да е по-висока, но ще направим всичко възможно българските пациенти и касата като платец да не заплащат цени, по-високи от тези в други европейски държави\", заявява Делчев. Лекарствената политика Шефът на здравната каса предлага да се въведе принципът на един национален фонд. \"В момента НЗОК плаща различни суми за едно и също лечение в зависимост от терапията, която е предписана. Ако имате избор между 3 терапии за 800 лв., 1000 лв. или 5000 лв., касата ще ги плати и трите. При положение че се поема напълно и евтиният, и скъпият метод, този, който избира начина на лечение, на практика няма стимул да предложи по-евтиното, което постига същия ефект, но може да бъде мотивиран по някакъв начин от фирмата, предлагаща по-скъпото лечение, и да приложи него. Това нещо трябва да се промени. Прилагайки това, което предлагам, ще се намали значително корупционният риск, който сега масово съществува\", подчертава Дечо Дечев. Според него по примера на други държави може да се създаде институт, който да се бори да понижи цените на база обективни доказателства. \"Ако вземем препарати за лечение на повишено кръвно – има един на пазара, но в същата група кандидатства нов продукт с цена, два пъти по-висока от тази, която е в момента и претендира, че е по-ефективен. Въпросният институт на база огромна информация обединява всички налични данни и доказва, че ефективността на новия продукт е с 5% по-голяма от тази на наличния, което означава, че и цената не може да е повече от 5% по-висока\", разяснява Делчев. Той казва още, че ако в другите държави 80% от разходите са за генерици и 20% за оригинални лекарства, в България е обратното. \"При самите оригинални лекарства според отчета, който гледах за 2017 г., огромният ръст е в онкологията, а не за заболявания като множествена склероза, хепатит и др.\", казва шефът на здравната каса. Той добавя, че има международно утвърдени ръководства за лечение в онкологията. \"Не отиваме до крайности да ги задължим да лекуват според написаното, даваме им свобода, но когато остойностяваме терапията, ще се базираме на молекулите, посочени в стандарта. Ще остойностим това лечение, което, пак повтарям, е по международно утвърдени стандарти и така всеки пациент с конкретната диагноза ще получава едно и също финансиране на лечението му. Здравната каса не е лечебно, а финансиращо заведение и задачата му е да финансира еднакво всички осигурени лица. В рамките на сумата, която е остойностена, лекарят има право да избира лекарства, които, ако превишават сумата, пациентът или дори болницата ще има право да доплати\", обяснява той. Нов здравноосигурителен модел Според Дечев най-добрият модел е НЗОК да остане финансиращ орган в рамките на сегашните 8% за всички осигурени лица. \"Всеки един ще бъде гарантиран с базова терапия в рамките на основния пакет. От него обаче ще се извадят т.нар. бутикови дейности и терапии, които ще минат в допълнителен пакет. Дали той ще бъде задължителен или доброволен, е политическо решение\", смята Делчев, според когото трябва да е доброволен и пациентът да прецени дали ежемесечно да внася някакви допълнителни суми, или да плаща кеш, когато му се наложи. \"Идеята е 8-те процента да гарантират еднакъв достъп на входа и на изхода. Оттам нататък, който желае нещо допълнително, ще трябва да доплати\", разяснява той На въпрос за частните здравни каси Дечо Дечев отбелязва: \"Има идеи в рамките на тези 8% да се позволи всеки да избере фонд, в който да ги внася. Големият минус там е, че такива частни осигурители вече са запознати с целия здравен статус на населението. Това е публична тайна. Във времето по един или друг начин те са получавали информация и има реална опасност да пресяват клиентите си, като привличат по-млади пациенти с по-малко заболявания. Тогава в НЗОК ще останат главно пенсионерите, които се осигуряват най-ниско, но черпят повече от 2/3 от ресурса ѝ, а постъпленията от тях няма да стигат, за да се покрият разходите. Освен това по закон НЗОК няма право на печалба и няма стимул да плаща по-малко. На частния фонд обаче това му е целта – да печели. Колкото повече събере и по-малко изразходи, толкова по-добре.\"", "date": "2018.07.30", "title": "Лекари от чужбина да идват да лекуват пациенти в България, предлага шефът на здравната каса"}
{"url": "https://www.dnevnik.bg/bulgaria/2018/07/30/3289353_nad_50_organizacii_oficialno_poiskaha_prezidentsko/", "text": "Над 50 правозащитни и и екологични организации вече официално сезираха президента Румен Радев с искане да наложи вето на  н овоприети изменения в Административнопроцесуалния кодекс  (АПК), които според тях ограничават и нарушават фундаментални правата на гражданите и демокрацията. Промените бяха приети окончателно от парламента миналата седмица и веднага след това неправителствените организации обявиха,  че ще искат вето от държавния глава . Сред организациите са фондация \"Програма достъп до информация\", Асоциация на парковете в България, Екологично сдружение \"За Земята\", Български хелзинкски комитет, Институт за пазарна икономика, Български институт за правни инициативи и др. \"Смятаме, че това е един от най-мощните удари върху демократичната система и защитата на основните права на гражданите и юридическите лица от 1989 г. досега и представлява сериозна крачка назад в посока на авторитарната държава, в която липсва адекватен контрол върху законността на актовете и действията на администрацията и върховенство на закона\", казват в искането си до Радев организациите. Те допълват, че с измененията се ограничава правото на достъп до административно правосъдие, като много от делата се превръщат в едноинстанционни, а при тези, които остават двуинстанционни, държавните такси по жалбите се увеличават многократно.  Сдруженията подчертават и важността на административното правосъдие, което е от фундаментално значение за защита на основните права на гражданите и фирмите. И обхваща защитата на права като: правото на достъп до обществена информация, правото на защита на живота, здравето и околната среда, правото на защита от дискриминация, правото на защита на личните данни, защита правата на детето, осигурителни и данъчни права и др. Един от аргументите за искане на президентско вето е, че законопроектът е приет при изключителна непрозрачност и процедурни нарушения. Изменения са внесени без действителна оценка на въздействието и финансова обосновка. Не е извършвано проучване и оценка по отношение капацитета на съдилищата и евентуални проблеми при злоупотреби с жалби, каквито се твърдят в мотивите. Без отговор е останал въпросът защо при намален брой дела с тези отпреди 5-6 години и увеличен брой съдии графикът на делата във ВАС понастоящем е много по-забавен. Организациите отбелязват, че текстовете за изменение на АПК са работени \"на коляно\" и в нарушение на Правилника на Народното събрание.  Освен това редица съдебни производства се превръщат в едноинстанционни. \"По този начин се създава и невъзможност за уеднаквяване на практиката по прилагането на закона в тези случаи, в нарушение на чл. 125, ал. 1 от конституцията и се отварят вратите за феодализация на административното правораздаване\", се казва в искането до президента. Организациите подчертават, че без финансова обосновка и оценка на въздействието се увеличават многократно дължимите държавни такси по касационни жалби. \"Увеличението за гражданите е 14 пъти, а за юридическите лица с нестопанска цел като сдруженията на граждани увеличението е 70 пъти. Освен това за пръв път в историята на административното правосъдие ще се събират държавни такси като процент от материалния интерес, като гражданите, търсещи защита, в тези случаи ще бъдат натоварвани да плащат такси в размер до 4500 лв.\", отбелязват сдруженията. Според тях таксите не са съобразени с доходите на населението.  \"Въвеждането на държавни такси, изчислени на основата на материалния интерес, е в посока обратна на политиката на Европейския съюз за включване на оценката на екосистемните услуги в държавното управление. Опасността от начисляване на такава такса е тъкмо при дела, свързани с оценка въздействието върху околната среда на проекти в сферата на енергетиката и транспортната инфраструктура, където е основният корупционен риск. Допълнителен проблем е въвеждането на такси при касационно обжалване от публични институции, които ще ги плащат от бюджета, но при неблагоприятен изход от делото ще искат присъждането им и така ще се създаде допълнителен проблем за жалбоподателите\", продължава писмото на организациите до президента. Те допълват, че без никаква разумна причина и въпреки изразената воля от общото събрание на съдиите от Върховния административен съд (ВАС) касационните производства ще се разглеждат по принцип в закрити заседания. Отбелязват, че разглеждането на въпроси по същество без участието на страните в процеса е безпрецедентно и е в нарушение на принципите за състезателност и справедлив процес. Писмото до Радев завършва с това, че \"под благовидния предлог за въвеждане на електронно правосъдие бяха въведени нови задължения за жалбоподателите и адвокатите им, което препятства достъпа до правосъдие. Ние подкрепяме въвеждането на електронно правосъдие, като то трябва да създава нови възможности, например за обмяна на книжа по електронен път, а не нови задължения и тежести. Внедряването на нови технологии по метода на робството, а не на свободата, изразява възглед за правото на жалба като процес на молене, характерен за тоталитарната държава, а не като свободно упражняване на основно право\". ", "date": "2018.07.30", "title": "Над 50 организации официално поискаха президентско вето на административния кодекс"}
{"url": "https://www.dnevnik.bg/biznes/2018/07/30/3289381_evrokomisiiata_pozvoli_na_peter_kelner_da_pridobie/", "text": "Европейската комисия е дала одобрението си за придобиването на бизнеса на скандинавската група \"Теленор\" в България, Унгария, Черна гора и Сърбия от страна на холандската компания PPF Group N.V., контролирана от чешкия милиардер Петр Келнер. Сделките са предадени за проверка за съответствие с правилата за защита на конкуренцията на 22 юни 2018 г. и решението е взето малко преди да изтече крайният срок за отговор на 27 юли.  Съобщението  е разпространено в понеделник. Става дума за придобиване на пълен контрол над \"Теленор България\" ЕАД, трите унгарски - Telenor Magyarország Zrt., Telenor Real Estate Hungary Zrt. и Telenor Common Operation Zrt., базираната в Черна гора Telenor d.o.o. Podgorica и сръбската Telenor d.o.o. Beograd. В решението се посочва, че изброените компании на \"Теленор\" действат като мобилни оператори във въпросните държави. От името на едно от унгарските дружества се разбира, че то се занимава с управление на имоти, а Telenor Common Operation – с мрежите и IT бизнеса в района. \"Комисията установи, че предложената транзакция няма да предизвика проблеми с конкуренцията. Първо, няма да се увеличи хоризонталното припокриване, тъй като дейността на компаниите се извършва на различни територии, за което имат съответните телекомуникационни лицензи\", се казва в съобщението. В допълнение комисията заключава, че няма да има проблеми и с вертикалните връзки между пазарите на едро за международен роуминг на мобилни и фиксирани услуги, както и с продажбата на дребно за крайни потребители на мобилни и фиксирани телеком услуги в отделните държави. Сделката бе обявена през март и стойността ѝ е 2.8 млрд. евро. PPF се занимава изключително с инвестиционна дейност, а в Чехия и Словакия участва в телеком сектора чрез компанията си за портфейлни инвестиции O2 Czech Republic a.s..", "date": "2018.07.30", "title": "Еврокомисията позволи на Петр Келнер да придобие \"Теленор България\""}
{"url": "https://www.dnevnik.bg/bulgaria/2018/07/30/3289374_sled_namesata_na_borisov_zapochva_skorostno_reshavane/", "text": "Горялата сграда от \"Царските конюшни\" ще бъде възстановена в оригинален вид, а комплексът ще получи предварителен статут на паметник на културата. През септември Министерството на културата и Столичната община ще внесат в парламента предложения за промени в Закона за културното наследство, с които ще улеснят процедурите, с които да задължават собствениците на сгради паметници да ги поддържат. Още днес министърът на културата ще получи график кога ще бъде възможно общините в страната да имат отделни звена за недвижими културни ценности и достъп до архива на института за паметници на културата (НИНКН). Освен това тази седмица се очаква да бъде избран изпълнител, който да достави техника за дигитализация на архива на института. Това се разбра от съвместна пресконференция на министъра на културата Боил Банов и зам.-кмета на София Тодор Чобанов. Тя се състоя,  след като двамата участваха в среща в Министерския съвет с министър председателя Бойко Борисов , вицепремиера Томислав Дончев, министъра на вътрешните работи Валентин Радев, кмета на София Йорданка Фандъкова, която беше  по повод пожара от неделя сутрин . На нея Борисов поиска \"Царските конюшни\" да получат статут на недвижима културна ценност. Освен това на друга среща, която също ще се проведе днес, Банов и Чобанов ще опитат да блокират надстрояване със 7 етажа на бившата електроцентрала на Царския дворец в София. Едноетажната сграда се намира на ул. \"Московска\" 11, като в момента в нея се помещава галерия. Тя има издадено разрешение за надстрояване, като доскоро са водени съдебни дела срещу проекта. Основателни съмнения за умишлен палеж От изказванията на двамата се разбра, че имат основателни съмнения, че пожарът в сграда от комплекса на \"Царските конюшни\" е умишлен. Именно това \"вбесява\" Банов, като Чобанов също бил емоционален по темата, защото вижда, че \"едни хора иска да им мине един номер\". Двамата обаче бяха категорични, че сградите от комплекса са напълно защитени още с подробния устройствен план от 2015 г., който не допуска нищо друго освен реставрация на обектите в него. \"Не се допуска никакво надстрояване, събаряне или промяна на сградите\", посочи Банов. След като по-рано днес зам.-министърът на вътрешните работи Стефан Балабанов каза, че министерството не е собственик на сградата, на днешната среща с премира Бойко Борисов се разбрало, че тя е собственост на ведомството. Така вътрешния министър поел ангажимент да възстанови сградата в оригинален вид, което по думите на Боил Банов няма да е трудно, защото е изгорял само покривът, за чието възстановяване има технология. До момента установените собственици на имоти в комплекса са 7, като всичките са ведомства, каза Банов, но допълни, че установяването на останалите ще бъде проблем. \"Там има серия от имотни далавери, като има много части в сградите, където стая Х е собственост на лицето Y\", каза министърът на културата. По думите му паметниците на културата с неясна собственост в страната са \"много\", като не може да се с точност техният брой. \"Това е модел, един я продава на друг, той на трети, който е в чужбина.\" Така на институциите им било трудно да предприемат действия по опазването на обектите. Ще променим законите Столичната община и министерството са готови с промени в Закона за културното наследство, с които ще намалят административните процедури и така ще улеснят опазването на културното наследство. Промените са в посока както допълнителни облекчения и стимули, както за собствениците да поддържат сградите, така и за общините и министерството. В сегашното положение общините могат да глобяват собствениците, но те обжалват глобите и често процесите траят с години. От обясненията на Банов и Чобанов се разбра, че възможността общината да ремонтира сградите за своя сметка, а след това да ипотекира имотите за сметка на собствениците и така да си получи парите, не е възможна. \"Преди това собствениците трябва да са глобявани ефективно прекалено много пъти\", каза зам.-кметът на София. Освен това още днес министър Банов ще се срещне със сдружението на общините, като срещата е \"планирана много отдавна\". На нея той очаква да получи график, по който ще се реши друг проблем, който блокира правомощията на общините да се грижат за паметници на културата. Той се състои в това, че през 2016 г. с  промени в Закона за културно наследство беше записано в общините да се създадат звена за културното наследство , които да отговарят за обектите от \"местно значение\". За целта те трябва да имат достъп и до архива на института за недвижимо културно наследство. До момента обаче такива звена не са създадени, а достъпът до архива си остава възможен единствено през сградата на института в столичния квартал \"Изток\". Банов каза, че причината за това са редица недомислици в закона, с които например не е уредено къде ще се плащат таксите за ползването на архивите - дали в общините или в НИНКН. \"Ако е в института, как общините ще поддържат тези архиви\", коментира той.", "date": "2018.07.30", "title": "След намесата на Борисов започва скоростно решаване на проблемите с паметниците на културата"}
{"url": "https://www.dnevnik.bg/photos/2018/07/30/3289113_fotogaleriia_kak_se_spasiavat_morski_kostenurki_v_livan/", "text": "Мона Халил e създател на проектa \"Orange House\", който стартира преди 18 години – през 2000 г. Основната цел на проекта й е да спаси морските костенурки на южния плаж в Ел Мансура в Ливан от хищници, замърсяване и хората. ''Уча и насърчавам новото поколение да се грижи за околната среда. Като остарея, искам децата да продължат това, което правя сега\", казва тя. Мона Халил всяка година връща морските костенурки на същия плаж, където са се излюпили. Тя мести гнездата, застрашени от земеделието, монтира метални решетки, за да ги предпази от хищници.", "date": "2018.07.30", "title": "Фотогалерия: Как се спасяват морски костенурки в Ливан"}
{"url": "https://www.dnevnik.bg/bulgaria/2018/07/30/3289394_agenciiata_za_socialno_podpomagane_shte_pravi_ocenki/", "text": "Индивидуалната оценка на хората с увреждания ще се прави от структурите на Агенцията за социално подпомагане. Това каза министърът на социалната политика Бисер Петков след среща с представители на протестиращите майки и омбудсмана Мая Манолова, на която е обсъден проект на закон за хората с увреждания. На първо време ще бъдат създадени нови звена в Агенцията. Впоследствие, на по-късен етап, тази оценка може да се извършва от Агенцията за хората с увреждания, обясни Петков. Идеята е индивидуалната оценка да замени или допълни досегашната оценка от ТЕЛК и на базата на нея да се дава финансова подкрепа. Обсъдени са елементите на финансовата подкрепа, която ще е съобразно индивидуалната оценка и ще зависят от индивидуалните нужди и заболяването. Всички са доволни Според Бисер Петков работата по проекта напредва с бавни стъпки в правилната посока. Една от приетите мерки е да се наемат от работодателите хора с увреждания. Тепърва тази мярка предстои да се обсъди с работодателските организации. Бисер Петков каза пред \"Нова\", че хората с най-сериозни увреждания ще получават между 440 и 450 лв.. \"В проектозакона се предлага увеличаване на финансовата подкрепа за всички. В този смисъл предвижданата месечна финансова подкрепа, която ще бъде в размер на 34, 80 лева, ще замени досегашните интеграционни добавки\", каза Петков. Досега добавките бяха вързани с минималния гарантиран доход, който е 75 лв. Предвижда се те да бъдат 10% от линията за бедността, която се променя всяка година. След срещата Петков каза, че в момента се обсъжда годишното увеличение на парите за увреждания да бъде 110 млн. лв. Обсъжда се дали да се разшири кръгът на така наречения дарен стаж, за да може хората, които не са могли да полагат труд, да получат пенсия. Всички в работната група били доволни от договореното към момента. До понеделник участниците в работната група трябва да изпратят становища. Омбудсманът Мая Манолова смята, че индивидуалната оценка трябва да има задължителен характер за всяка институция. \"Обнадеждена съм от конструктивния диалог. Но дали ще има воля за реформи ще стане ясно, когато видим коригирания вариант на закона. Това, което се предлага, е стъпка, но не можем да кажем, че се предлага реформа, каза Манолова. Протестът остава \"Видяхме в последния проект нещата, които ние искаме. Трябва да има специална методика, всеки човек да се оценява индивидуално. Не искаме ТЕЛК да определя доколко човек е негоден. Продължаваме да настояваме личната помощ да бъде регламентирана в отделен закон\", заяви Мая Стоицева от протестиращите майки. Натискът на палатките има ефект, каза Стоицева и настоя за яснота по отношение на индивидуалната оценка. Протестът, насрочен за довечера, остава. Премиерът Бойко Борисов се срещна със студента Петър Мавродиев, който е с церебрална парализа, а родителите му го \"оставиха\" за отглеждане в приемната на Министерския съвет сутринта. Петър и баща му са доволни, че са получили разбирането на властта и уверение, че проблемите им ще бъдат решени. Бойко Борисов дал обещание, че исканията им ще се случат. Обещал рехабилитационни центрове и социалните услуги да са насочени към нуждите на хората.", "date": "2018.07.30", "title": "Агенцията за социално подпомагане ще прави оценки на хората с увреждания"}
{"url": "https://www.dnevnik.bg/sviat/2018/07/30/3289404_sasht_zavisimostta_na_evropa_ot_ruskiia_gaz_e/", "text": "Приветстваме работата на Гърция за диверсифициране чрез терминали за втечнен природен газ и друга важна инфраструктура, особено  интерконектора Гърция - България  и Вертикалния коридор.\" Това каза помощник-секретарят в бюрото за енергийни ресурси на Държавния департамент Франсис Фанън в телефонен брифинг с журналисти. \"Тези стъпки са критично важни за диверсификацията и създават значителни възможности за Гърция да бъде вратата за износ на газ към региона\", заяви той. Зависимостта на Европа от  руския газ  е стратегическа уязвимост, предупреди Фанън. Макар Русия да може и да трябва да остане доставчик, не бива да ѝ бъде разрешавано да използва пазарната си доминация за зловредни геополитически цели. Ако бъде завършен, \" Северен поток 2 \" ще подкопае усилията, хвърлени за общата енергийна сигурност на Европа, и ще създаде сериозни рискове за целия континент.", "date": "2018.07.30", "title": "САЩ: Зависимостта на Европа от руския газ е стратегическа уязвимост"}
{"url": "https://www.dnevnik.bg/sviat/2018/07/30/3289258_indiia_moje_da_lishi_ot_grajdanstvo_4_mln_dushi/", "text": "Индия публикува списък към регистъра на населението, който не признава гражданството на близо 4 млн. души от североизточния щат Асам, съобщи Би Би Си. Повечето изключени от списъка са мюсюлмани (те са една трета от жителите на щата), което увеличава религиозното напрежение в региона. В Асам се произвеждат почти половината от индийския чай и над 10% от добивите на петрол. Министър-председателят на Индия Нарендра Моди е критикуван, защото от години прави изказвания против мюсюлманите в страната с неуреден статут. Според него те трябва да бъдат изселени, докато индуистите могат да останат. Списъкът, потвърждаващ индийското гражданство, включва единствено онези, които могат да докажат, че живеят в Асам преди 24 март 1971 г. - денят, в който Бангладеш обявява независимост от Пакистан. Два дни след тази дата официално приключва деветмесечната война за независимост на Бангладеш (тогавашен Източен Пакистан). Това е време на масови прояви на насилие, в който загиват близо 3 млн. бенгалци, стотици хиляди жени са изнасилени, а близо 10 млн. бангладешки мюсюлмани търсят убежище в съседна Индия. Целта на регистъра е властите в Асам да намерят решение с множеството нелегални мигранти. Проблемът предизвика рязко увеличаване на населението и на бездомните, тъй като местната инфраструктура не успява да помогне за настаняването на всички. Сарбананда Соновал - ръководителят на Асам, заяви, че няма повод за паника и хора, които не са включени в сегашния регистър, няма да бъдат държани в лагери. Ще им бъде даден последен шанс да докажат гражданството си до края на 2018 г. Но индийски юристи не изключват процедурата да отнеме години. Правителството на Асам в момента уведомява 4-те милиона, изключени от списъка, какви стъпки трябва да предприемат, за да получат гражданство до края на годината. Но основният проблем за мнозина е, че не пазят документи отпреди десетилетия. \"Много от тях са бедни неграмотни семейства, които нямат документи, за да докажат колко дълго са живели в държавата. Да кажем, че им предоставяме възможност да докажат гражданството си, е лесно, но за тях да го направят не е толкова просто\", каза социалният активист Прашан Бора. Междувременно съседните щати Мегхалая, Манипур, Аруначал Прадеш и Нагаланд засилват граничната сигурност от страх, че жителите, които не са в списъка, може да търсят убежище при тях.", "date": "2018.07.30", "title": "Индия може да лиши от гражданство 4 млн. души"}
{"url": "https://www.dnevnik.bg/skorost/2018/07/30/3289414_eko_rali_bulgariia_2018_beshe_specheleno_ot_francuzi/", "text": "Екипажът Дидие Малга – Ан Бонел с \"Рено Зои\" победи в тазгодишното издание на екорали България 2018. Французите се справиха най-добре с етапите от София до Вършец и обратно, в кръга от Световната купа на FIA за електромобили, като оглавиха класирането още в първия състезателен ден и задържаха аванса си до финала. На второ място са испанците Хавиер Молто и Лорен Серано с BMW i3, а подиумът допълниха Калин Дедиков и Георги Павлов със същия модел автомобил. Тимът \"Ре Спорт\" на Дедиков и Павлов грабна и купата в отборното класиране, след като вторият им екипаж Александър Шахов и Антоанета Дедикова зае шесто място в генералното класиране. С победата на френския тим \"Рено\" взе купата при конструкторите, следван от БМВ и \"Тесла\". Освен кръг от Световната Е-Купа екорали България 2018 бе и част от т.нар. Балканска екокупа, в която влизат още рали \"Хайтек екомбилити\" в Гърция и \"Тесла рали\" в Сърбия. В ранглистата за регионалния шампионат победители станаха Дедиков и Павлов, а България е водач в класирането по нации. Общо 19 машини - 17 електромобила и 2 хибрида, взеха участие в екорали България, с което надпреварата подобри миналогодишното си постижение от 15 екологични возила. Следващият кръг от Световната Е-Регуларити купа на FIA е Solar Car Race в Япония, следвано от рали New Energies в Полша.", "date": "2018.07.30", "title": "Екорали България 2018 беше спечелено от французи"}
{"url": "https://www.dnevnik.bg/sport/2018/07/30/3289420_zlatan_ibrahimovich_e_razocharovan_che_propuska_macha/", "text": "Голямата звезда в американското футболно първенство Златан Ибрахимович няма да участва в Мача на звездите срещу \"Ювентус\". Ръководството на \"Лос Анджелис галакси\", където се състезава шведът, обясни, че в основата на решението са трите мача за една седмица, в които нападателят ще играе. Мачът на звездите е на 1 август на \"Мерцедес Бенц\" в Атланта. Ибрахимович събра достатъчно гласове, за да попадне в сред избраните в състава на мейджър лигата (MLS), но въпреки това няма да играе.  Заради неучастието си в двубоя Ибрахимович ще бъде наказан за един мач в първенството. Той няма да играе за \"Галакси\" срещу \"Колорадо\" на 4 август. \"Разочарован съм, че ще пропусна Мача на звездите срещу \"Ювентус\" - един от бившите ми клубове. Искам да благодаря на феновете, че са гласували за мен. Основният ми фокус е да вкарвам голове и да помогна на \"Лос Анджелис галакси\" в плейофите\", каза Ибрахимович пред сайта на клуба си. В неделя нападателят вкара първия си хеттрик в САЩ. Той се разписа три пъти при победата с 4:3 срещу \"Орландо\". Ибрахимович вече има 15 гола и шест асистенции в 17 мача в мейджър лигата.", "date": "2018.07.30", "title": "Златан Ибрахимович е разочарован, че пропуска Мача на звездите срещу \"Ювентус\""}
{"url": "https://www.dnevnik.bg/sport/2018/07/30/3289432_profsujuzut_na_futbolistite_razmaha_prust_zaradi/", "text": "Профсъюзът на професионалните футболисти (FIFPro) изрази неодобрението си към физическото претоварване на играчите. От организацията посочиха, че има поне 15 футболисти, които са имали само между две и четири седмици за почивка между участието си в групите на световното първенство и първите си мачове от евротурнирите през новия сезон. Според FIFPro това е недостатъчно време за възстановяване. \"Докато FIFPro разбира финансовото значение на Шампионската лига и Лига Европа за клубовете, здравето на тези играчи е поставено на риск заради претрупания график\", се казва в обръщението на профсъюза. От организацията посочват, че футболистите са поставени под твърде голямо напрежение. FIFPro припомня, че темата за футболния календар е на дневен ред пред ФИФА. И настоява за спешно въвеждане на задължителна почивка от поне четири седмици между края на един сезон и началото на подготовката за следващия. Посочва се, че този срок е съобразен със заключенията в последното медицинско изследване и с мнението на играчи за футболния календар. Наскоро организацията представи проучване, проведено сред футболисти с по повече от 50 двубоя за последните два сезона. Според 46% от тях те играят \"прекалено много мачове\". Състезателите, които играят и за националните си отбори, смятат, че им е необходима почивка от поне пет седмици между сезоните, за да се възстановят напълно, като в тези срокове число не влиза предсезонната подготовка. Общо 88% искат почивка в средата на сезона, като посочват, че тогава ще са им нужни две седмици.", "date": "2018.07.30", "title": "Профсъюзът на футболистите размаха пръст заради прекаленото натоварване на играчите"}
{"url": "https://www.dnevnik.bg/sviat/2018/07/30/3289511_trump_pohvali_imigracionnata_politika_na_italianskiia/", "text": "На среща в Белия дом президентът на САЩ Доналд Тръмп похвали новия италиански премиер Джузепе Конте за твърдолинейния подход към имиграцията, предадоха \"Асошиейтед прес\" и \"Ройтерс\", цитирани от БТА. В началото на разговорите между двамата в Овалния кабинет Тръмп отбеляза, че Италия е заела много твърда позиция за границата и другите европейски страни би трябвало да последват примера й по миграционните въпроси. \"Това е човек, който върши страхотна работа\", каза той за Конте. При новото правителство Италия настоява Европейския съюз да приеме десетки хиляди мигранти, пристигащи през Средиземно море всяка година. \"Много съгласен съм с това, което правите по отношение на миграцията и незаконната имиграция, а дори и законната имиграция\", заяви Тръмп пред италианския премиер. \"Той зае много категорична позиция за границата, каквато много малко страни заеха, и откровено казано според мен прави каквото трябва\", каза президентът за госта си. Тръмп обърна внимание на американския търговски дефицит с Италия и допълни убедено: \"Ние много бързо ще поправим това\".", "date": "2018.07.30", "title": "Тръмп похвали имиграционната политика на италианския премиер"}
{"url": "https://www.dnevnik.bg/sviat/2018/07/30/3289513_franciia_zabrani_sus_zakon_mobilnite_telefoni_v/", "text": "Френският парламент прие закон за забрана на използване на мобилни телефони и други комуникационни средства в началните и средните училища. Проектът беше внесен от управляващата партия \"Република, напред\", съобщи телевизия Бе Еф Ем, цитирана от ТАСС. Предложението за забрана на мобилни телефони в училище бе едно от предизборните обещания на президента Еманюел Макрон. \"Изпълнението на тази инициатива ще се отрази благоприятно на процеса на обучение на учениците, ще позволи да се съсредоточи вниманието им върху учебните предмети и ще създаде благоприятна атмосфера за получаване на знания\", заяви министърът на националното образование Жан-Мишел Бланкер. В закона се предвижда пълна забрана на комуникационни средства в началното и средното училище с изключение на случаите, когато смартфоните се използват за образователна цел. Това се отнася не само до учениците, но и до учителите. Правилата може да влязат в сила още през септември. Според социологически изследвания около 86% от децата на възраст от 12 до 17 години във Франция ползват ежедневно смартфони, включително по време на учебните занятия.", "date": "2018.07.30", "title": "Франция забрани със закон мобилните телефони в класните стаи"}
{"url": "https://www.dnevnik.bg/sport/2018/07/30/3289515_levski_izmukna_tochka_sreshtu_cherno_more_paulinyo/", "text": "Левски\" измъкна точка при 2:2 срещу \"Черно море\" в среща от втория кръг на Първа лига. Сините съумяха да изравнят в последната минута - само секунди след получаването на гол във вратата си. Мачът на \"Георги Аспарухов\" се игра пред погледа на новия треньор на \"Левски\" Славиша Стоянович. Преди началото на срещата словенецът подписа договор за две години и във вторник сутринта ще бъде представен пред медиите. \"Черно море\" поведе с много красив гол на Георги Илиев, а Станислав Костов изравни след почивката. В 88-ата минута появилият се малко преди това Георги Божилов засече с глава центриране от дясно за 2:1 за гостите. Веднага след изпълнението на центъра Давиде Мариани вкара, след като \"Левски\" се възползва от груба грешка в защитата на съперника. Това е втори пореден мач, в който сините печелят точки след късен гол. В първия кръг  те победиха с 1:0 \"Ботев\" в Пловдив след гол в 93-ата минута . След два кръга \"Левски\" и \"Черно море\" са с по четири точки. ЦСКА остана единственият отбор с пълен актив и е начело. Лоша новина за \"Левски\" се оказа и контузията на Паулиньо. Бразилецът се завърна в игра в 61-ата минута след дълго възстановяване и 85-ата беше сменен принудително. \"Левски\" започна по-дейно, но не успяваше да поведе. В 22-ата след изпълнение на ъглов удар Илиев даде преднина на отбора си след красив гол със странична ножица. Секунди по-късно \"Левски\" трябваше да направи първа принудителна смяна, като на мястото на Антони Белмонт влезе Жорди Гомес. До почивката играта беше спокойна, без голови положения. След почивката зрителите видяха различна картина. \"Левски\" пое инициативата и постепенно засилваше натиска си. В началото на полувремето игралият с капитанската лента Габриел Обертан използва грешка на защитата на съперника, напредна и стреля, но улучи гредата. В 58-ата минута \"Черно море\" имаше чудесна възможност, като Даниел Димов беше оставен непокрит пред вратата и отблизо опита странична ножица, но прати топката встрани. В следващата атака \"Левски\" изравни. Гомес изведе Костов зад защитата на \"Черно море\" и нападателят, напредна и пусна топката край Благой Макенджиев. В последните минути на мача се стигна до драматичен развой. В 88-ата \"Черно море\" разви хубава атака след смяна на фланговете. Кононго центрира от ляво и Божилов засече с глава. Веднага след изпълнението на центъра топката беше пратена в наказателното поле, където Кононго се сблъска с Макенджиев и сините овладяха. Мариани се възползва и с удар отблизо изравни.", "date": "2018.07.30", "title": "\"Левски\" измъкна точка срещу \"Черно море\", Паулиньо отново се контузи"}
{"url": "https://www.dnevnik.bg/video/2018/07/30/3289439_video_drugite_novini/", "text": "Обновяват Пантеона на възрожденците в Русе Седмокласниците с нова програма и оценяване \"Лято на насекоми\" Нови площадки и алеи около разкопките на Дуранкулак Формулата за касов успех на екранните истории Мадона ще празнува 60 с благотворителна акция", "date": "2018.07.30", "title": "Видео: Другите новини"}
