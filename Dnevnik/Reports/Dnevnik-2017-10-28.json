{"url": "http://www.dnevnik.bg/sport/2017/10/28/3068092_mesi_vduhnovi_barselona_za_trudna_pobeda_v_bilbao/", "text": "Барселона\" постигна деветата си победа от десет мача в Примера дивисион. Лионел Меси отново се оказа вдъхновението, от което каталунците имаха нужда при успеха с 2:0 срещу \"Атлетик\" в Билбао. Аржентинецът вкара първия гол, а в добавеното време Паулиньо удвои. \"Барселона\" е на върха с 28 точки, като води с четири пред \"Валенсия\" и с осем пред \"Реал\". Мадридчани са с мач по-малко, като ще гостуват на \"Жирона\". За \"Атлетик\" това беше трета загуба в последните четири мача, а баските са 11-и с 11 точки. Домакините положиха много усилия, но направиха пропуски, които не им позволиха да променят хода на срещата. През първото полувреме \"Барселона\" имаше превъзходство и държеше инициативата. Нападателят на \"Атлетик\" Ариц Адурис имаше две добри възможности в 18-ата и 20-ата минути, но не можа да преодолее игралия много силно Тер Стеген. В 36-ата Жорди Алба подаде от ляво и Меси засече, за да даде преднина на \"Барселона\". Пет по-късно Паулиньо стреля силно в наказателното поле, но улучи гредата. След почивката баските се насочиха в атака и опитаха да изравнят, но без успех. В последните минути Адурис изпусна нова възможност. В добавеното време след удар на Луис Суарес вратарят Кепа Арисабалага спаси и Паулиньо се оказа на подходящото място, за да вкара за 2:0.", "date": "2017.10.28", "title": "Меси вдъхнови \"Барселона\" за трудна победа в Билбао"}
{"url": "http://www.dnevnik.bg/sport/2017/10/28/3067952_germanka_specheli_purviia_start_ot_svetovnata_kupa_v/", "text": "Виктория Ребенсбург спечели първото състезание при дамите от  Световната купа по ски алпийски дисциплини . Германката триумфира в гигантския слалом в австрийския зимен център Зьолден с време 1:55.20 от двата манша. Тя беше трета след първото спускане, а във втория манш даде четвърти резултат, но това ѝ позволи да вземе своята 12-а победа в гигантския слалом. Ребенсбург, която е на 28 години взима първа победа от 20 март 2016 г., когато триумфира отново в гигантски слалом в Санкт Мориц. Германката вече има 14 победи за Световната купа. \"Това е невероятно, получи се страхотно състезание и се радвам, че успях да надделея в такава сериозна конкуренция. Определено се чувствах добре след първия манш и мисля, че можех да бъда още по-бърза. Това се получи във второто спускане\", каза Ребенсбург. Втора, на 14 стотни зад нея се нареди Теса Уорли. Французойката, която е носителка на Малкия кристален глобус в дисциплината за миналия сезон направи слабо първо спускане, а във втория манш беше с втори най-добър резултат. Подиумът допълни Мануела Мьолг, която водеше след първия манш. Италианката не успя да стане най-възрастната победителка в старт от Световната купа и изостана на 53 стотни зад Ребенсбург. Четвърта се класира представителката на домакините Щефани Брунер, а носителката на Големия кристален глобус Микаела Шифрин остана пета. Линдзи Вон  се завърна на пистата след лечение на контузия и застана на старт в гигантския слалом за първи път от 637 дни. Легендарната американка, която преследва рекорда на Ингемар Стенмарк за най-много победи в Световната купа, не успя да се класира за втория манш. Тя остана едва 34-а в първото си спускане, на 3.31 секунди зад Мануела Мьолг. \"Определено е шокиращо за мен, нямах нужната скорост и ритъм. В първите три врати се чувствах добре, но след това всичко се провали. Не натисках толкова много и затова нямаше как да се класирам за втория манш. Искаше ми се да се представя по-добре и да спечеля точки, но какво да се прави\", каза Вон. Утре е стартът при мъжете, които също ще карат гигантски слалом на глетчера Ретенбах. Следващото състезание при дамите е слаломът в Леви, Финландия на 12 ноември. \"Ауди\" остава спонсор на Световната купа Междувременно германският автомобилен производител  \"Ауди\"  удължи договора си с Международната федерация по ски (ФИС). Партньорството между двете страни датира от 2002 г., а последният договор беше подписан през 2012 г. и изтичаше в края на сезона. \"Ауди\" остава спонсор на Световната купа поне до 2022 г. Финансовите параметри не бяха обявени, но предишния договор между двете страни беше на стойност 5 млн. евро на година и беше най-големия, подписван някога от ФИС. Германският производител използва умело Световната купа по ски, за да рекламира своите автомобили със задвижване Quattro, които са проходими на всякакви терени. Освен това \"Ауди\" е спонсор на Световната купа по ски бягане, както и на останалите северни дисциплини. \"Радваме се, че можем да обявим удължаването на нашето партньорство и то точно преди началото на олимпийския сезон. Това позволява на \"Ауди\" да остане сред водещите марки и партньори на един от най-обичаните спортове в света\", каза Томас Глас, директор в автомобилната компания.", "date": "2017.10.28", "title": "Германка спечели първия старт от Световната купа в алпийските ски"}
{"url": "http://www.dnevnik.bg/biznes/2017/10/28/3067953_protestirashti_poiskaha_ottegliane_na_proekta_za_dobiv/", "text": "Протестиращите срещу добива на газ в Добруджа поискаха в срок до 3 ноември да бъде оттеглено инвестиционното предложение за експлоатация на находището \"Спасово\", съобщи БТА. Това стана на общественото обсъждане на доклада за оценка на въздействието върху околната среда на инвестиционното предложение, което се състоя в общината в Генерал Тошево. При усвояване на находището няма да се използва технология на хидравличния удар или т. нар. фракинг, заявиха от фирмата-инвеститор \"Русгеоком БГ\" ЕАД при представянето на доклада. Суровината ще се добива с автосонда чрез наклонено насочено сондиране, което е класическа технология, щадяща околната среда. Проектът предвижда всички сондажи, които ще бъдат изградени в периода 2018-2039 година да бъдат на дълбочина 2700 метра, така че разположеният по-наплитко водоносен хоризонт няма да бъде засегнат, посочи инвеститорът.  Представянето на доклада многократно бе прекъсвано от възгласите на протестиращите \"Добруджа\" и \"Безродници\". Като българска компания сме горди да заявим, че с инвестиции за повече от 50 милиона лева, направени в проучвателни дейности за седем години, успяхме да се впишем в националната енергийна стратегия, каза изпълнителният директор на \"Русгеоком БГ\" ЕАД Христо Станев. Земеделските стопани в региона за ден произвеждат продукция за 50 милиона лева, заяви изпълнителният директор на Асоциацията на българските зърнопроизводители - 2006 Костадин Костов и посочи, че пътят за развитие е биологичното земеделие. Детелина Симеонова от \"Гражданско сдружение за Добруджа\" коментира, че с добива на газ ще се наложи отчуждаване на земеделски имоти, ще започнат необратими процеси и няма да може да се възстанови хумусният слой на почвата. \"Държавата няма нужда от вашия добив на газ, който ще има дял от 2.37 на сто в общата годишна консумация на страната, а не 10 на сто, както твърдите\", добави Атанас Атанасов, бивш кмет на Генерал Тошево.  По-рано днес зърнопроизводителите преминаха с повече от 100 трактора в протестно шествие през Генерал Тошево.", "date": "2017.10.28", "title": "Протестиращи поискаха оттегляне на проекта за добив на газ в Добруджа"}
{"url": "http://www.dnevnik.bg/sviat/2017/10/28/3067967_puchdemon_obiavi_che_oshte_se_smiata_za_premier_i/", "text": "Уволненият от Мадрид премиер на Каталуня Карлес Пучдемон обяви, че ще остане на поста си противно на нарежданията на испанското правителство и че \"процесът\" на създаване на независима държава ще продължи. В предварително записано обръщение, излъчено по каталунската обществена телевизия TV, той призова каталунците, подкрепящи независимостта, да \"защитят гражданското чувство\" и да окажат съпротива срещу действията на испанското правителство. Източници на правителството за \"Ел паис\" казват, че за правителството изявлението на Пучдемон няма никаква стойност и поведението му ще бъде отнесено до съда. Според същите източници \"оценката на поведението му е в компетенциите на съдебната сфера.\" По-късно обаче испански министър каза в интервю, че би било добре досегашният премиер да участва в следващите избори, за да получи оценка за политиките си. Мадрид вече предупреди, че ще счита отказа на досегашния премиер да напусне поста за узурпация и ще се обърне към магистратите. Междувременно испанската телевизия La Sexta разпространи кадри, на които се вижда, че докато тече изявлението, Пучдемон се храни в бар в центъра на Жирона и се снима с привърженици. Изявлението беше първото, откакто испанският премиер Мариано Рахой обяви в петък вечерта пакет от решения за пряко управление от Мадрид и насрочване на нови избори. Само часове по-рано влязоха в сила подписани от кабинета мерки, с които Мадрид смята Пучдемон и правителството му за  уволнени , а Каталуня се управлява от вицепремиера на Испания Сорая Саенс  де Сантамария . \"Етап, през който никога не сме минавали\" \"Именно парламентът е този, който назначава и уволнява правителствата,\" обясни Пучдемон, който според испански медии днес не е в Барселона, а в родния си град Жирона. \"Вчера изживяхме исторически ден. Парламентът на Каталуня изпълни това, за което гласуваха гражданите на 27 септември... Ще продължим (процеса на независимост) без насилие, по включващ и уважаващ начин, с уважение към символи и мнения, както и към каталунците, които не са съгласни,\" каза още досегашният регионален лидер, по-малко от 24 часа след като парламентът на Каталуня обяви  независимост . Ден по-рано той  възложи  решението да депутатите и така отказа да избира между отделяне и предсрочен вот. Пучдемон има предвид 27 септември 2015 г., когато бяха последните регионални избори за парламент и след които той оглави правителството на Каталуня. \"Волята ни е да продължим да работим, за да изпълним демократичния мандат и същевременно да търсим максимална стабилност и спокойствие, разбирайки логичните трудности, които включва етап от това естество, през който нашата страна никога не минавала. \" В обръщението си той призова и за предпазване от \"заплахите\", отправяни от Мадрид, но само с гражданско и ненасилствено поведение. \"Благодаря и да живее Каталуня,\" каза Пучдемон в края на продължилото няколко минути обръщение. Зад него се виждаха две знамена - на Каталуня и на Европейския съюз.", "date": "2017.10.28", "title": "Пучдемон обяви, че още се смята за премиер и призова за \"гражданска съпротива\""}
{"url": "http://www.dnevnik.bg/skorost/2017/10/28/3067267_fotogaleriia_futuristichnite_modeli_na_avtosalona_v/", "text": "От 27 октомври до 5 ноември Токио е домакин на 45-тото издание на традиционния автосалон. На него японските компании представиха интересни прототипи, които са събрани в тази галерия.", "date": "2017.10.28", "title": "Фотогалерия: Футуристичните модели на автосалона в Токио"}
{"url": "http://www.dnevnik.bg/analizi/2017/10/28/3067968_evropa_na_otechestvata_i_katalunia/", "text": "Анализът е публикуван в  Портал \"Култура\". Казусът \"Каталуня\" е полезен – той ни дава възможност да видим нагледно какво представлява алтернативната визия за ЕС – т.нар. \"Европа на отечествата\". Евроскептиците измислиха този термин, за да не изглеждат просто деструктивни, а да имат и те \"позитивна\" визия за нещата. Каталонският експеримент е нейно онагледяване. Аргументът за тази алтернативна визия е прост – хората имат доверие най-вече на своите близки. Затова всеки разчита първо на себе си, после на семейството, рода и нацията. Когато има криза, родово-националното взема превес. Така е било, така и ще бъде. Бъдещето е репетиция на миналото. \"Европа на отечествата\" в този смисъл е политическата реабилитация на рода. Тя най-вероятно би изглеждала по един от следните начини: Каталуня и държавата на баските ще са независими. Това ще доведе до определени териториални претенции към Франция, както и до пререкания дали новите държави да бъдат приети за членове на ЕС. Съгласие по този въпрос няма да има. Великобритания ще възстанови пълния си суверенитет и ще се превърне в успешна офшорна дестинация за (китайски, но не само) капитали. Ирландия ще се обедини, което ще доведе до възраждане на конфликтите между републиканци и юнионисти, като тези конфликти могат да бъдат и въоръжени. Шотландия ще е следващата потенциална плочка от доминото. Макар шотландците да са дали на света здравия разум и политическата икономия, та могат все пак да размислят. Но натискът да не останат назад в една Европа на отечествата ще е голям. Италия ще се раздели на Северна и Южна, като помежду им ще се опъне телена ограда (макар и с далеч по-елегантен дизайн), за да бъдат спрени мигрантите от Африка. Неапол и Папската държава ще си оспорват върховенството върху Южна Италия, а Флоренция ще се обяви за независима република, която ще минава ту на страната на Рим, ту на страната на Милано. Сиена ще я последва, но ще оспорва върховенството на Флоренция в Тоскана. Болоня ще се обяви за комуна Белгия най-после ще се разпадне на Фландрия и Валония, като Брюксел ще остане независим град (от рода на Данциг/Гданск) с гарантиран статут от ЕС и НАТО. В Централна Европа ще се утвърди моделът на чистата национална държава: Австрия, Чехия, Унгария, Словения и Полша вече са де факто държави без малцинства. За да запазят този си статут, те ще се оградят и със стандартни телени огради, особено по посока на Балканите, Украйна и Русия. Унгария ще се огради отвсякъде, освен откъм Словакия, където има значително унгарско малцинство. Словакия ще е временно и нестабилно изключение от модела. Трансилвания ще провежда безнадеждни референдуми за независимост, с които румънските власти лесно ще се разправят. Това обаче ще нагнетява напрежение между Букурещ и Будапеща. Картината е ясна дори без да си развихряме въображението на Балканите. Тук границите, които засега са в сърцата на вождовете, могат да започнат да се появяват и на политическата карта. Като цяло Източна Европа ще заприлича на тарелка с апетитни хапки, с които ще закусват \"регионалните сили\" – Германия, Русия и Турция. Дори Виена ще минава от едни ръце в други. Поради тази опасност малките държави ще започнат да мислят за военни съюзи и тайни договорки с \"великите сили\". Балканските държави ще търсят обединение срещу мощта на Турция. Вишеградци ще гонят баланс между Русия и Германия, като се кланят последователно на изток и на запад и припомнят как са спасили Европа от турците през XVII век Външната политика ще е само част от промяната в Европа на отечествата обаче. Вътрешната политика също ще е коренно различна. Родовият принцип ще се наложи и разглезености като политическа коректност и забрана на словото на омразата няма да има. Напротив, ще е необходимо вътрешни предатели и външни врагове публично да се разтерзават и громят. С една дума, не само вицепремиерите, но и премиерите и президентите ще могат свободно и неограничено да леят омраза към цигани, хомосексуални и каквито и да е било малцинства, различни от етническото мнозинство. Някои държави ще са по-добре от други в това отношение и ще запазят по-голяма степен на цивилизованост. Други ще се сринат до неподозирани дълбини. Колкото по на изток, толкова по-надолу. И така ще е в добрите времена преди Войната Това е апокалиптична гледка, която макар и вероятна, не е единствената възможна. Уил Кимлика – канадският философ на мултикултурализма – отделя голямо внимание на демократичната сецесия и твърди, че по принцип в нея няма нищо лошо. Общностите трябва да са свободни да решават дали да останат заедно, или да са суверенни. А има и примери на \"кадифени разводи\" като този между Чехия и Словакия. В този смисъл \"Европа на отечествата\" не е антидемократичен идеал – напротив, той е толкова демократичен, колкото и сегашното статукво, а и колкото една бъдеща интегрирана, федерална Европа. Възможно е да си представим също така как всички \"отечества\" в Европа, успели да се обособят в историческите си граници – реални или въображаеми, започват да си сътрудничат по-добре, отколкото го правят сега. Започнат да дават по-ефективни решения на проблеми като глобална конкурентоспособност, миграция, регионални дисбаланси и т.н. Възможно е, но е малко вероятно – а и липсват исторически прецеденти в подкрепа на подобна теза. Необходимата ефективност и сътрудничество биха били много по-трудни и непостижими, отколкото при сегашното състояние на нещата. Защото в \"Европа на отечествата\" досега изгражданите общи институции – ЕС, НАТО, Съвет на Европа – ще останат изпразнени от съдържание черупки. На тяхно място тепърва ще трябва да се гради – било то нови институции или двустранни споразумения. Като ще трябва тепърва да се търси съгласие не между 28, а може би между 35. Дори еврозоната да се запази като някакво ядро на ЕС около Германия, то няма да е нищо повече от проекция на икономическата мощ на тази държава, ако не е подплатено с общи политически институции и форми на съвместно вземане на решения. Често пъти защитниците на \"Европа на отечествата\" заемат позата на \"реалисти\". Ако вярват в позитивите на   обаче, те могат да повярват в абсолютно всичко. Може би пък става дума просто за маневра, чрез която определени патриотично-консервативни елити искат да дойдат на власт, без да променят нищо съществено. От тази гледна точка \"Европа на отечествата\" е просто риторика, която позволява на хора като Ангел Джамбазки, Валери Симеонов и Волен Сидеров да влязат в правителството и властта. Моделът \"Курц\" в Австрия е може би същото в по-мек вариант. След влизането във властта, подобен тип политици всъщност играят проевропейска или неутрална игра и спазват като цяло общата линия. Те внасят някои реторически, а може би дори и политически промени, но повече козметични, отколкото съществени: някоя и друга стена, например. В новата си книга \"След Европа\" Иван Кръстев дори намеква, че понякога либералната демокрация може да бъде спасена от неочаквани коалиции – както комунисти и бивши франкисти са предотвратили военен преврат в Испания по време на прехода ѝ към демокрация. По аналогия и евроскептиците могат да се окажат неочаквани спасители на обединена Европа и един ден Сидеров и Джамбазки да бъдат тачени сред нейните отци-основатели. От гледната точка на   Каталуня е негативен пример – вместо да използват реториката за \"Европа на отечествата\" само инструментално, за да дойдат на власт, каталонските елити отидоха твърде далеч и започнаха да я възприемат като реалност. Така станаха по-малко лицемерни, но много по-опасни. *** Историята обича да си прави шеги и има странно чувство за хумор. Едно е безспорно – Каталуня не може да бъде мислена извън по-общата идеология на \"Европа на отечествата\".", "date": "2017.10.28", "title": "\"Европа на отечествата\" и Каталуня"}
{"url": "http://www.dnevnik.bg/biznes/2017/10/28/3067970_lufthanza_razshiri_bazata_si_za_poddrujka_v_sofiia/", "text": "За последната седмица в България се откриват предприятия с германско участие на обща стойност от около 120 млн. лв. Това каза заместник-министърът на икономиката Александър Манолев по време на откриването на разширението на ремонтната база на \"Луфтханза Техник\" на летище София. С него българската локация се превръща в най-голямата на компанията за цяла Европа, съобщиха от пресцентъра на Министерството на икономиката. \"От своето стъпване в България \"Луфтханза Техник\" продължи устойчиво да се развива и да увеличава инвестициите си\", подчерта зам.-министър Манолев. По думите му до момента компанията има издадени три сертификата по Закона за насърчаване на инвестициите на обща стойност от над 130 млн. лв., а общо е инвестирала около 100 млн. евро в базата си в България. Разкрити са 1 100 работни места, а плановете на компанията са тази тенденция да се запази и до 2 г. да се назначат още между 200 и 300 висококвалифицирани експерти. Германската компания за услуги в областта на авиационната поддръжка и ремонта на самолети \"Луфтханза Техник\" днес открива нов хангар и мултифункционална сграда на летище София. Инвестициите са за около 35 млн. евро. Така българското подразделение на \"Луфтханза Техник\" се превръща в най-голямата база на компанията в Европа. Средствата са използвани за изграждането на нов хангар, нови работилници и 6-етажна многофункционална сграда с офисна част. Разширението ще доведе до увеличаване броя на производствените линии. Очаква се и нарастване на производствения капацитет с 60%. Новото съоръжение на компанията може да обслужва до 8 тяснокорпусни самолета едновременно за основен ремонт и поддръжка, както и 1 самолет в носова позиция за работа по системите в кабината. Базата в София предлага комплексно обслужване, а две от производствените линии са предвидени за цялостно боядисване. \"Луфтханза Техник София\" заема приблизително 64 хил. кв. метра площ в района на столичното летище.", "date": "2017.10.28", "title": "\"Луфтханза\" разшири базата си за поддръжка в София"}
{"url": "http://www.dnevnik.bg/photos/2017/10/28/3067965_fotogaleriia_porastvaneto_na_lufthanza_tehnik_v_sofiia/", "text": "Германската компания за услуги в областта на авиационната поддръжка и ремонта на самолети \"Луфтханза Техник\" съобщи, че е открила нов хангар и мултифункционална сграда на летище София.", "date": "2017.10.28", "title": "Фотогалерия: Порастването на \"Луфтханза техник\" в София"}
{"url": "http://www.dnevnik.bg/sport/2017/10/28/3068007_manchestur_junaited_se_vurna_na_pobedniia_put_i_spria/", "text": "След два мача без победа във Висшата лига, \"Манчестър юнайтед\" отговори по най-добрия начин, надделявайки с 1:0 над \"Тотнъм\". Тимът на Жозе Моуриньо излъга \"шпорите\" на своя \"Олд Трафорд\" с гол на резервата Антони Марсиал в 81-ата минута. Това се оказа 10-ия гол за \"червените дяволи\" в последните 10 минути на мачовете им този сезон, което е общо 43% от общия сбор попадения. \"Юнайтед\" изигра слабо първо полувреме, но през вторите 45 минути показа, че повече заслужава успеха. Преди този двубой \"Тотнъм\" беше в серия от четири поредни победи, но затвърди старата тенденция, че \"Олд Трафорд\" е най-неудното място за гостуване на тима от Северен Лондон. \"Юнайтед\" вече няма поражение на собствения си стадион в 26 поредни мача, а в 21 от случаите успя да запази и суха мрежа. \"Шпорите\" продължават да са неубедителни като гости срещу големите тимове. От възможни 48 точки те имат спечелени едва девет след идването на мениджъра Маурисио Почетино. В отсъствието на контузения  Хари Кейн , \"Тотнъм\" започна с корееца Хюнг-Мин Сон на върха на атаката. Мениджърът на \"шпорите\" се отказа от тактическа схема с трима бранители и остави на пейката Давинсон Санчес, залагайки на младия Хари Уинкс в средата на терена. В средата на първото полувреме обаче аржентинският мениджър върна в отбрана универсалния Ерик Дайър и така \"Тотнъм\" отново заигра в традиционната си постройка. Това се дължеше на факта, че \"Юнайтед\" заложи на двама чисти нападатели – Ромелу Лукаку и Маркъс Рашфорд. \"Червените дяволи\" също бяха с трима бранители в лицето на Фил Джоунс, Ерик Бай и Крис Смолинг. Добрите положения пред вратарите Давид Де Хеа и Юро Лорис се брояха на пръсти, но и двамата нямаха чак толкова много работа. Първо защитата на \"Тотнъм\" се засуети и позволи на домакините да стигнат до удар, но изстрелът на Ромелу Лукаку беше много неточен. Последва отговор от \"шпорите\" в 28-ата минута, но мерникът на Муса Сисоко също беше много далеч от целта. След това на терена връх взеха нервите и на няколко пъти реферът Джонатан Мос трябваше да укротява страстите, особено между Деле Али и Ашли Йънг. За трети пореден мач \"Манчестър юнайтед\" отправи едва един точен удар към вратата на противника през първото полувреме от общо само два. Липсата на опасности пред Лорис се дължеше и на факта, че Лукаку и Рашфорд бяха футболистите с най-малко докосвания от всички на терена за първите 45 минути. Белгиецът имаше 20, а партньорът му в атака – 19. Гостите от Лондон бяха по-активни – те имаха 54% владение на топката, отправиха общо 10 удара, от които четири точни и постоянно търсеха път към вратата на домакините. След почивката тимът на Жозе Моуриньо беше много по-активен. \"Червените дяволи\" изнесоха играта в предни позиции, започнаха доста по-често да подлагат на натиск защитата на гостите и в първия четвърт час след подновяването на играт отправиха четири удара срещу нула за \"шпорите\". Почетино усети, че \"Тотнъм\" губи контрол над двубоя и пусна тарана Йоренте, както и Муса Дембеле, в опит да спечели средата на терена. Вместо това \"Юнайтед\" стигна до голово положение в 73-ата минута. Лукаку използва мощта си и напредна отляво, но изстрелът му беше избит от Лорис. Гостите от Северен Лондон отговориха четири минути по-късно, когато Ериксен изведе Али в отлична позиция сам срещу Де Хеа, но англичанинът пропусна. В заключителния четвърт час натискът на \"Юнайтед\" беше още по-голям. Лукаку удари страничия стълб след удар с глава, но изглеждаше, че тимът на Моуриньо е по-близо до победата. В 81-ата минута резервата Антони Марсиал материализира натиска на своя тим. Лукаку надигра във въздуха Тоби Алдервейрелд, Дайър пусна прекалено леко Марсиал да го подмине и французинът нямаше проблем с левия крак да прати топката покрай Юго Лорис – 1:0. Нападателят се разписа за четвърти път във Висшата лига, като неизменно прави това, влизайки от пейката. От началото на този сезон, когато Марсиал вкара \"Юнайтед\" няма загуба. До края на двубоя \"Тотнъм\" опита натиск, но той беше по-скоро хаотичен и включваше единствено дълги топки към полето на \"Юнайтед\". \"Шпорите\" оголиха собствената си половина и на няколко пъти можеше да се стигне до опасни контраатаки. При една от тях Джеси Лингард се откъсна застрашително, но не можа да отправи удар. Успехът е пети за \"Юнайтед\" у дома от началото на сезона и тимът единствен със стопроцентов актив на собствения си терен във Висшата лига. \"Загубихме последния мач и за нас беше важно да отговорим, да покажем, че можем да реагираме в такива ситуации. Аз съм щастлив, че вкарах и помогнах на отбора. В момента, в който видях, че топката се насочва към Ромелу знаех къде трябва да съм и да използвам пространството\", каза французинът след края на двубоя. Според Моуриньо ключово за победата се е оказало желанието на неговите футболисти през второто полувреме, които са започнали да пресират съперника много повече. \"Изключително съм щастлив от победата, защото футболистите я заслужаваха. Дори да бяха завършили наравно нямаше да се сърдя, защото от първата минута видях как играят и се хвърлят за всяка топка все едно е последната в тяхната кариерата. Всеки мач искаме да побеждаваме, но просто в последните два не се получи\", каза Моуриньо. Той смята, че през второто полувреме тимът му е бил много по-добър от \"Тотнъм\" и напълно е оправдал факта, че е един от фаворитите във Висшата лига. \"Радвам се за Антони, който се представя много силно. Да, може да не бележи толкова често, когато е титуляр, но върши прекрасна работа като Лукаки или Рашфорд. Не виждам защо някои не спират да ни критикуват, дори когато печелим\", каза в типичния си стил португалецът.", "date": "2017.10.28", "title": "\"Манчестър юнайтед\" се върна на победния път и спря полета на \"Тотнъм\""}
{"url": "http://www.dnevnik.bg/sviat/2017/10/28/3068008_purviiat_idvasht_ot_zvezdite_-_ucheni_smiatat_che_e/", "text": "Малък астероид или комета, известен като A/2017 U1, е преминал през последните седмици през Слънчевата система, но не принадлежи към нея, дошъл е от друга част от нашата галактика и вероятно никога повече няма да се завърне. Това твърдят американски учени, според които става дума за първият междузвезден обект, наблюдаван от Земята. A/2017 U1 е с диаметър около 400 метра, дошъл е от съзвездието Лира и е привлякъл вниманието с необичайната си орбита. Откривателят Боб Уерик е използвал сложна система от телескопи в Университета на Хавай, която непрекъснато сканира звездното небе за подобно явление. Наблюдението му било потвърдено от телескоп на Европейската космическа агенция на Канарските острови. \"От десетилетия очакваме този момент\", казва Пол Чодас, ръководител на Центъра за изучаване на обекти, преминаващи край Земята към Лабораторията за реактивно движение (Jet Propulsion Laboratory) на американската аеро-космическа агенция (NASA). \"Отдавна има теоретични доказателства, че такива обекти съществуват - астероиди или комети, движещи се между звездите и преминаващи през нашата Слънчева система - но това е първият път, когато регистрираме такъв обект.\" Той е преминал близо до орбитата на Меркурий на 2 септември, след което силната гравитация на Слънцето го е принудила да направи остър завой и го е запратила в нова посока. На 14 октомври обектът е преминал най-близо до Земята - на около 19 милиона километра. \"Движи се изключително бързо и по траектория, която ни позволява да твърдим, че обектът напуска нашата звездна система и няма да се завърне\",  обяснява Дейвид Фарнокия от  NASA . Ако се потвърди, че това е междузвезден обект, то ще трябва Международният съюз на астрономите да въведе нови правила за назоваването на членовете на тази категория.", "date": "2017.10.28", "title": "Първият, идващ от звездите - учени смятат, че е преминал обект, който не е от Слънчевата система"}
{"url": "http://www.dnevnik.bg/sviat/2017/10/28/3068011_sled_natisk_ot_erdogan_kmetut_na_ankara_podade_ostavka/", "text": "Кметът на турската столица Анкара Мелих Гьокчек подаде днес оставка от поста си под нарастващ натиск от президента Реджеп Тайип Ердоган върху местни служители преди изборите през 2019 г., съобщи ДПА.  Гьокчек, кмет на втория по големина турски град от 1994 г., обяви тази седмица, че ще подаде оставка. Той стана петият кмет от управляващата ислямо-консервативна Партия на справедливостта и развитието, който се огъва под натиска на президента.  \"Аз само изпълнявам искане на Реджеп Тайип Ердоган\", заяви Гьокчек в реч в Анкара като на моменти изглеждаше, че едва сдържа сълзите си. \"Това не е защото мисля, че съм неуспешен, аз съм уморен\", каза той.  Кметът на Истанбул, който с петнадесетте си милиона жители е най-големият град в Турция и почти три пъти по-голям от столицата Анкара, също подаде оставка наскоро.  В отделно развитие централното правителство пое контрол върху десетки кюрдски общини в югоизточната част на страната, обвинявайки кметовете за връзки с тероризъм и назначи свои доверени лица при действащото извънредно положение. Една трета от населението на страната в момента живее в райони без избрани от народа кметове, посочва ДПА.  Ердоган, който е начело на партията от 2002 г., предупреди за \"умора\" в ПСР и обеща да съживи ентусиазма на терена. ", "date": "2017.10.28", "title": "След натиск от Ердоган кметът на Анкара подаде оставка"}
{"url": "http://www.dnevnik.bg/politika/2017/10/28/3068009_v_nachaloto_na_evropredsedatelstvoto_bsp_shte_poiska/", "text": "БСП ще внесе първи вот на недоверие към кабинета \"Борисов 3\" по тема, която разкрива провеждащата се от ГЕРБ корупционна политика. Това реши с 381 гласа \"за\" и 6 \"въздържал се\" 49-ият конгрес на партията, който се събра на извънредно заседание днес. За внасяне на вот на недоверие са нужни 48 подписа, а народните представители на социалистическата партия са 80, тъй че не са необходими разговори с другите политически сили за внасянето му. За сваляне на правителството са нужни гласовете на 121 от 240 депутата, т.е. и подкрепа на други партии. На въпрос на \"Дневник\" кога ще бъде внесен вотът на недоверие лидерът Корнелия Нинова обяви, че това най-вероятно ще стане през януари 2018 г., тъй като до края на годината в парламента ще се гледа националния бюджет, а не можело страната ни да остане без такъв. Така вотът на недоверие ще съвпадне с началото на европредседателството. Днес БСП прие приоритетите, които страната ни трябва да отстоява при провеждането на европредседателството,  сред които съставяне на пътна карта за присъединяването ни към еврозоната .Социалистите ще инициират и изслушване на премиера Бойко Борисов в парламента за срещата на върха за Западните Балкани през май догодина. Конгресът реши още да номинира Сергей Станишев за нов мандат като лидер на Партията на европейските социалисти (ПЕС). Макар че имаше критики от страна на икономиста и депутат Румен Гечев, че БСП предлага  прогресивно подоходно облагане, което ще доведе до голям бюджетен дефицит от около 1.5 млрд. лв. , и това предложение бе прието заедно с алтернативата на национален бюджет. \"При такава скала ще се стигне или до нови заеми, или до опоскване на държавния резерв\", обяви Гечев. След гласуванията Нинова поръча на делегатите да предадат на партийните структури, че БСП не се е разцепила, а е обединена и е алтернатива на ГЕРБ.", "date": "2017.10.28", "title": "В началото на европредседателството БСП ще поиска вот на недоверие към правителството заради корупцията"}
{"url": "http://www.dnevnik.bg/photos/2017/10/28/3068000_fotogaleriia_uiski_predi_sun/", "text": "                        7 Традиционният вече фестивал на ценителите на уискито от снощи отвори врати в мол \"Парадайз\".", "date": "2017.10.28", "title": "Фотогалерия: Уиски преди сън"}
{"url": "http://www.dnevnik.bg/politika/2017/10/28/3068018_bivshiiat_koordinator_na_nfsb_v_haskovo_e_izkljuchen/", "text": "Бившият координатор на НФСБ в Хасково Кръстьо Кръстев е изключен от партията заради колаборация с ДПС. Това обяви на пресконференция зам.-председателят на партията Валентин Касабов след третия конгрес на партията, който се проведе при закрити врата. След него бе съобщено, че Валери Симеонов  напълно единодушно е преизбран  за лидер на партията. \"Това са няколко човека, а не структура. Част от тези хора не са членове на НФСБ. Второ, бившият координатор е изключен за коларбоция с ДПС срещу материални облаги. Всичко това подсказва, че в средите на патриотите винаги има по един поп Кръстьо\", коментира Касабов, цитиран от агенция \"Фокус\". Снощи се разбра, че няколко оставки са били подадени в Хасково, а Кръстев каза, че това е заради едноличното решение на Валери Симеонов да се коалира с ГЕРБ и неспазване на предизборните обещания. Днес Касабов обяви, че на Кръстев \"някой му подсказа в навечерието на конгреса да пусне нещо, което не отговаря на истината. Благодарим на ДПС, но явно не са намерили достатъчно интелигентен човек да представи така, както трябва нещата\".  Данчо Хаджиев, зам.-председател на партията, допълни, че на Кръстев очевидно от май досега са му трябвали около 5 месеца да стане недоволен и основно му е помогнало това, че съвсем наскоро е освободен от функциите си на областен координатор. \"Никакво напрежение на конгреса, нито пък повдигани въпроси. Ние си го познаваме Кръстьо. Имаше делегати от Хасково. Настоящият областен координатор от там беше тук\", каза още Данчо Хаджиев. На пресконференцията бе обявено, че партията застава зад политиките на лидера на партията и вицепремиер Валери Симеонов. Според Данчо Хаджиев на конгреса е имало делегати от всички райони на страната, конгресът е бил легитимен според мандатността си и се е получил в стегнат и делови стил. \"Ще продължим линията на развитие на партията, вече отчетливо открояваща се на политическия мегдан. Особено задоволство бе отчетено за изборното законодателство и спирането да има 2 протурски партии в парламента. Втората не успя да влезе, а първата бе решително ограничена и неслучайно има яростни нападки към дейността на политическото ръководство\", обясни Хаджиев.  Другият зам.-председателят на НФСБ и депутат от \"Обединени патриоти\" Борис Ячев допълни, че НФСБ вече има и девиз, който ще бъде изписван – \"България над всичко\".  Приоритети на партията ще продължат да бъдат за борба с битовата престъпност, битка с монополите, мерки за стимулиране на бизнес климата в страната, както и решителен прелом на държавата и институциите към сънародниците ни в чужбина. ", "date": "2017.10.28", "title": "Бившият координатор на НФСБ в Хасково е изключен от партията"}
{"url": "http://www.dnevnik.bg/sport/2017/10/28/3068025_vinus_uiliams_i_karolin_vozniachki_shte_sporiat_za/", "text": "Винъс Уилямс и Каролин Вознячки се класираха за финала в заключителния турнир на  WTA в Сингапур . Американката се завърна във финалите след отсъствие от осем години и успя да се класира за мача за титлата за трети път в кариерата си. По-голямата от сестрите  Уилямс  спечели през 2008 г., а година по-късно отново игра финал. Сега тя се справи с французойката Каролин Гарсия, въпреки че изоставаше с един сет. Уилямс спечели след 6:7 (3), 6:2, 6:2, надделявайки след 2.32 часа. Световната №5 влезе трудно в двубоя правеше много грешки, но се възстанови и показа много по-стабилна игра във втората и третата част. \"Каролин игра страхотно и всеки път, когато си мислех, че имам предимство тя успяваше да отговори. Наистина беше много труден мач. Сега ми предстои финал срещу друга много силна състезателка, отново Каролин. Мисля, че ще бъде като дежа-вю за мен\", каза Уилямс. В другия полуфинал датчанката се наложи със 7:6(9), 6:3 над чехкинята Каролина Плишкова. Това е второ класиране на Вознячки за финала на турнира след 2010 година, когато отстъпи в три сета пред белгийката Ким Клайстерс. Двубоят между  Вознячки  и Плишкова бе много оспорван, като в първия сет чехкинята пропусна три сетбола при 5:4 гейма на свой сервис. В тайбрека Вознячки поведе с 6:1 точки, пропиля пет поредни сетбола, което даде нов шанс на Плишкова да спечели първия сет при 7:6. Вознячки отрази първата възможност, открила се пред Плишкова, но чехкинята още два шанса за завършване на сета при 8:7 и 9:8 точки, но отново не успя да ги реализира. Маратонският първи сет все пак приключи след час и 24 минути игра при 11:9 точки за Вознячки, която го затвори при шестата си възможност да го направи. Вторият сет започна с 4 пробива в първите пет гейма, като двете тенисистки си размениха по два такива. В осмия гейм Вознячки реализира нов такъв, който този път се оказа решаващ и позволи на датчанката да спечели и втория сет след 6:3.", "date": "2017.10.28", "title": "Винъс Уилямс и Каролин Вознячки ще спорят за титлата във финалите на WTA"}
{"url": "http://www.dnevnik.bg/sport/2017/10/28/3068028_siti_vze_sedma_poredna_pobeda_vuv_visshata_liga/", "text": "Манчестър сити\" продължава да върви уверено във Висшата лига и взе седмата си поредна победа. Тимът на Пеп Гуардиола се справи без особени трудности на \"Дъ хоутърнс\" при гостуването на \"Уест Бромич албиън\", a резултатът 3:2 не показа тоталното надмощие на състава. Гражадните вече имат девет победи и само едно равенство в досегашните 10 кръга, а отбелязаните им голове са вече 35, с 12 повече от второто най-добро нападение. \"Сити\" има аванс от пет точки на върха в класирането пред  \"Манчестър юнайтед\" Успехът в Западен Мидландс се оказа шести пореден като гост за тима на Гуардиола, като в клубната си история \"Сити\" изравнява постижение от 1903 г. Във всички турнири това е 13и-а поредна победа за \"гражданите\". Всичко най-интересно преди почивката се случи в рамките на по-малко от пет минути. Четири минути и 56 секунди, за толкова време паднаха три попадения на стадиона на \"Уест Бромич\". Първо Лирой Сане откри в 10-ата минута след пас на Фернандиньо, а три по-късно Джей Родригез изравни за домакините. Той се възползва от грешка в защитата на \"гражданите\" и изпревари Едерсон. В 15-ата минута \"Сити\" отново водеше като този път Сане и Фернандиньо размениха родлите си. Германецът асистира, а бразилският халф реализира попадението. За Сане това беше участие в 11-и гол в последните седем участия във Висшата лига. Германецът има шест попадения и пет асистенции на сметката си в този период. След почивката \"Сити\" започна да играе много по-аристократично и припусна купища положения. Тимът на Гуардиола имаше много шансове да направи успеха си по-изразителен и стигна до трти гол. Той беше дело на Рахийм Стърлинг, който се разписа в 64-ата минута. Нападателят влезе секунди по-рано и оползотвори пас на Кайл Уокър. Драмата беше пълна в края, след като \"дроздовете\" стигнаха до втори гол в даденото от съдията продължение. Мат Филипс беше най-съобразителен при нова грешка в защитата на \"гражданите\", но за нещо повече време не остана. За \"дроздовете\" това беше първа загуба на собствения им стадион от началото на сезона. В последните си осем срещи обаче \"Уест Бромич\" няма победа и е близо до зоната на изпадащите. \"Доволен съм, защото този мач беше много труден. Тепърва предстоят много мачове от тук до края на годината и ние успяхме да съхраним някои момчета, които играха 120 минути през седмицата. Никога не е лесно да гостуваш на този стадион, но ние преминахме теста с добра оценка\", каза след двубоя Пеп Гуардиола.  във Висшата лига, \"Арсенал\" се нуждаеше от обрат на своя \"Емиратс\", за да пречупи \"Суонзи\". \"Топчиите\" изоставаха преди почивката, но все пак стигнаха до трите точки с 2:1. Французинът записа юбилейно постижение, а повече от него в историята има единствено  сър Алекс Фъргюсън  – 810 срещи. В 22-ата минута Тами Ейбръхам пусна много хитър пас към Клукас, а той успя да прокара топката под плонжа на Петър Чех, шокирайки домакините. \"Лебедите\" откриха резултата с едва първото си докосване до топката в наказателното поле на \"топчиите\", след като до този момент тимът на Венгер диктуваше действията на терена. Играта на \"Арсенал\" не се промени драстично, но тимът продължи да бъде по-активен. Едва след почивката домакините започнаха да действат с повече агресия и логично стигнаха до гол. В 51-ата минута Йозил успя да подаде към Колашинац между трима бранители в черно и босненецът не сгреши. Той отбеляза третото си попадение след трансфера си на \"Емиратс\" през лятото. Седем минути по-късно отново Колашинац беше в основата на второто попадение на \"артилеристите\". Той проби отляво и подаде към Аарън Рамзи, а за уелсеца беше лесно да изведе \"Арсенал\" напред. Рамзи отбеляза 50-ия си гол за \"Арсенал\" във всички турнири и стана 11-ия играч в ерата на Арсен Венгер, който стига до подобна бройка голове. В друг мач в съботния следобед \"Ливърпул\" разгроми новака \"Хъдърсфийлд\" с 3:0, но успехът не дойде никак лесно. След три двубоя без успех (две равенства и една загуба) мърсисайдци успяха да отговорят и да се върнат на пътя на победите. До почивката червените не успяха да се разпишат, а за капак Мохамед Салах пропусна дузпа в 40-ата минута. През вторите 45 минути тимът на Юрген Клоп беше по-агресивен и рано стигна до гол. В 50-ата минута Даниел Стъридж отбеляза своя 100-тен гол в английския футбол, възползвайки се от грешка в защитата на \"териерите\". Още осем минути по-късно Роберто Фирмино удвои аванса на домакините след корнер. Той засече хубаво центриране на Джеймс Милнър и изпревари на първата греда Аарън Мой. Крайното 3:0 оформи Джорджиньо Вайналдум четвърт час преди последния сигнал. Холандецът вкара след пас на Мохамед Салах. А любопитното е, че всичките му 18 гола във Висшата лига са в домакински мачове на неговите тимове (11 на \"Сейнт Джеймсис парк\" за \"Нюкасъл\" и седем на \"Анфийлд\").", "date": "2017.10.28", "title": "\"Сити\" взе седма поредна победа във Висшата лига, \"Арсенал\" с труден успех над \"Суонзи\""}
{"url": "http://www.dnevnik.bg/bulgaria/2017/10/28/3067796_obilni_valeji_se_ochakvat_v_12_oblasti/", "text": "Жълт код за обилни валежи е в сила за 12 области, а в други 4 ще духа силен вятър. Това сочи справка на сайта на Националния институт по метеорология и хидрология (НИМХ) към Българската академия на науките (БАН). Жълт код за обилни валежи е в сила за областите Кърджали, Хасково, Ямбол, Сливен, Бургас, Варна, Добрич, Търговище, Шумен, Силистра, Разград и Русе. В тези области през следващото денонощие се очакват валежи с количества до 15-20 л/кв.м. В съчетание с обилните валежи през последните дни и преовлажнената земна повърхност, прогнозираните количества в областите Бургас и Ямбол трябва да се следят с повишено внимание. Жълт код за силен вятър е обявен в областите Благоевград, Видин, Враца и Монтана. В област Благоевград по долината на Струма ще духа силен северен вятър с пориви до 20 м/сек. В останалите три области ще духа силен северозападен вятър с пориви до 20-22 м/сек.", "date": "2017.10.28", "title": "Обилни валежи се очакват в 12 области"}
{"url": "http://www.dnevnik.bg/bulgaria/2017/10/28/3067602_razsledvaneto_za_bunta_v_lagera_v_harmanli_produljava/", "text": "Близо година след като в лагера за настаняване на чужденци в Харманли, избухна бунт, разследването все още продължава. Всички, които бяха задържани, са освободени с различни мерки за неотклонение, съобщиха за \"Дневник\" от апелативната прокуратура в Пловдив. 21 души са обвиняеми за хулиганство с особена дързост. Четирима от тях са непълнолетни и се водят на отчет в Детска педагогическа стая, двама са с подписка, а 15 са с мярка \"парична гаранция\" от 1000 лева. Всички са настанени в бежански центрове в страната. Бунтът избухна  в края на ноември  миналата година няколко дни, след като лагерът беше поставен под карантина заради съмнения, че там има краста. Мотивите за наложената мярка бяха, че се е създало напрежение сред жителите на града, които се безпокояха от евентуална зараза. Центърът, който е от отворен тип, се оказа затворен - т.е обитателите му не можеха да го напускат. Това провокира напрежение, като стана известно, че след затварянето на лагера няколко дни там не са влизали лекари. Впоследствие проверката, продължила няколко седмици, показа че  краста има сред над 80  от обитателите на центъра.", "date": "2017.10.28", "title": "Разследването за бунта в лагера в Харманли продължава, всички задържани са освободени"}
{"url": "http://www.dnevnik.bg/bulgaria/2017/10/28/3066467_zashto_smeniame_vremeto_dva_puti_v_godinata/", "text": "Тази вечер ще спим повече. Причината е, че през нощта трябва да върнем стрелките с един час назад и да преминем към зимното часово време, което е астрономическото. Над 100 държави в света местят стрелките на часовниците си два пъти в годината - през пролетта и есента, като сменят зимно с лятно часово време. Откъде идва идеята? През 1784 г. тогавашният американски посланик в Париж - Бенджамин Франклин пише до френското издание \"Парижки журнал\", че парижаните ще пестят от свещи ако стават по-рано с един час. Днес това негово предположение се смята за шега. След Франклин обаче никой дълго време не се замислял за рационалността в използването на дневната светлина. Идеята е подкрепена по-късно - през 1895 от Джордж Фъндсън, който колекционирал буболечки и искал малко повече време, за да се радва на любимите си насекоми. Но до промяна тогава не се стига. През 1908 г. пък Уилям Уилет подема сериозно инициативата за прокарване на закон за смяна на времето в британския парламент. На няколко пъти негов проект е вкарван за обсъждане, но всеки път е отхвърлян. Междувременно, през 1915 година, в разгара на Първата световна война, германците правят промяната. Мотивът - да пести от въглища. Така промишлеността, която захранва войната щяла да бъде по-ефективна. Великобритания и САЩ ги последват година по-късно. Смяната на времето е отменено с идването на мира, за да се завърне трайно с Втората световна война. Затова дори Еврокомисията заложи на традицията и отхвърли предложението да премахне смяната на времето. В България няма никакви проучвания за ползите и вредите. Директивата на Европейския съюз от 2001 г. не задължава страната да променя времето си. Само определя държавите, които искат да сменят времето да го правят в един ден и час. Изборът е на всяка държава.", "date": "2017.10.28", "title": "Защо сменяме времето два пъти в годината"}
{"url": "http://www.dnevnik.bg/politika/2017/10/28/3067683_kongresut_na_bsp_se_subira_za_da_obiavi_partiiata_za/", "text": "Конгресът на БСП се събира на извънредно днес, за да приеме  алтернативен национален бюджет за следващата година  и приоритети за европредседателството. Мотото на конгреса е \"БСП - алтернатива за България\". Истинската причина за извънредното заседание на конгреса е  консолидирането на опозицията срещу лидера Корнелия Нинова , чиито предложения за решения минават трудно през Националния съвет на партията в последните месеци. Според социалисти със свикването на конгреса  Нинова се опитва да обезсили критиците си и да спре евентуален опит за свалянето й от поста . Лидерът била съветвана да иска вот на доверие от конгреса. Има подозрения, че днес вътрешната опозиция ще иска промени в дневния ред, сред които и връщане на стария устав за избор на лидер; както и че ще се опита да бламира Нинова, като част от делегатите си тръгнат след политическия й доклад и провалят кворума на заседанието (делегатите на конгреса са около 800). Ден преди заседанието  една от ключовите фигури в партията Стефан Данаилов пусна писмо в подкрепа на Нинова и поиска войните в партията да спрат . ", "date": "2017.10.28", "title": "Конгресът на БСП се събира, за да обяви партията за алтернатива за България"}
{"url": "http://www.dnevnik.bg/analizi/2017/10/28/3067453_vodopadut_i_negoviiat_direktor/", "text": "След важните за съдебната власт избори през годината –за нов състав на Висшия съдебен съвет и за председател на Върховния административен съд (ВАС), предстои прокурорската колегия на ВСС да определи директор на Националната следствена служба (НСл.С), с което да приключи изборната съдебна година. Замислената като конкурс процедура предстои да се проведе при участието на един единствен кандидат, а именно един от настоящите заместници на главния прокурор - Борислав Сарафов. Директорът на Следствието се избира от прокурорската колегия на ВСС. Има петгодишен мандат и правомощие да предлага лица за завеждащи отдели на НСлС, както и да осъществява организационно, административно и методическо ръководство над всички следователи (един вид главен следовател с тази разлика, че над него е главният прокурор, а над главният прокурор на практика няма никой, т.е. няма механизъм за проверка и отчетност). Макар и да звучат гръмко правомощията на директора на НСл.С, те са повече от скромни на фона на останалите високи ръководни длъжности в съдебната власт.  : с встъпването си в длъжност ръководителят на НСл.С заема позицията и на заместник главен прокурор по разследването с мандат от 5 години. При изтичащия мандат на Цацаров в края на 2019 г., А може и по-далеч да се стигне. Предвид наличието на единствен кандидат, изборът е предизвестен. С измененията на Конституцията през 2006 г. и приемането на действащия Наказателно-процесуален кодекс (НПК), от компетентността на следователите бяха иззети правомощията им да извършват разследване по множество видове престъпления. Тяхната \"роля\" бе заета от разследващите полицаи, което и до днес се оценява като спорна промяна предвид липсата на добре подготвени кадри в МВР. Така с ликвидирането на централизирания модел на следствието може да се каже, че до голяма степен се ликвидира и самото следствие. Но останаха следователите. Поради статута им на магистрати те не могат да бъдат освободени от позицията, която заемат, тъй като са придобили съществената за магистратурата несменяемост. С редица законодателни решения от 2006 г. насам на една част от следователите се обезпечи постъпване в прокуратурата като редови прокурори, а останалите бяха реорганизирани в следствени отдели към окръжните звена на прокуратурата. Постепенно отново се разшири кръгът от престъпления, подлежащи на разследване от следователите, но в недостатъчен обем. Паралелно със съществуването на НСлС в София  Функции, близки до разследването, изпълняват и обособените дирекции в страната на Комисията за отнемане на противозаконно придобито имущество /КОНПИ/. И тогава идва въпросът: При това бяха направени значителни разходи за изграждане на изцяло нови администрации и за съпътстващите ги обучения на служители. Избутването в ъгъла на една част от магистратурата, какъвто е случаят със следователите, действа деморализиращо за цялата система. А отслабената магистратура неизбежно води до слаба съдебна власт.", "date": "2017.10.28", "title": "Водопадът и неговият директор"}
{"url": "http://www.dnevnik.bg/sport/2017/10/28/3067804_lindzi_von_zapochva_pohoda_si_kum_tova_da_stane/", "text": "С гигантски слалом в Зьолден при дамите днес ще бъде дадено началото на  сезона в алпийските ски . В кампания, в която всички усилия и погледи ще бъдат насочени към зимните олимпийски игри в Пьончан, два легендарни рекорда стоят на хоризонта в Световната купа. Линдзи Вон (77) е на девет победи от върховото постижение на Ингемар Стенмарк (86), а  Марсел Хиршер  може да стане едноличен рекорд по брой големи кристални глобуси. Австриецът има шест, с колкото е и сънародничката му Анемари Мозер-Прьол. След поредица тежки контузии Вон ще участва за пръв път в австрийския зимен център от пет години насам. На въпрос дали ще успее да достигне в следващите два сезона до рекорда на Стенмарк, преди да навърши 35 години, Вон отговори категорично: \"Мога да стана най-великата в историята още през този сезон\". Американката е уверена, че проблемите са зад нея и смята, че може да покаже скоростта си още в първия старт. Тя не се притеснява от задния си стартов номер, като днес ще стартира 32-а. Основна претендентка за успеха на пистата Ретенбах днес е  Микаела Шифрин , която спечели Големия кристален глобус през миналия сезон. Германия разчита на Виктория Ребенсбург, Италия на Марта Басино, София Годжия и Мануела Мьолг, докато надеждите на Франция са свързани с Теса Уорли, която е носителка на Малкия глобус в дисциплината. В ролята на аутсайдер е Лара Гут, а домакините от Австрия нямат състезателка, която да спори в гигантския слалом. Първият слалом започва в 11 ч. българско време и на старт ще застанат 67 състезателки, а вторият е в 14 ч.", "date": "2017.10.28", "title": "Линдзи Вон започва похода си към това да стане \"най-великата в историята\""}
{"url": "http://www.dnevnik.bg/video/2017/10/28/3061288_maskata_koiato_krie_bulkata_video/", "text": "Всяка булка иска да е най-красивата на света. Във велинградското село Драгиново обаче това не изглежда по обичайния начин. Причината е в стара традиция, която предшества ритуала по встъпване в брак и превръща булката в произведение на изкуството. Обичаят \"тельосване\", който може да бъде открит и на други места из Родопите, преживява епохата на комунизма и продължава да се практикува до днес. Вижте как във видеото.", "date": "2017.10.28", "title": null}
{"url": "http://www.dnevnik.bg/skorost/2017/10/28/3067251_nisan_pusna_avtonomen_avtomobil_po_ulicite_na_tokio/", "text": "Нисан\" демонстрира в четвъртък по обществената пътна мрежа в Токио прототип на своята най-развита технология за автономно управление, планирана за въвеждане в серийно производство от 2020 година. За целта беше използван автомобил \"Инфинити\" Q50. Технологията, вградена в колата, позволява на автомобила да се движи автономно по пътищата в града и извън него, като започва, когато водачът избере дестинация в навигационната система, и приключва с пристигането в крайната точка на пътуването. Изкуственият интелект на прототипа използва информация от 12 сензора, 12 камери, радари с 9-милиметрови вълни, шест лазерни скенера и карта с висока резолюция, за да анализира в реално време сложни сценарии и да насочва безпроблемно автомобила в предизвикателните градски условия – като преминаване през натоварени кръстовища. Хардуерното оборудване, заедно с подобренията по софтуера, осигуряват също плавно маневриране, когато автомобилът се натъкне на препятствия на пътя, което води до управление, даващо усещане, че зад волана седи човек. Това от своя страна гарантира спокойствие за пътниците. Демонстрацията следва скорошното лансиране на новия  \"Нисан Лийф\" , оборудван с технологията ProPILOT, която позволява автономно движение в една лента на магистрала. С подобни функции разполагат също \"Нисан Серена\", X-Trail и \"Рог\", като през 2018 г. към тях ще се присъедини и Кашкай.", "date": "2017.10.28", "title": "\"Нисан\" пусна автономен автомобил по улиците на Токио"}
{"url": "http://www.dnevnik.bg/sport/2017/10/28/3067825_takam_e_purvoto_prepiatstvie_pred_djoshua_po_putia_kum/", "text": "Световният шампион по бокс Антъни Джошуа се завръща на ринга днес в първия си мач след великата победа над Владимир Кличко през април. Британецът, който държи поясите на Международната боксова федерация (IBF), Световната боксова асоциация (WBA) и Международната боксова организация (IBO) ще се бие с камерунеца Карлос Такам. Според специалистите и боксовите експерти единственият въпрос, който стои пред Джошуа е не дали ще победи, а колко дълго ще издържи на ринга неговият съперник. Британецът има 19 победи от 19 мача на професионалния ринг и всяка една от тях дойде след нокаут. Такам е доста по-опитен – има 39 срещи (35 победи, едно равенство и три загуби), но Джошуа вече показа, че знае как да се справя с по-опитни боксьори. Първоначално световният шампион трябваше да се бие с Кубрат Пулев, но по-малко от две седмици преди двубоя българският боксьор получи контузия. Официалният претендент за титлата на IBF има разкъсване в един от гръдните мускули, които водят към мишницата на дясната ръка. \"Смяната на противника в последния момент не е в моя полза, защото аз се готвех за съвсем различен стил – по-висок боксьор, който изчаква, а Такам е по-нисък и много експлозивен\", каза Джошуа. Изходните позиции Официалният кантар на двамата боксьори показа, че Джошуа е с почти 10 кг по-тежък от съперника си. Британецът записа най-високото си лично тегло до момента – 115.2 кг, а Такам е 106.6 кг. Разликата в габаритите между Джошуа и Такам е внушителна, след като британецът е и доста по-висок. Той е висок 1.98 м с 11 см повече от африканския си съперник. 27-годишният Джошуа беше 113.3 кг в края на септември, когато се изправи срещу Владимир Кличко. \"Хората очакват от мен зрелище. Те идват на моите мачове, защото знаят, че ще има кръв, ще има нокаути и голямо уважение между боксьорите след това. Аз не искам да ги разочаровам\", каза Джошуа на пресконференцията преди сблъсъка. Той обясни, че  Карлос Такам  ще го уважава не заради титлите, които носи, а заради начина, по който се боксира. \"Каня всички, които харесват бокса, да гледат двама много добри спортисти. Аз излизам за победа и знам, че мога да спечеля срещу Антъни. Преди година се срещнахме и му казах, че някой ден ще се бием, ето че този ден дойде\", каза Такам. Планът абсолютен световен шампион Джошуа, който стана световен шампион за първи път през април 2016 г., ще проведе четвърта защита на пояса на IBF. След мача с Кличко той спечели още титлите на WBA (води се супершампион на асоциацията – бел. ред.) и IBO. Планът на британеца е да направи три срещи през 2018 г. след двубоя с Такам. Промотърът на Джошуа Еди Хърн загатна, че още през февруари може да се организира бой с шампиона на Световната боксова организация (WBO) Джоузеф Паркър. Новозеландецът държи пояса вече близо година, а срещата между двамата може да бъде във Великобритания или Близкия изток. \"Мачът с Паркър е възможен през февруари или март. Знаете обаче, че може би ще трябва да направим задължителна защита срещу претендента на WBA, така че все още не знам\", каза Хърн в интервю за BoxingScene.com. През август  WBA нареди на Джошуа да започне преговори  със задължителния претендент Ортис. Ситуацията с положителната проба на кубинеца обаче най-вероятно ще забави евентуална защита в тази федерация. Така през лятото на 2018 г. Джошуа може да се изправи в дългоочакван сблъсък срещу Дионтей Уайлдър. Бронзовият бомбардировач държи най-ценния пояс в тежка категория – този на Световния боксов съвет (WBC). Ако Джошуа спечели всички тези двубои той ще обедини поясите в тежка категория. Едва тогава той може да се изправи срещу Кубрат Пулев за защита на някой от поясите си или срещу друг боксьор. За последно абсолютен световен шампион беше друг британец Ленъкс Люис. От ноември 1999 г. той държеше поясите на WBC, WBA и IBF. \"При всички положения целта е да направим три мача на Антъни през 2018 г. Иска ми се два от тях да са за обединяване на титли. Невинаги нещата се получават така, но голямата цел е Антъни да стане абсолютен шампиона на света\", допълни Хърн. Галавечерта в Кардиф е тази вечер и започва в 21.45 ч. Двубоят между Джошуа и Такам е последен в програмата и ще бъде около полунощ. В България срещата ще се излъчва по Диема Спорт 2 HD.", "date": "2017.10.28", "title": "Такам е първото препятствие пред Джошуа по пътя към обединяване на всички световни титли"}
{"url": "http://www.dnevnik.bg/biznes/lichni_finansi/2017/10/28/3067583_kak_se_plashtat_bolnichnite_v_niakoi_ot_durjavite_v_es/", "text": "Идеята за това първите три дни от болничните да се плащат по-малко, макар и оттеглена от правителството, повдигна темите за мнимите болни, които почиват на море, за недобросъвестните лекари, които им издават документ с невярното съдържание, за хитруващи собственици на фирми, които маскират с масови заболявания собствените си финансови неблагополучия. Трябва ли действително болните хора, които са мнозинство сред ползвателите на болнични листове, да търпят неудобства и дори лишения заради симулантите и това ли е начинът обществото да се справи с източването на социалния фонд? Според някои официални лица - и в други държави от ЕС отсъствие по болест за три дни не се насърчавало. А според премиера Бойко Борисов България е  \"изключително социална\".  \"Дневник\" се допита до неправителствената организация  \"Лечение без граници\" , чиито стотици доброволци оказват помощ на българите, принудени да се лекуват в чужбина. Активистите на \"Лечение без граници\" събраха информация от практиката в Германия, Австрия, Франция и Испания. В   по закон през първите 6 седмици от болничния заплатата се изплаща 100% от работодателя, освен ако изрично друго като клауза не фигурира в договора. Ако се налага болничният да бъде продължен след 6-тата седмица, плащането става от здравната касa, но с намален процент. В зависимост от това дали пациентът има договор с държавна или с частна каса, обезщетението варира между 70 на сто от нетното възнаграждение и 90% от брутното. Ако обаче служителят се разболее през първите 4 седмици от постъпването си на работа, работодателят не му дължи нищо, а обезщетението се поема от здравната каса. При по-дълго заболяване, през 4-тата и 6-тата седмица се включва работодателят. По време на болничен обаче работодятелят има право да изпрати предизвестие за уволнение (независимо за пробен срок ли става дума или не), но уволнението влиза в сила СЛЕД изтичане на болничния. На много места също е прието ако си болен до 2 дни, да не се носи болничен (естествено тези дни се заплащат от работодателя).  В   всеки служител получава 100% от заплатата си при боледуване до 6 седмици. Срокът е по-дълъг при по-продължителен стаж. Например, при 5 г. стаж обезщетението е за до 8 седмици, при 15 години - до 10 седмици, 25 години - до 12 седмици. Ако боледуването продължи по-дълго, се изплащат 50% от заплатата в продължение на максимум още 4 седмици. Всичко до тук се поема от работодателя. Също така, ако в трудовия договор има записани извънредни часове или комисионни, работодателят е длъжен да изплати и това на принципа \"служителят получава толкова по време на болничен, колкото би получил, ако би бил на работа в този ден\". Здравната каса се включва най-рано на 4-ия ден от болничния. Първите 3 дни винаги ги плаща работодателят. Касата плаща процент от заплатата (50% до 43-ия ден и 60% от 43-ия ден нататък), но САМО АКО работодателят по някаква причина не плаща или плаща по-малко от 100% (например ако уволни служителя междувременно). По време на горепосочените 4 седмици (когато работодателят плаща 50%), касата плаща допълнително 30%. Ако служителят е болен по-дълго от горепосочените 6 + 4 седмици, работодателят спира да му плаща и здравната каса се включва с 60% от заплатата. Във   социално осигурените лица получават дневни обезщетения, изплащани от социалното осигуряване в случай на болест, предназначени да компенсират загубените заплати. Сумата им се преоценява всяка година. Максималният размер на дневната помощ, която може да бъде платена през 2017 г., е 43.80 евро и 58.40 евро в случай на увеличение за отпуск за дете и продължителен отпуск по болест. Дневната надбавка, изплащана за спиране на работа, е равна на 50% от основната дневна заплата, изчислена на базата на средната стойност на брутните заплати (т.е. приходите, подлежащи на вноски) от трите последни работни месеца преди спирането на работа или 12 месеца в случай на сезонна или прекъсната дейност, която сега се взема предвид в рамките на 1.8 пъти от минималната месечна заплата. Например, служител, получаващ 2 000 евро бруто месечно, ползващ се от 6-дневен отпуск по болест, получава обезщетение фиксирано на 33.17 евро на ден след 3-ия ден от решението (или общо 99.52 евро). Към тази сума се добавя компенсация за загубата на заплата, компенсацията изплатена от допълнителната осигуровка и евентуално пълно обезщетение за загубата на заплата, изплащана от работодателя (предвидена в колективния трудов договор или в дружествения договор). За да отговаря на условията за дневни надбавки за компенсиране на изгубените възнаграждения, служителят трябва да е работил и да плаща осигурителни вноски за определен период от време. Плащането се извършва от 4-ия ден от спирането на работа (3 дни отсъствие, освен в случай на по-благоприятна разпоредба, предвидена в колективния трудов договор). В   през първите 3 дни работникът не получава нищо. От 3-ия до 14-ия ден получава 60% от възнаграждението си, от 14-ия ден нататък - 75%. Това е общото правило, но във всеки трудов сектор са валидни т. нар браншови спогодби, \"convenios\", където този въпрос е разрешен различно. В рекламния сектор, например, има определен брой дни, които ти се позволяват за болест и така на практика първите три дни не се удържат от работодателя. От 3-ия до 14-ия ден обезщетението в размер на 60% се поема работодателя, а по-нататък -социално-осигурителната система. В  първите три дни от болничния са за сметка на работодателя, който изплаща 70% от дневния осигурителен доход. Преди кризата от 2009 г. работодателят плащаше само първия ден, но 100%, а след това обезщетенията се поемаха от НОИ. С антикризисния план, приет от първия кабинет \"Борисов\" работодателските организации се съгласиха бизнесът да поеме първите три дни, но с намален процент. От 4-ия ден нататък НОИ изплаща по 80%. Във вече оттеглените предложения за 2018 г. се предвиждаше работодателите да плащат първите три дни 50%, а след това НОИ да продължи да плаща 80%. ", "date": "2017.10.28", "title": "Как се плащат болничните в някои от държавите в ЕС"}
{"url": "http://www.dnevnik.bg/analizi/2017/10/28/3067584_bjudjetut_raste_i_v_kriza_i_v_bum_a_reformite_se/", "text": "Публикуваме анализа на  Института за пазарна икономика . С идването си на власт след предсрочните парламентарни избори в края на 2014 г. финансовият министър  обявява , че ще се стреми \"да харчим толкова, колкото изкарваме\". По случайност или не, именно през 2015 г. се пада крайният срок за приключване на проекти, финансирани от ЕС в рамките на предния програмен период, което води до високи публични разходи и голям дефицит. Рефренът се запазва и през следващите две години и дори става част от  предизборната кампания  в началото на 2017 г., но въпреки това правителството продължава да планира бюджетни дефицити. По ирония на съдбата именно през 2016 г. консолидираният бюджет за първи път след 2008 г. отчита излишък в размер на близо 1.5 млрд. лв., а през 2017 г. се очаква да е балансиран. Независимо от всичко това правителството залага нов дефицит през 2018 г., а дежурното обяснение е, че по-ниското увеличение, или сакън намаление, на разходите би се отразило негативно на икономическия подем в страната. Тази година към него беше прибавено и друго  обяснение  – икономиката расте, заплатите в частния сектор също, време е публичните разходи също да се увеличат. Това обаче създава известен дисонанс. Ако публичните разходи са се увеличавали с ниски темпове, а от 2015 г. реалният икономически растеж на икономиката е около 3.5-4%, значи нищо не пречи да се оптимизират, така че през 2018 г. да има балансиран бюджет. Ако пък публичните разходи и досега са имали нескромно увеличение, значи няма какво да наваксват. Не може и двете да са верни. Тезата, че публичните разходи в момента могат силно да повлияят икономическата активност, е малко пресилена. Нещо повече – публичните разходи през 2016 г. са с 2.1 млрд. лв. по-ниски в сравнение с предходната година, а икономиката нараства с 3.9% в сравнение с 3.6% през 2015 г. Очакваното ниво на публичните разходи през тази година е малко по-високо в сравнение с отчетеното през 2015 г., а очакваният реален ръст е 4%. И ако ръстът на икономиката през тази година се очаква да е по-висок в сравнение с 2015 г. на фона на почти същите публични разходи, то няма причина при запазването им на сегашните нива през 2018 г. икономиката да не расте с поне толкова високо темпо. Тезата, че разходите за заплати и други възнаграждения не се увеличават, също се разминава с действителността. По-ниските публични разходи през 2016 г. – с 2.1 млрд. лв., се дължат изцяло на неизпълнение на капиталовите разходи с близо 3 млрд. лв. Т.е. текущите разходи се увеличават с около 0.9 млрд. лв., което е най-силно изразено при разходите за заплати и други възнаграждения – ръст с 21% в сравнение с предходната година. В същото време средната месечна заплата в сектор \"Държавно управление\" се увеличава с едва около 8% през 2016 г., т.е. големият ръст на разходите може да се обясни най-вече с увеличаване на администрацията[1]. Номиналното увеличение на  заплатите в частния сектор  през 2016 г. е около 8%, колкото е и в сектор \"Държавно управление\". От това не става ясно на какво се дължи впечатлението, че публичните разходи за заплати изостават от частните и трябва да наваксат. През 2017 г. се очаква разходите за персонал да се увеличат с около 5%, а през 2018 г. – с 6%. По-ниските ръстове обаче се дължат на сериозно разминаване между бюджетната прогноза и изпълнението ѝ. Така например увеличението на тези разходи през 2016 г. е 19% въпреки заложения ръст от около 1.7%. Така че нищо чудно до края на годината, а и през следващата, тези разходи да изпреварят ръста в частния сектор. Освен увеличението на заплатите, през 2016 г. се наблюдава увеличение и при разходите за пенсии, здравноосигурителни плащания, помощи за домакинства и субсидии. Същото се очаква и през тази и следващата година. Именно тук е заровен големият въпрос, на който бюджетът за 2018 г. не отговаря – какъв е ефектът от допълнителните разходи? Ако по време на криза правителството харчи от натрупаните спестявания и поема нови задължения, не е ли логично по време на икономически растеж да се трупат спестявания и да се намалява дългът? Последното е още по-валидно, като се има предвид ниската ефективност на публичните разходи – колкото и да се увеличават, добавената стойност изглежда пренебрежимо малка.", "date": "2017.10.28", "title": "Бюджетът расте и в криза, и в бум, а реформите се оставят за друг път"}
{"url": "http://www.dnevnik.bg/sviat/2017/10/28/3067743_katalunskiiat_plan_za_nezavisimost_paralelna_ikonomika/", "text": "На фона на безпрецедентната институционна криза заради каталунската независимост и въпреки отлива на компании от Барселона местните власти в Каталуня са решени да създадат паралелна икономика, която постепенно да ги \"отдели\" от централната банка в Мадрид, пише в. \"Ел паис\". Каталунският департамент за икономика изложи плановете си в съобщение  по обществената телевизия TV3 . Моделът според общината включва следва този за дигитално жителство на Естония и е насочен към малки и средни предприятия, за да се създаде икономика, която е напълно независима и се управлява в \"облак\", със собствена криптовалута. Директорът на SmartCatalonia, организация на подчинение на местните власти, която работи за \"дигиталния напредък\" на Каталуня, няколко пъти е ходил до Естония, за да се срещне с технологични експерти от балтийската страна, за да изучи успехите на малката държава с 1.3 милиона жители (населението на Каталуня е около 7.5 милиона души). Дани Марко, който оглавява организацията, смята, че естонците \"са тръгнали от нулата, с всички възможности, които им се предлагат, за да се изгради модел на икономическо развитие.\" Платформата за дигитално жителство е и най-амбициозният проект на Естония, привлякъл 20 000 предприемачи от 143 страни в света - и много от тях финландци руснаци, украинци и англичани. От Испания участниците са 336. Най-много англичани са се регистрирали след Брекзит. Според в. \"Ел паис\" каталунските власти се интересуват от проекта, защото възможността за бизнес в рамките на ЕС е особено важна за всеки бизнесмен, който иска да действа в рамките на общия пазар. Затова и Женералитат се интересува от тази програма - за действието ѝ границите нямат значение. За да стане напълно децентрализирана нация обаче, Естония иска да пусне собствена криптовалута - \"есткойн\". Идеята се върти и в главата на каталунските лидери, които са и най-многобройните ползватели на виртуални валути за бизнес цели в Испания, отбелязва изданието. В края на октомври Барселона беше домакин на Becon, конгрес на световните експерти по blockchain технологии - методи, които чрез списъци от записи съхраняват информация в компютърни мрежи. Събитието се осъществи с подкрепата на каталунското правителство и общината Барселона. Всъщност експерти по \"блокчейн\" в Каталуня вече са поискали помощ от Виталик Бутерин - канадец от руски произход и основател на Ethereum, технология, базирана именно на този метод, при която се сключват \"интелигентни договори\" за създаване на криптовалути. Бутерин посъветвал каталунските експерти да създадат ICO (първично монетно предлагане - Initial Coin Offering) за платформата на виртуални жители с начална оферта за монета, която да отговаря на финансирането на проект за дигитално жителство. Такова предлагане може да финансира създаването на криптовалута като \"Биткойн\", особено ако е замислена като част от системата за дигитално жителство - а това би помогнало за съддаването на икономическа общност, напълно независима от регулатори като централната банка. Именно чрез програмата си за електронен подпис Естония се утвърди като най-технологичната нация в Европа, която улеснява ползването на документи онлайн за плащане на данъци, гласуване, получаване на рецепти от лекари и подаване на документи, без да е нужен офис.", "date": "2017.10.28", "title": "Каталунският план за независимост: паралелна икономика и \"е-жителство\" по естонски"}
{"url": "http://www.dnevnik.bg/bulgaria/2017/10/28/3067868_valejite_v_burgasko_ne_sa_nito_nechuvani_nito/", "text": "Валежите, които паднаха в Бургаско, не са нечувани или невиждани. Това обяви в ефира на БиТиВи синоптикът Анастасия Стойчева, която прогнозира времето вече 17 години. \"В архива на Националния институт по метеорология и хидрология има много такива случаи. Най-близката година е 2014 г. Беше издаден червен код за Бургаска област. През 2006 г. най-значителният 24-часов валеж е в Малко Търново – 301 литра, тоест доста по-големи количества от тези, които се случиха сега\", заяви синоптикът. Синоптикът отбеляза, че от разказите на живеещите в наводнените къщи става ясно, че водата е дошла изневиделица, като по думите ѝ това доказва, че самият дъжд, макар и значителен като количество, не би могъл да предизвика такава приливна вълна. \"Още от неделя бяхме наясно с това какво ни очаква, по тази причина издадохме оранжев код в два последователни дни\", подчерта Стойчева, която е ръководител сектор \"Метеорологични прогнози\" и оперативен синоптик\". Институциите, които получават прогнозите, са президентът, премиерът, министрите на образованието, на регионалното развитие, на околната среда и водите, както и председателят на БАН, изреди тя. Подчерта, че самият оранжев код е достатъчно притеснителен, тъй като при него се прогнозират явления с голяма интензивност, с изключителни материални щети, и опасност, която може да доведе и до човешки жертви. \"Тези предупреждения не са просто за да оцветим картата, тя е носител на информация, която трябва да засили вниманието и всички да се подготвят\", посочи тя. \"Още във вторник кодът беше оранжев, при това беше издаден в понеделник в 12 ч. Когато приготвяме предупреждения за опасни явления, те са готови от предното денонощие, тоест 12 часа по-рано за следващото денонощие\", изтъкна синоптикът. Тя призна, че на 24 октомври в института са имали технически проблем по обяд, но той не е засегнал материалите, на базата на които се изготвя прогнозата за времето. \"Бяхме готови с тази прогноза. Вместо в 12 ч. технически на страницата на института се появи в 13 ч., тоест с един час закъснение. Но категорично кодът беше оранжев още тогава\", подчерта Стойчева. Междувременно министърът на околната среда Нено Димов отново прехвърли топката към синоптиците. \"Информацията, която беше дадена за района беше за около 50-60 литра на квадратен метър. Това, което се изсипа там беше около 190 л/кв. м., което е около три пъти разлика. Вероятно при по-точна прогноза, можеше да има по-адекватни мерки. Но в крайна сметка грешки се допускат\", коментира министърът пред \"Нова телевизия\". И заяви, че голямото количество дъжд, който е паднал в района, е една от причините за опустошителните наводнения в Бургаско.", "date": "2017.10.28", "title": "Валежите в Бургаско не са нито нечувани, нито невиждани, заяви синоптик"}
{"url": "http://www.dnevnik.bg/photos/2017/10/28/3064913_fotogaleriia_hubavata_jena_djuliia_roburts_na_50_g/", "text": ". Актрисата Джулия Робъртс става известна след превъплъщението си в холивудска булевардна проститутка, която се влюбва в богат клиент (Ричард Гиър), в супер хита \"Хубава жена\" (Pretty Woman, 1990). Хонорарът й за \"Ерин Брокович\" от 20 милиона долара я прави най-високо платената актриса за всички времена. Днес тя навършва 50 години. Тази година холивудската звезда Джулия Робъртс бе обявена за най-красивата жена на планетата за рекорден пети път в класацията на списание \"Пийпъл\". Снимки през годините на актрисата можете да видите в галерията '' ''.", "date": "2017.10.28", "title": "Фотогалерия: \"Хубавата жена\" Джулия Робъртс на 50 г."}
{"url": "http://www.dnevnik.bg/politika/2017/10/28/3067869_opoziciiata_sreshtu_ninova_v_bsp_ne_uspia_da_promeni/", "text": "Вътрешната опозиция в БСП не успя да прокара извънредни промени в партийния устав, с които да се върне стария начин за избор на лидер - от висшия партиен орган - конгреса, а не - пряко от членовете на БСП. През февруари по предложение на Корнелия Нинова 49-ият конгрес реши  председателят на БСП да се избира и сваля от половината партийни членове или най-малко от 50 хил. социалисти . На извънредното заседание на конгреса днес предложения за включване в дневния ред на точка за промени в устава дойдоха от двама бивши зам.-министри от кабинета \"Станишев\" проф. Ваня Добрева и Чавдар Георгиев. Първата поиска да се върне стария начин за избор на лидер, а вторият - Националният съвет на партията да бъде задължен да изготви промени в устава, с които да върне възможността конгресът да освобождава лидера на БСП предсрочно. Макар че предложенията бяха отхвърлени, от гласуването се видя голяма опозиция срещу Корнелия Нинова сред делегатите на конгреса на БСП. \"За\" обсъждане на подобни промени в устава на заседанието днес гласуваха 149 социалисти, \"против\" бяха 397, а 45 - се въздържаха. В началото на заседанието бе съобщено, че от 782 делегати са се регистрирали 609. Досега на \"Позитано\" 20 се смяташе, че Нинова има опозиция в Националния съвет и предложенията й трудно минават на пленуми, но се ползва от подкрепата на делегатите на конгреса. Според вътрешно прочуване 91% от социалистите искали Нинова за лидер. Мотивът за предложението на Ваня Добрева бе, че през пролетта конгресът направил политическа грешка и концентрирал цялата власт в ръцете на председателя на БСП, защото бил подведен от внушения, че така ще реализира демокрация. БСП обаче ставала \"авторитарна\" и почти \"лидерска\". \"Чест прави на Нинова, че досега не се е възползвала от това положение\", обяви Добрева, която е бивш депутат и зам.-министър на образованието от БСП. Колегата й Чавдар Георгиев пък поиска да се върне върховенството на конгреса, като му се даде възможност да освобождава предсрочно председателя. \"Суверенът решава кой да го ръководи партията. Има ли по-демократично нещо от това? С четири ръце съм против такава промяна на устава. Това е най-демократичното решение, което сме вземали - лидерът да се избира пряко\", обяви социалистът Валери Иванчев, който не е познат на обществеността. В залата се чуха ръкопляскания. В защита на Нинова и против предложенията се изказа и депутатът Филип Попов, според който в момента не било времето за такива извънредни точки. Преди конгреса лидерът на областната структура в Пловдив Георги Гергов обяви, че вътрешната опозиция иска \"промяна, а не смяна\".", "date": "2017.10.28", "title": "Опозицията срещу Нинова в БСП не успя да промени правилата за избор на лидер, но се увеличи"}
{"url": "http://www.dnevnik.bg/sport/2017/10/28/3067879_federer_sreshtna_seriozni_problemi_s_francuzin_no_se/", "text": "Роджър Федерер се класира за полуфиналите на турнира в родния си град  Базел , но не го направи никак лесно. Швейцарецът се нуждаеше от обрат срещу Адриан Манарино и час и 43 минути пречупи съперника си с 4:6, 6:1, 6:3. Поставеният под №1 в схемата загуби само осем гейма по пътя си до четвъртфиналите, но след това срещна сериозен отпор. Манарино беше много стабилен в първия сет и Федерер нямаше отговор на агресията му. Французинът спечели първия сет и въпреки че лидерът в схемата изравни с лекота, последната част беше особено оспорвана. Двамата бяха равни до седмия гейм, когато Федерер пропиля възможност за пробив при 40:30, но след това спечели от втория опит в допълнителните разигравания. Швейцарецът защити първия си брейк в сета и спечели втори в деветия гейм, реализирайки първата точка за мача. В спор за място на финала Федерер ще срещне Давид Гофен. Белгиецът, който е трети в схемата се справи с американеца Джак Сок 7:6 (6), 6:3. Федерер преследва 13-о класиране на финал в родния си град и рекордна осма титла. В другия полуфинал ще играят Марин Чилич и Хуан Мартин дел Потро. Хърватинът, поставен под номер 2 в схемата, надделя със 7:6(3), 5:7, 7:6(4) над унгареца Мартон Фучович, а аржентинецът победи с 6:2, 2:6, 6:4 испанеца Роберто Баутиста Агут.", "date": "2017.10.28", "title": "Федерер срещна сериозни проблеми с французин, но се класира на полуфинал в Базел"}
{"url": "http://www.dnevnik.bg/tehnologii/2017/10/28/3066470_kak_da_izpratite_imeto_si_na_mars/", "text": "Харесвате името си и искате целият свят да го знае? Американската космическа агенция НАСА предлага нещо още по-екзотично – името ви да бъде изпратено на Марс. За целта обаче всеки желаещ има само няколко дни, за да стори това. Идеята не е нова, като НАСА реши да възобнови популярната си инициатива от 2015 г., която е част от мисията InSight. Още тогава около 827 хил. души се записаха и имената им бяха вписани в силициев чип, който ще пътува на борда на космическия апарат. Той трябва да кацне на Червената планета през ноември 2018 г., като излети половин година преди това. До момента над 2 млн. души са изпратили данните си до НАСА. Последният срок да направите името си популярно на Марс е 1 ноември. Всеки желаещ може да го добави на  интернет страницата на мисията.  Сайтът генерира билет, напомнящ бординг карта за самолет, която всеки може да отпечата. НАСА припомня, че това е втора подобна инициатива. През 2014 г. 1.38 милиона души изпратиха своите имена с мисията \"Орион\".", "date": "2017.10.28", "title": "Как да изпратите името си на Марс"}
{"url": "http://www.dnevnik.bg/biznes/2017/10/28/3067875_goranov_ochakva_do_1-2_g_da_otpadnat_hartienite/", "text": "От 2018 г. не се предвижда бонус за данъкоплатците, които подават декларациите за доходите си по електронен път. Очаква се през следващите 1-2 г. по естествен път да отпадне подаването на хартиени декларации. Това заяви в ефира на \"Дарик\" министърът на финансите Владислав Горанов. Той обясни, че с инвестициите в електронната система на Националната агенция за приходите през последните години, вече е по-лесно доходите да се декларират електронн и следващата стъпка на държавата е да задължи хората да ползват само този начин. Ако зависи от мен до 1-2 години няма да има вече хартиени декларации изобщо, посочи Горанов. Авансово регистриране по ДДС Финансовият министър обясни още, че с бюджета за следващата година се предлагат и промени при регистрацията по ДДС. Те предвиждат фирми, за които се очаква скоро след започване на дейност да достигнат обороти, задължаващи ги да се регистрират по ДДС, да го правят още в началото. Даде пример с търговски обекти на морето, които скоро след отварянето си достигат прага за регистрация. В момента те избягвали това, като дейността им се прехвърляла на други фирми и от това държавата губела приходи. В проектобюджета за 2018 г. е предвиден ръст на приходите от този данък от 1 млрд. лв. Горанов обясни, че тази прогноза се базира на очакваното допълнително изсветляване на икономиката и ръстът й догодина, когато се очаква да тя достигне 105.6 млрд. лв. В отговор на въпрос министърът отново отхвърли възможността за някои отделни стоки като книги и учебници, например, да има по-ниска ставка на данъка или да бъдат освободени от него. Тенденцията в Европа е да се върви към плосък данък. Така Горанов отговори на поредното настояване на БСП да се върне прогресивното данъчно облагане в България. Той допълни, че БСП в момента иска да върне този вид облагане със същите аргументи, с които го отмени преди години. Според него предлаганата схема ще обложи най-много средната класа, а освен това ще ощети бюджета на страната през първата година с 1.3 млрд. лв. Можем да мислим за прогресивно облагане, ако направим сметката неутрална за бюджета, заключи той. Ректорите да си оправят университетите На въпрос защо заплатите на университетските преподаватели не се вдигат и асистенти и доценти може да се окажат по-зле платени в сравнение с учители в средните училища, министърът обясни, че средното образование е задължително. За нас проблемът с грамотността е все по-избуял и е важно да се реши и да се привлекат учители, посочи Горанов. Допълни, че изпуснато в детска възраст едно дете въобще няма да си мисли за висше образование по-късно. Ректорите самодоволно проспаха процесите в икономиката и сега ще трябва да платят цената връщайки се към структурата на висше образование и качеството в 90-те години и преди това, допълни той. Отново лансира тезата за заплащането на учените, които според него трябва да генерират доходи по линия на проекти. Попита риторично защо да се плаща на професор в Селскостопанската академия, след като работи в сектор, където се генерират милиарди и ако има какво ценно да каже, то може да изкара парите си по този начин.", "date": "2017.10.28", "title": "Горанов очаква до 1-2 г. да отпаднат хартиените декларации за доходите"}
{"url": "http://www.dnevnik.bg/sviat/2017/10/28/3067424_v_kapana_na_omrazata_zliiat_genii_soros/", "text": "Една \"спекулантска империя\" била взела Европа като заложница и отприщила новото преселение на народите, което докарвало на континента милиони мигранти и на практика представлявало инвазия – каза в понеделник унгарският премиер Виктор Орбан. Той отново  повтори тезата си , че според плана Европа трябвало да стане \"смесен континент\", но този път не назова поименно милиардера от унгарски произход Джордж Сорос. За сметка на това обаче продължава допитването до гражданите, стартирано от правителството на Орбан. В специални въпросници хората трябва да изкажат мнението си за така наречения \" План на Сорос \", който – според Орбан и съмишленици – имал за цел \"да наводни\" Европа със заселници от Азия и Африка и така \"да разруши християнската идентичност на европейските народи\". За да се разбере логиката на тези странни изявления, трябва да се знае, че преди около 30 години тъкмо  Джордж Сорос помогна на младия опозиционер Виктор Орбан  да влезе в политиката. Символичното \"отцеубийство\", което от някое време насам Орбан извършва срещу тогавашния си покровител, е документирано в много негови изказвания. \"Той е унгарец, значи е хитър\" – каза Орбан преди няколко месеца, обяснявайки как милиардерът иска да \"пресели в Европа милион мигранти, произхождащи от други култури\", без да се интересува дали европейците ги искат. \"По този въпрос не бива да бъдем наивни, тук става дума за един финансов спекулант, тъй че спокойно можем да не обръщаме внимание на хуманистичните празни приказки\", поясни Орбан. Той припомни още, че Сорос е забогатял в един бранш, където \"можеш да спечелиш пари единствено, ако тъпчеш с крака милиони хора и увреждаш интересите им – друг начин просто няма\". А миграцията била добър бизнес за Сорос, обобщава унгарският премиер. \"Злият гений\" По какъв начин обаче Сорос печели от миграцията – това не става много ясно. Ясно е, че всевъзможни популисти използват естествения гняв на бедните срещу богатите и избират тъкмо Сорос като най-подходящ обект. Конспиративни теоретици от всевъзможни разцветки, корумпирани политици и управници с авторитарна нагласа от различни европейски и околни държави виждат в лицето на Сорос кукловода на опозиционните движения, на социалните сътресения и на поривите към смяна на властта. Почти няма зло на този свят, което вече да не е било приписвано на Джордж Сорос. Това се вижда с просто око в Русия. В едно телевизионно шоу по канала НТВ той беше наречен \"сивия кардинал на европейската политика\" и \"злия гений\", който до голяма степен бил скроил съвременния западен свят в свой интерес. Сорос проповядвал морална безотговорност и искал да насади в главите на бъдещия политически елит идеята, че отечествата вече не са нужни, казаха още участниците в телевизионното предаване. Според тях, милиардерът искал още да издигне във властта гейове и лесбийки и настоявал за легализиране на наркотиците. И още примери за \"злодействата\" на Сорос, изредени по руската телевизия: той бил измислил \"лудата крава\", за да унищожи европейското селско стопанство, след като преди това изкупил всички аржентински говеда; стоял зад революциите в Грузия и Украйна, от които спечелил милиарди; имал дялове в латиноамериканските наркокартели и тъкмо поради това критикувал плановете на Доналд Тръмп за издигане на стена по границата с Мексико; а докарването на милиони бежанци в Европа всъщност било гигантска спекулация на Сорос срещу еврото. Разбира се, сред участниците в руските телевизионни дискусии не липсваха и такива, които смятат Сорос за член на някакво тайно \"световно правителство\". Оттук до класическата заговорническа теория за евреите, които контролират целия свят чрез финансовия си капитал и до фалшификата, известен като \"Протоколите на Ционските мъдреци\" има само една крачка. Да, Сорос не е ангел, но... Факт е все пак, че чрез своите анализи на международно-политически процеси  Джордж Сорос  неведнъж се е опитвал да извлече прогнози за финансовите пазари, които да използва в свой интерес. За да подсили въздействието на такива тенденции, той понякога открито критикува икономическата политика на отделни държави. Германският вестник \"Франкфуртер Алгемайне Цайтунг\" го цитира с многозначителното изречение: \"Върху фактите може да се повлияе с коментари\". Всичко това не само непрекъснато привлича общественото внимание към милиардера, но му създава и репутацията на играч, който се намесва в политиката на отделни държави и дори е готов да срути цели национални икономики, стига това да увеличи собствените му печалби. В това отношение често пъти се дава легендарният пример с атаката му срещу британската валута през 1992 г., когато фондът му \"Квантум\" спечели близо милиард долара. Да, Сорос очевидно не е ангел. В същото време обаче той наскоро прехвърли по-голямата част от богатството си – цели 18 милиарда долара – на фондацията \"Отворено общество\". Тоест, вложи парите си не във финансов, а в хуманен капитал. А онези, които го смятат за \"зъл гений\", очевидно попадат в капана на дълбоко вкоренения антисемитизъм, на естествената омраза срещу богатите и на ирационалните страхове на съвременния човек от бързо променящия се модерен свят.", "date": "2017.10.28", "title": "В капана на омразата: \"злият гений\" Сорос"}
{"url": "http://www.dnevnik.bg/bulgaria/2017/10/28/3067883_fermeri_pak_protestiraha_sreshtu_dobiva_na_gaz_ot/", "text": "Зърнопроизводители преминаха с повече от 100 трактора, с национални знамена и надути клаксони в протестно шествие през центъра на Генерал Тошево срещу добива на газ в находището \"Спасово\", съобщи БТА. Протестиращите от Асоциацията на българските зърнопроизводители - 2006 издигнаха лозунгите \"Не пипайте земята ни! Не пипайте водата ни! Не пипайте хляба ни!\". От браншовата организация заявиха,че се обявяват против добива на газ като \"неприсъща, вредна и с нищо не допринасяща за развитието на региона дейност\". \"Богатството на Добруджа - тази плодородна орница, където никъде в Европа я няма, трябва да бъде запазена\", каза Тодор Моралийски - председател на Добруджанския фермерски съюз, който също се включи в протеста. По-късно днес в община Генерал Тошево ще се състои обществено обсъждане на доклада за въздействие на инвестиционното предложение на \"Русгеоком БГ\" ЕАД за добива на газ в находището \"Спасово\", което е част от блок \"Добрич\". Междувременно в града се провежда финалното обществено обсъждане на темата за добив на шистов газ в района. Залата не можа да побере всички граждани, желаещи да се включат в обсъждането, съобщи агенция \"Фокус\". Домакин на срещата, в която участват представители на инициативни комитети, асоциации на зърнопроизводители, представители на РИОСВ – Варна, представители на местната власт и граждани, е Община Генерал Тошево. Много граждани останаха във фоайето на Общината и навън пред сградата. Преди началото на срещата пред събралото се множество бяха прочетени декларации на различни асоциации. Междувременно в ефира на \"Дарик\" министърът на околната среда Нено Димов посочи, че в момента се правят проучвания дали изобщо има газ в Добруджа. Подчерта, че ако се тръгне към добив, то не става дума за шистов газ, върху който има наложен мораториум от Народното събрание. Първо трябва да се види има ли нещо, след това се правят оценки за въздействието върху околната среда при евентуален добив, напомни той. Засега всички становища извън това на Висшия експертен съвет към министерството обаче били положителни. Съветът има срок да се произнесе до 45 дни след като се обобщят данните от приключилите обществени обсъждания. ", "date": "2017.10.28", "title": "Фермери пак протестираха срещу добива на газ от находище \"Спасово\""}
{"url": "http://www.dnevnik.bg/sport/2017/10/28/3067886_goldun_steit_navaksa_izostavane_ot_18_tochki_za_da/", "text": "Шампионът в НБА  \"Голдън стейт уориърс\"  продължава с колебливото си представяне от началото на новия сезон. Воините, които записаха две загуби в първите си три срещи, бяха неубедителни и срещу \"Вашингтон уизърдс\", но спечелиха със 120:117 в собствената си зала в Оуклънд. \"Вълшебниците\" направиха изимутелно първо полувреме, като спечелиха пръвата четвърт с 34:27, а след вторите 12 минути увеличиха преднината си с още седем точки. Най-паметният момент преди почивката обаче беше свадата между Дреймънд Грийн и Брадли Бийл от гостите. Двамата бяха изгонени малко преди края на втората четвърт. Бийл задържа с лявата си ръка Грийн за потника и го разкъса, а с другата го хвана за челюстта. Последва блъскане между двамата играчи, а съдията реши да ги изгони. Наложи се Грийн да бъде извеждан от съотборника си  Андре Игуодала  и охраната в залата, след като продължи да търси саморазправа със съперника си. В третата четвърт \"воините\" се мобилизираха, след като изоставаха с 18 точки и започнаха малко по малко да топят пасива си. Във финалните 12 минути бяха неудържими. Те отбелязаха с 13 точки повече и взеха победата. Най-резултатен за шампионите беше Кевин Дюрант, който записа дабъл-дабъл. Крилото реализира 31 точки и взе 11 борби, като добави и шест асистенции. Стеф Къри отбеляза 20 точки и записа осем асистенции. Той вкара две тройки в последната минута на третата четвърт и два пъти беше точен от наказателната линия. Именно от този момент започна обратът на \"Голдън стейт\". В последните секунди на двубоя Джон Уол имаше възможност да прати срещата в продължения, но изстрелът му от тройката се оказа неточен. В друг мач от програмата \"Орландо меджик\" победи със 114:87 \"Сан Антонио спърс\" и нанесе първа загуба на \"шпорите\". Евън Фурние беше най-резултатен с 25 точки като завърши срещата с 10 от 12 при стрелбата, включително четири от четири от зоната за три точки. \"Магьосниците\" записаха трета поредна победа, а Джонатан Симънс допринесе с 16 точки за успеха. Аарън Гордън и Никола Вучевич се отчетохоа с по 15. За  \"Сан Антонио\"  единствено Ламаркъс Олдридж беше на ниво. Той завърши с дабъл-дабъл – 24 точки и 11 борби. \"Шпорите\" бяха едва 33% от стрелба и нямаше как да се справят с отличната игра на съперника си. \"Оклахома сити тъндър\" претърпя поражение в собствената си зала срещу \"Минесота тимбъруулвс\" със 116:119. \"Гръмотевиците\", водени от Ръсел Уестбрук и Кармело Антъни нямаха отговор на силната игра на съперника си в заключителната четвърт и допуснаха изненадаща загуба. Карл-Антъни Таунс отбеляза 33 точки и овладя 19 борби за \"вълците\". Джими Бътлът се завърна след отсъствие от два мача и отбеляза девет точки за успеха. Уестбрук вкара 27 за \"гръмотевиците\", а Антъни и Пол Джордж добавиха по 23. Джеймс Хардън записа трипъл-дабъл за \"Хюстън рокетс\" при победата със 109:83 над \"Шарлът хорнетс\". Гардът реализира 27 точки, 11 асистенции и 10 борби и беше над всички за \"ракетите\". Тимът му вкара 22 пъти от 57 опита от зоната за три точки и останаха само на два точни изстрела от рекорда си, който поставиха през миналия декември.", "date": "2017.10.28", "title": "\"Голдън стейт\" навакса изоставане от 18 точки, за да победи \"Вашингтон\""}
{"url": "http://www.dnevnik.bg/morski/2017/10/28/3067885_bulgariia_shte_iska_pomosht_ot_brjuksel_za_shtetite_ot/", "text": "България ще поиска помощ от ЕС за преодоляване на щетите от наводненията в област Бургас веднага, след като бъдат готови общините с пълния опис на щетите на засегнатата инфраструктура. Това заяви Ивелина Василева, народен представител от Бургаски избирателен район от листата на ГЕРБ и бивш министър на околната среда, цитирана от агенция \"Фокус\". Междувременно правителството реши да отпусне на региона 1 млн. лв. Към момента щетите от наводненията през седмицата се оценяват на 4 млн. лв. Това, което се извършва от комисиите на двете общини, са опис на щетите със съдействието и на държавните институции, АПИ, областна управа, за да се направи необходимото да се стартират процедурите по осигуряване на финансови средства за възстановяване на щетите, обясни Василева. Тя обясни, че има конкретни изисквания, заложени от Европейската комисия, за осигуряване на средства от фонда \"Солидарност\", които са свързани с обема на финансовите средства, които са необходими, за да се възстановят щетите. Разбира се след като бъдат готови общините с пълния опис на щетите на засегнатата публична инфраструктура ще има и съдействие от страна на Министерството на регионалното развитие и благоустройството, за да се види дали могат да бъдат осигурени средства от Европейския фонд \"Солидарност\", коментира Ивелина Василева. Тя добави, че незабавно са предприети действия и на национално ниво с осигуряване спешно на 1 млн. лв. за двете общини и бюджет, който ще бъде осигурен по линия на Междуведомствената комисия при бедствия и аварии, за да бъдат подпомогнати общините при справянето с тези щети и последствия от бедствието. Междувременно АПИ е започнала и работа по мобилизация на екипите за възстановяване на пътната инфраструктура, част от националната инфраструктура.  Днес доброволци и служители на БЧК от Бургас и от централата в София предоставят хранителни и хигиенни пакети, вода, дрехи, одеяла, спално бельо и възглавници на най-пострадалите от наводнението жители на с. Ливада, Бургаска област. Екипи на БЧК продължават и оценяването на щетите и нуждите на засегнатите от бедствието Националната дарителска кампания, която за два дена набра сумата 71 409 лв., продължава. Всеки може да помогне чрез SMS на кратък номер 1466 на цена 1 лев към всички мобилни оператори. Дарителските SMS-и за кампаниите на БЧК са освободени от ДДС. Пари може да се преведат и на банковата сметка на БЧК: BG29UNCR70001506750406, UNCRBGSF както и чрез on-line дарения на сайта на организацията.", "date": "2017.10.28", "title": "България ще иска помощ от Брюксел за щетите от наводнението в Бургаско"}
{"url": "http://www.dnevnik.bg/kultura/2017/10/28/3057975_iz_naruchnik_za_poetichno_mitologizirane_na_grada_na/", "text": "Захари Захариев е роден през 1989 г. в гр. Сливен. Той е поет, писател, градинар и докторант по философия към СУ \"Св. Климент Охридски\". Интересува се от магически реализъм и превръщането му във фантастичен реализъм, от синтактическо и сетивно разболяване на преживяванията и нахлуване на литературата в живеенето. Поезията му представлява неудържим поток от ярки метафори, една поезия на желанието, онирическа поезия, която отхвърля реалността, но я и усвоява – митологизира нейните географии. Захари Захариев е публикувал в редица електронни и печатни издания, това е дебютната му стихосбирка. Времето на чумавото слънце (бабешка рецепта за лекуване на кашлица и възпалено гърло) Когато Сивила боледуваше не ми даваше да я виждам. Казваше ми, сякаш през лявото око на Павич: \"Дробовете са първата есенна крепост, когато кашлям въздуха старее, тогава урината замирисва на лайка, а слънцето, поемеш ли си дъх, набожда гърдите ти на магарешкия си трън.\" Дясното око, с което я слушах започваше да трепери - сякаш рибите в очите й прескачаха от едното езеро в другото, хриповете избиваха по стъклата на стаята й в шарка и гнили пръски от потъването. Тогава залезът бе по-кратък от сянката си, затова когато бродех край къщата й, котаракът пиеше кафе на верандата, вглеждаше се в дъното на чашата, докато мустакът му не се втопеше в кафявата течност, а той вдигнал взор, лакомо препълнен с нейните очи, промъркваше: \"Скорпионът жилва Орион, това е времето на чумавото слънце в него расте билката церяща...\" Преди да ми издаде обаче тайната, замахваше бързо с лапа пред очите си, една малка сребърна рибка, топваше в кафето и той с доволен кикот запращаше течността в гърлото си, изправяше се настръхнал от нокти и страст, вдигаше крак и изпикаваше луната в средата на сянката на залеза. Над целия град замирисваше на преварена лайка, псетата наостряха ноздри и почваха да се въртят около текето на едва зачената нощ, опашките им се запалваха като комети, и когато впъхваха камъшените си пера във задниците на кучките, съзвездие Куче изскимтяваше: \"Бака Ал Илах Илим Сами Басар\" Едва тогава наистина настъпваше нощ, сърцето, освободено от магарешкия бодил, който забиваше вярата на топлината в него, издишаше езическата си кръв по улиците, тя потъваше в раззиналата пастта си земя, а фенерите, пръснати из града като бълхи от любовната козина на кучетата, политаха към небето и се забиваха да смучат кръвта му, оцветяваща ги в жълто, рибята кост засядаше в гърлото на котарака, той с проклинане я изплюваше на горе, скелетът се заплиташе в кордите на фенерите, размотани за връщане на земята, и обкичила храмът си костница над града, завърташе любов със вятъра, дните в седмицата се объркваха, прозорците на Сивила сменяха цвета си, както очите й риби, съзвездията се смесваха раздърпвани от бялата кост, вързана на възел във въжетата на лъчите им, Орион отсичаше опашката на Скорпиона, Кучето се покръстваше, а смъртната арфа продължаваше да свири в устата на вятъра. Тогава градът препълнен страстно с очите й, целият се виждаше както Сивила го вижда: слънцето се изкашляше по покривите, времето в миг побеляваше, черната коса на въздуха остаряла във изгрев, конците прегърнали рибята кост се скъсваха прималели от любовните сокове, Сивила оздравяваше докато рибата падаше обратно в окото й и докато идваше към мен с оранжеви, тънки мустаци, миришеща на лайка и на котарак, казваше: \"Това е времето на чумавото слънце, в него расте билката, лекуваща отсъствие\" Allegro appassionatо (рецепта за музика с вода и Майлс Дейвис ) И щипка тютюн над дългото око на реката зъбите на елена се строшават и потичат блестящо надолу съзвездие Рак раздрано стоварва се сред козина слюнки и кръв лапата на вълка единак изскочил от тайното око на мълчаливите стволове Солеа забива се Солеа Солеа вика протяжно горе на хълма луната и сплитат я великите пръсти на клоните дървени предачите скърцат и пончото на убийството висва връз врата на вселената надраскано разпердушинено цялото в кърви и щипка тютюн въртящи се всичките в спирали надолу пъстърви подскачат и под пръстите на мрака блъскащи върху бутоните на тромпета литват и пльосват като монети блеснали Солеа в големия водопад на черната гъста вселена совите кряскат и пускат страхливо пера край първите човешки очи от хижи и вили горе в устията които поглъщат низини и ги изправят със слюнчест подскок като зъбери остри и черни и режещи безмилостно впиващи хоризонта начумерено надничащ от горе н а д о л у където в протяжното музикално сърце на водите цамбурват простреляните фенерни портокали абажури строшени на стъкълца стъкълца Солеа и джаз вуду джаз дванадесет вечни минути и двадесет и една безкрайни секунди бавната слюнка на тромпетиста к а п е Солеа вплетена в антените на бетоните блокове коняк и бренди плиснати кафяви върху лицето на музикантите чинелните трясъци на беззъби псета и кряскящи котараци гонещи мишки Плиска и кучета ВинПром любови и праскови кайсии в буркани и настръхнали гърди изправени членове под чаршафите и пот и спарена жега избиваща на кристали по мастичените прозорци изпращащи нащърбени халюцинации високо кръвно и червени кръгове в зениците на тротоарите зашити в талиите на тънките бели негърки брези тръпнещи голи край телата на разпарчетосаното осветление лежащо в езици долу под босите им стъпки Солеа крачи Солеа бълбука ромоли Солеа реже си ходилата плисва се кръв по кръстовищата тромпетиста задавен прохърква предсмъртно мелодията никога никога никога няма да свърши в морето водата на това парче тече на обратно", "date": "2017.10.28", "title": "Из \"Наръчник за поетично митологизиране на града\" на Захари Захариев"}
{"url": "http://www.dnevnik.bg/bulgaria/2017/10/28/3067900_objalvaniia_baveli_izgrajdaneto_na_sistema_za_ranno/", "text": "Съдебни обжалвания бавят изпълнението на първата част от проекта, по който в България трябва да се изгради система за управление на водите и ранно предупреждение. Това обяви пред \"Дарик\" министърът на околната среда и водите Нено Димов. Той посочи, че още предното правителство е дало начало на първия етап от проекта, но от ноември 2016 г. той не се развива заради обжалване на избора на негов изпълнител. Където системата за ранно предупреждение не съществува са големите проблеми, все пак посочи той. Проблемът да има толкова щети при обилни валежи и жертви е комплексен, трябва да се възползваме от модерните средства, но не трябва да очакваме, че всичко може да се реши, обобщи той. Димов съобщи, че от снощи пречиствателната станция на Бургас, която пострада от дъждовете, е пусната в действие. Депото за отпадъци обаче не може да работи и възстановяването на работата ще отнеме между 3 седмици и месец и половина. По-късно днес министърът ще обсъди с местната власт мерки по формирането на временни площадки за отпадъци, където деветте общини, които ползват депото, да извозват боклуците до решаването на проблема. Въпросът ще бъде обсъдени на извънредното заседание на правителството в понеделник.", "date": "2017.10.28", "title": "Обжалвания бавели изграждането на система за ранно предупреждение от наводнения"}
{"url": "http://www.dnevnik.bg/politika/2017/10/28/3067874_korneliia_ninova_obiavi_che_gerb_se_opitva_da_razbie/", "text": "В действията на вътрешната опозиция в БСП лидерът Корнелия Нинова видя опит на ГЕРБ да разбие партията отвътре, понеже не може да нахрани и да опитоми опозицията в парламента, както се е случвало досега. Малко след като конгресът на БСП отхвърли  предложения на критици на Нинова за промени в начина на избор на партиен лидер, но очерта голяма опозиция срещу нея , Нинова преброи девет души вътрешни критици, които от телевизионните студия критикуват не нейните действия, а решения на конгреса и пленума на партията, предизборната платформа, партийния устав. Една от причините за това било, че те били отстранени от парламента заради 12 години стаж като депутати или пък извадени от Изпълнителното бюро на партията. Тя не спомена имена, но в тази група попадат бившият лидер Михаил Миков, както и Янаки Стоилов, Атанас Мерджанов, Ангел Найденов, Димитър Дъбов, Георги Божинов, Георги Гергов, Красимир Янков и донякъде Румен Овчаров, който не беше на конгреса, тъй като бил в чужбина. \"Защо сега? Това се случва сега, защото дадохме отпор на модела на паралелната държава; защото отказахме опозицията да бъде нахранена с постове и опитомена от Бойко Борисов; защото заедно с президента Румен Радев се обявихме за борба с корупция; защото дойде време на покажем, че можем да сме алтернатива на ГЕРБ\", обяви Нинова. Тя каза още, че критиците й искали да променят посоката на партията, което минавало през смяна на лидера. \"Чу се обвинение, че парламентарната група се е е напълнила с \"младоци, детишляци\". Какво оспорвате? Как очаквате да са напълно подготвени, ако 15 години ги държим на резервната скамейка, да не би да вземат нашите места? Станаха на 45 години\", каза още Нинова. Лидерът цитираше една по една критиките на опозицията срещу нея и ги оборваше с решения на партийните органи или с тези, че критикуващите искат власт и лични облаги. После призова критиците да повдигнат дебат в залата по въпросите, които ги вълнуват, но след почивката Миков и Гергов не направиха изказвания пред делегатите, а според социалисти дори си били тръгнали. По-късно обаче Атанас Мерджанов обяви, че ако девет души са проблем на БСП и й пречат да свали ГЕРБ от власт, нека този проблем бъде решен. \"Не се чувстваме обидени, че не сме депутати. Винаги ще работя и ще бъда полезен на партията\", каза още Мерджанов и отчете резултатите на партийната организация в Ямбол на последните избори. Нинова няма да подава оставка, за да не разбиват БСП  Корнелия Нинова обяви, че няма да иска вот на доверие от конгреса, нито пък ще подава оставка като лидер на БСП. Не че не можела да го направи и пак да спечели председателския пост чрез пряк избор от членовете на БСП, но за два месеца нейно отсъствие \"вътрешни лобита щели да ровят в партията\" и \"външни сили - да бъркат в нея\". \"Нямам дребна амбиция за лична облага и пост, но имам голяма амбиция да променим България. Аз мога да ви гарантирам, че няма да отстъпя от тази битка, но ако сме заедно и единни само. Не искам просто власт, искам този свят да се промени. Този свят може да се промени, с вас можем да го направи\", обяви Нинова. Тя нарече БСП \"армия\", а делегатите започнаха да скандират \"Ни-но-ва!\". След това залага се изпразни наполовина. Според социалисти част от вътрешната опозиция няма да се върне за гласуване на документите на конгреса, сред които и алтернативен национален бюджет. Сутринта се регистрираха 609 от 782 делегати на конгреса. При гласуване на вкарване в дневния ред на промени в устава, свързани с правилата за избор на лидер 149 души бяха \"за\", 397 - \"против\", а 45 - се въздържаха. По-късно евродепутатът Георги Пирински обърна внимание на Нинова, че от това гласуване се е видяло, че вътрешната опозиция не се състои само от девет души и я посъветва - да не тръгва към критиците като към \"враг с партиен билет\". БСП ще се бори с модерното робство на ГЕРБ  В политическата си реч Корнелия Нинова призова БСП да се бори с модерното робство на ГЕРБ, която била оковала с вериги народа и ограничавала дори и свободата да се задават въпроси. Тя поиска делегатите да вземат решение парламентарната група на \"БСП за България\" да започне разговори с други партии за внасяне на вот на недоверие към кабинета \"Борисов 3\". За внасяне на вот на недоверие са нужни 48 подписа, а народните представители на социалистическата партия са 80. За сваляне на правителството са нужни гласовете на 121 от 240 депутата. Днес БСП ще се обяви като алтернатива, която иска справяне с бедността чрез  въвеждане на прогресивно подоходно облагане ; справяне с неграмотността чрез отмяна на принципа \"парите следват ученика\" при финансиране на училищата, както и по-добро здравеопазване чрез прекратяване на практиката болниците да са търговски дружества.", "date": "2017.10.28", "title": "Корнелия Нинова обяви, че ГЕРБ се опитва да разбие БСП отвътре (допълнена)"}
{"url": "http://www.dnevnik.bg/sviat/2017/10/28/3067918_ispanskiiat_vicepremier_shte_upravliava_katalunia/", "text": "Вицепремиерът Сорая Саенс де Сантамария ще поеме повечето правомощия на каталунската администрация, сочат документите, публикувани в държавния вестник на Испания и цитирани от \"Ел паис\". Де Сантамария беше лицето на  отговора, който предприе  испанската държава на референдума за независимост, след като конституционният съд го обяви за нелегитимен. Тя си навлече гнева на сепаратистите, а и на българи като  Христо Стоичков . След уволнението на премиера в Барселона, Карлес Пучдемон, заместника му Ориол Жункерас и другите членове на екипа му министърът ще има ключова роля в координацията на всички действия по чл. 155 от Конституцията - мерките, одобрени снощи от премиера  Мариано Рахой  и  испанския Сенат , след като парламентът на Каталуня обяви независимост. Де Сантамария, която формално упражнява \"делегираната власт\" на премиера Рахой, ще е натоварена си тежката задача да управлява Центъра за телекомуникации и информационни технологии на  Каталуня  - институция, контролът над която би следвало да гарантира, че досега управлявалите Барселона няма да успеят да изградят  паралелна  електронна администрация.  Центърът за информационна сигурност  на Каталуня - т. нар. \"каталунско разузнаване\" - също ще е на нейно подчинение. Министерствата В много от останалите структури министрите от кабинета на Рахой ще поемат съответните ресори, досега изпълнявани от техните каталунски \"колеги\". Това означава, че ще има министър, отговарящ за всеки от 11-те \"съвета\", на практика функционирали като каталунски министерства. Министърът на бюджета на Испания Кристобал Монторо ще отговаря за каталунските финанси, но ще има и някои функции в службата за комуникации. Правителственият декрет отбелязва, че действията им ще са белязани от \"разумност, пропорционалност и изцяло с уважение към автономията на Каталуня.\" Освен генералния директор на каталунската полиция \"Мосос\" Пере Солер е уволнен и прекият началник на каталунските служители на реда Жозеп Луис Траперо, обвинен от испански съд за подстрекателство към бунт. На мястото на Солер службата ще ръководи вътрешното министерство в Мадрид, а Траперо, който беше оперативният шеф на полицията, ще наследи досегашният му заместник Феран Лопес. Изборите Потвърждава се датата за предсрочни избори, обявена вчера - 21 декември, без да се уточнява кога след вота ще бъде прекратено действието по чл. 155., но с уговорката, ще целта е то да продължи за кратко. Партиите, подкрепящи независимостта, още не са дали да се разбере дали ще участват в изборите. Една от партиите, най-ярко защитаващи отделянето - крайнолявата Кандидатура за народно единство - вече отхвърли вота и каза, че на 21 декември ще свика \"масивка паея на непокорността\". Желаещите да се включат във вота имат 20 дни да решат дали искат да се регистрират. \"Алтернативна власт\" Същевременно организации, подкрепящи независимостта, близки до досегашните управници на Барселона, обявиха свикване на AECAT - нов орган, чието име се превежда като \"Асамблея на избраните в Каталуня\", който според тях трябва да замени парламента и правителството на Каталуня, разпуснати от Мадрид. AECAT според активистите от Каталунската национална асамблея (чийто лидер Жорди Санчес е в ареста и се счита от Барселона за  \"политически затворник\" ) се състои от 4000 души, повечето от които общински съветници из цяла Каталуня, избрани на местен вот, който все още не е анулиран от испански съд. Тези служители са се записали в база данни въз основа на предпочитанията си за независимостта, пише \"Вангуардия\". Според Асоциацията на общините, подкрепящи независимостта, AECAT e готова да се учреди, но засега дейността ѝ трябва да се пази в тайна. Не е обявено къде ще са местата на заседанието оѝ, макар че не се изключва идеята членовете ѝ да комуникират \"от разстояние.\"", "date": "2017.10.28", "title": "Испанският вицепремиер ще управлява Каталуня, Барселона заговори за \"алтернативен парламент\""}
{"url": "http://www.dnevnik.bg/sport/2017/10/28/3067923_ot_barselona_reshiha_da_zapaziat_mulchanie_sled/", "text": "Футболният клуб \"Барселона\" не направи никакви коментари около  обявената независимост на Каталуня  в петък. С тайно гласуване каталунският парламент обяви независмост на автономната област и поиска международната общност да признае Каталунската република като суверенна държава. Случилото се в петък предизвика множество реакции, но от клуба предпочетоха да запазят мълчание. Най-големите испански информационни агенции и вестници потърсиха за коментар президента на каталунците Хосеп Мария Бартомеу. Той обаче е отказал да говори. В последния месец, когато напрежението ескалира около  референдума в областта , потушен с полицейско насилие, Бартомеу си позволи да говори само веднъж. Това се случи след двубоя между  \"Барселона\" и \"Лас Палмас\" 3:0 , който се игра без публука и беше в деня на референдума. Според футболния анализатор Сид Лоу след обявяването на независимост от клуба са наредили на играчите си да не проявяват никаква активност в социалните мрежи и да не коментират. Преди време най-активен в това беше защитникът Жерар Пике, който не крие, че подкрепя искането за независимост и дори е готов да напусне националния отбор на Испания. От \"Барселона\" са обяснили на свои служители, че ако си позволят да коментират независимостта това ще се приема като лична позиция и няма да се отъждествява с футболния клуб. На пресконференцията си преди двубоя с \"Атлетик\" (Билбао), който е тази вечер, наставникът на каталунците Ернесто Валверде беше попитан за обявената независимост. \"Аз имам собствено мнение, но то си остава за мен. Предпочитам да се фокусирам над спортните въпроси и това да мисля как ще победим в Билбао\", каза Валверде. Преди време президентът на Испанската футболна федерация Хавиер Тебас заяви, че ако Каталуня обяви независимост то  клубовете от областта няма да могат да играят в Ла Лига . \"Доколкото знам нищо не се е случило с футболния клуб, ние се готвим за мач, който имаме в събота. Не е нормално да коментирам хипотези и някакви теории\", добави треньорът на \"Барселона\". Напрежение около \"Жирона\" - \"Реал\" (Мадрид) \"Барселона\" е гост в 10-ия кръг на Ла Лига, но това не значи, че в Каталуня няма футболни мачове през уикенда. Шампионът на Испания \"Реал\" (Мадрид) трябва да гостува на новака  \"Жирона\"  в неделя, а в часовете след обявяването на независимостта това беше една от най-коментираните теми. Първоначално се смяташе, че срещата на стадион \"Монтиливи\" трябва да бъде отложена. Радио Onda Cero съобщи, че ръководството на Ла Лига обсъжда въпроса с двата клуба, но след това новината беше официално отречена. В събота сутрин кметът на града Марта Мадреняс увери, че мач ще има, а обстановката в града е нормална. \"Всички хора в Жирона и в област Каталуня са отговорни хора и съвестни граждани. Няма причина никой да се страхува, че може да има някакви проблеми. Всеки е добре дошъл да отиде и да се наслади на своето хоби, а именно да гледа футболни мачове\", каза Мадреняс. Президентът на \"Жирона\" Делфи Хели първи успокои ситуацията и коментира, че няма да има никакви проблеми около провеждането на двубоя. Той обясни, че е провел няколко разговора с колегата си  Флорентино Перес  и лично гарантира, че мач ще има. \"Това е спорт и ние не трябва да смесваме нещата с политика. Аз излизам като президент на футболен клуб и коментирам спортният въпрос. Хората в града заслужават да видят \"Реал\" - шампионът на Европа и Испания\", каза Хели пред \"Ас\". В понеделник домакин е и третият каталунски отбор \"Еспаньол\", който приема в Барселона \"Бетис\".", "date": "2017.10.28", "title": "От \"Барселона\" решиха да запазят мълчание след обявената независимост на Каталуня"}
{"url": "http://www.dnevnik.bg/politika/2017/10/28/3067925_kongres_preizbra_valeri_simeonov_nachelo_na_partiiata/", "text": "Валери Симеонов единодушно е преизбран за лидер на НФСБ на третия редовен конгрес на политическата сила, съобщиха от пресцентъра на партията. Конгресът се провежда при закрити врата. Междувременно снощи се разбра, че в навечерието на конгреса е имало доста оставки в хасковските структури на партията. Общински звена в региона застанаха зад бившия областен координатор на партията, който твърди, че е сменен еднолично от Валери Симеонов, съобщи БиТиВи. 10 от 11 общински координатори в Хасковско си тръгват от НФСБ. В писмо, подкрепено от тях, те обвиняват Симеонов, че е влязъл в коалиция с ГЕРБ, без да се допита до местните структури, както и че не изпълнява предизборните си обещания. \"Ние излъгахме избирателите като ходихме на събрания и ги убеждавахме да агитира. Хората вярваха, че ще станат 300 лева пенсиите, а това не се случи. Хората не го приемат това\", каза бившият областен координатор на НФСБ Кръстьо Кръстев. Конгресът направил промени в устава, сред които създаване на младежка структура на НФСБ, с оглед на увеличаване броя на младите хора в политическата сила. Възрастта на членуващите в младежката структура е 35 години. Сред промените е въвеждане на длъжността национален координатор, както и промяна на мандатността на конгреса от 3 на 4 години. Ръководството на НФСБ запазва състава си, след като делегатите отново единодушно преизбрали Данчо Хаджиев и народните представители Валентин Касабов и Борис Ячев за заместник-председатели на политическата сила. Конгресът утвърдил състава на национален политически съвет, в който, освен влизащите по право регионални и областни координатори влизат Петьо Георгиев, регионалният координатор за Пловдив Костадин Гаров, синът на Николай Хайтов – Александър, Петко Събев и областният управител на Стара Загора Гергана Михова. За председател на националната контролна комисия също е преизбран народният представител Христиан Митев.", "date": "2017.10.28", "title": "Конгрес преизбра Валери Симеонов начело на партията"}
{"url": "http://www.dnevnik.bg/photos/2017/10/28/3067782_fotogaleriia_noviiat_jivot_na_starite_brumbari/", "text": "В столицата на Етиопия Адис Абеба автомеханикът Кинфе Абера събира в своя гараж стари автомобили от марката \"Фолксваген\", модел \"Бийтъл\" (бръмбър).", "date": "2017.10.28", "title": "Фотогалерия: Новият живот на старите ’’бръмбари’'"}
{"url": "http://www.dnevnik.bg/sviat/2017/10/28/3067921_sankcii_sreshtu_mig_-_sasht_shte_nakazvat_vseki_koito/", "text": "Със закъснение от почти месец администрацията на президента Доналд Тръмп публикува в петък първия списък с 39 компании и организации от Русия, на които се налагат санкции съгласно одобреното на 28 юли с почти пълно единодушие решение на двете камари на Конгреса. Срещу повечето вече действа американско ембарго, а сред добавените имена сега попада и корпорация \"МиГ\", от която зависи модернизацията на значителна част от българската бойна авиация. Списъкът на Държавния департамент включва 33 компании  от военно-промишления комплекс на Русия, 3 спецслужби - Службата за външно разузнаване (СВР), Главното разузнавателно управление на Генщаба на Въоръжените сили (ГРУ), Федералната служба за сигурност (ФСБ), както и 3 организации, които Вашингтон определя като \"разузнавателни\" - компаниите Специален технологичен център и Цифрово оръжие и защита, както и \"автономната нестопанска организация\" Професионално обединение на конструкторите на информационни системи. Срещу част от тях вече имаше наложени санкции от президента Барак Обама. Особеното в този случай е, че самото присъствие на компаниите и организациите в списъка не означава автоматично въвеждане срещу тях на санкции. Активите им няма да се замразяват в САЩ (това вече е направено за повечето по силата на предишно ембарго) и се забраняват само \"съществени транзакции\" - а не тотално прекратяване на бизнеса - с тях, а имената от списъка няма автоматично да попадат в забранителния списък на финансовото министерство на САЩ, което прилага санкциите. Който е вършил такъв \"съществен\" бизнес с изброените юридически лица след 2 август 2017г. (денят, в който Тръмп подписа закона и той влезе в сила), подлежи на потенциални санкции от 29 януари 2018г. На въпроса \"подлежат ли на санкции съюзнически или партньорски държави, закупили руско въоръжение, резервни части и свързаните с това доставки\" от Държавния департамент отговарят, че не забравят колко важни са единството и отношенията с тези държави и че Вашингтон ще продължи да търси такова единство с европейски и други партньори за прилагане на санкциите, \"които са ефективни и важни за контриране на руската агресия в Украйна\". \"Там, където е възможно, САЩ възнамеряват да работят с партньори и съюзници, за да им помогнат да идентифицират и избегнат включване в потенциално попадащи под санкциите дейности, като в същото време подсилваме военните способности, използвани за колективни отбранителни усилия.\" Ограниченията включват поне 5 от общо 12 вида санкции като забрана на износ на американски стоки за нарушителя, забрана той да получава кредитиране от САЩ, отказ за издаване на американски визи (включително за ръководството на компанията или организацията нарушител) и др. За подобни сделки ще бъдат преследвани компании и граждани по цял свят. В  обяснителната част към документа  се казва, че дали една сделка е \"значителна\" ще се решава от Държавния департамент \"след обсъждане на всички факти и обстоятелства около транзакцията и претегляне на различни фактори за всеки конкретен случай\". Сред факторите се посочват (но и се уточнява, че обхватът им може и да е по-широк) значимостта на сделката за националната сигурност и външнополитическите интереси на САЩ, естество и мащаб на транзакцията и връзките и значението ѝ за отбранителния или разузнавателния сектор на Русия. Изрично се посочва, че най-вероятно няма да се задействат санкции, ако сделката за стоки и услуги е за чисто граждански крайни потребители и не включва разузнавателни структури. Това означава, че конструкторското бюро \"Сухой\" може да е в новия списък, но клиенти в Ирландия, Мксико и Тайланд ще си получат гражданския Sukhoi Superjet 100. Същото важи и за случаи, свързани с регулаторната роля на ФСБ - руското контразузнаване, например, издава сертификати за допускане на руския пазар на електроника за масова употреба. Но очевидно се свиват бизнес възможностите за корпорации като \"Ростех\" и дъщерните \"Рособоронэкспорт\", \"Оборонпром\" или \"Вертолеты России\", извели Русия до второто (според SIPRI) място в света по износ на въоръжение през 2016г. Андрей Фролов, главен редактор на сп.\"Экспорт вооружений\", коментира за РБК, че \"дори клиенти със собствени финансови възможности вече добре ще си помислят как да реализират сделки така, че да не попадат под санкциите на САЩ\". Индия и Китай ще продължат да си партнират с Русия в отбранителния сектор, но това не е сигурно за страни като Казахстан и Азербайджан. \"Най-лошото от тези санкции за военно-промишления комплекс е, че влияят косвено чрез пропуснати ползи, т.е. просто клиентите не идват при нас и няма как да разберем защо - заради ембаргото или защото не ги устройва цената\", допълва той.", "date": "2017.10.28", "title": "Санкции срещу \"МиГ\" - САЩ ще наказват всеки, който има \"съществен бизнес\" с компанията"}
{"url": "http://www.dnevnik.bg/sviat/2017/10/28/3067935_britanski_iadreni_podvodnichari_sa_uvolneni_zaradi/", "text": "Военноморските сили на Великобритания са уволнили деветима души от екипаж на подводница с ядрени бойни глави заради това, че са дали положителен резултат на тест за употреба на кокаин, съобщи в събота министерството на отбраната. Те са били част от служещите на HMS Vigilant - една от четирите подводници с ядрени ракети \"Трайдънт\".  Според \"Дейли мейл\" инцидентът е станал в САЩ, докато подводницата е акостирала да натовари ядрени бойни глави. По това време подводничарите са били настанени в хотели на брега. Говорител на министерството отказа да посочи къде точно е станало това, но добави, че \"няма факти, сочещи който и да е от тях да е бил под влияние на наркотиците, докато е и изпълнявал задълженията си\". Командирът на подводницата временно е отстранен от поста си докато се проведе разследване. Преди три седмици медиите във Великобритания писаха, че отстраняването е заради сексуални отношения с жени от екипажа, което е забранено от устава. Четирите британски ядрени подводници са въоржени с по 8 ракети и 40 ядрени бойни глави. Обичайният екипаж е от 135 души. От 1969г. насам поне една от тези подводници се намира на бойно дежурство.", "date": "2017.10.28", "title": "Британски \"ядрени подводничари\" са уволнени заради употреба на кокаин"}
{"url": "http://www.dnevnik.bg/politika/2017/10/28/3067932_bsp_iska_ot_upravliavashtite_putna_karta_za_vlizane_v/", "text": "Правителството да разработи пътна карта за влизане на България в еврозоната. Това е един от десет приоритета за бъдещето на ЕС, които БСП иска страната ни да отстоява по време на европредседателството. Те бяха представени на конгреса днес от президента на Партията на европейските социалисти (ПЕС) Сергей Станишев, който обяви, че ГЕРБ е пропуснала да превърне европредседателството в национална кауза. Според него ако не се започне сега с подготовката за влизане в еврозоната, България никога няма да е в нея, понеже процесът отнемал около 10 години. \"Неприемането на страната ни в Шенген е проява на двоен стандарт и неспазване на европейските принципи. То е скандал. Работа на правителството е да предприеме бързи мерки за влизането ни в Шенгенското пространство, особено при наличието на приятели на нашата кауза като Жан-Клод Юнкер\", посочи Станишев. С влизането в Шенген и еврозоната според БСП България ще е не в периферията, а - в ядрото на ЕС. \"Ние вече платихме цената за присъединяването към еврото, влизайки във Валутен борд преди 20 години. Сега е важно да отговорим на страховете на хората и да работим в посока изравняване на заплащането и на стандарта на живот с този в повечето европейски държави. Предлагаме правителството да стартира процедурата и да покаже отговорно поведение като предложи пътна карта и назначи главен преговарящ за еврозоната с ранг на заместник-министър\", обяви Станишев. Другите приоритети са запазване и развитие на Европейския социален модел; равноправно участие на България в европейската отбрана и сигурност; Многогодишната финансова рамка – запазване на кохезионната политика и на Общата селскостопанска политика като размер и като принципи на безвъзмездно финансиране; европейската перспектива пред Западните Балкани; Черно море и Дунав – регион на сигурност и сътрудничество. Според бившия лидер на БСП за да бъде партията алтернатива на ГЕРБ, трябва да е силна и сплотена. \"БСП е демократична партия – в нея винаги е имало различни мнения и това не бива да се драматизира или пресича. Напротив – в спора се ражда истинската политика\", каза още Станишев. Президентът на ПЕС говори за битката за Нова Европа между левите и десните и алтернативната социална визия, която ПЕС ще предложи. \"Освен орязването на еврофондовете с до 30%, десницата в Европа предлага и промяна в принципа на финансиране – от безвъзмездно към финансови инструменти. Това означава българските общини и българското правителство да взимат заеми за големите инфраструктурни проекти. Кой ще плаща тези заеми? Ние, българските граждани\", посочи Станишев. Според него пред ЕС има нови предизвикателства – миграция, охрана на граници, отбрана и други. Заради това била важна позицията на България като страна-председател на Съвета на ЕС. \"Ако искаме Черно море да е регион на мир и стабилност, да говорим със съседите си и да си сътрудничим по примера на Балтийско море  нека върнем темата в дневния ред на Европа. Най-безболезнено и полезно за всички е да почнем с екологията\", каза още Станишев.", "date": "2017.10.28", "title": "БСП иска от управляващите пътна карта за влизане в еврозоната"}
{"url": "http://www.dnevnik.bg/bulgaria/2017/10/28/3067945_pacienti_sa_napadnali_dvama_medici_ot_pirogov/", "text": "Снощи и през нощта в \"Пирогов\" са се случили 2 инцидента, при които пациенти са проявили агресия спрямо дежурните екипи, съобщават от болницата. При първия – 18 г. мъж, настанен в токсикологията на \"Пирогов\" заради употреба на марихуана, е нападнал и пребил дежурната медицинска сестра. В резултат в момента тя лежи в лицево-челюстното отделение към Клиниката по неврохиругия с тежка лицева травма и мозъчно сътресение. Пациентът е приет за лечение по-рано в петък, след като екип на Спешна помощ го докарал в \"Пирогов\" заради употреба на марихуана. Родителите му отказали на дежурния екип един от двамата да остане като придружител с него, защото според тях го дразнят с присъствието си. Казали, че той се занимава със спорт – бокс. Същата вечер, няколко часа след приемането и лечението му в токсикологичната клиника, при него влиза дежурната сестра – той я посреща станал от леглото и започва да й нанася тежки удари. След като я пребива и я оставя да лежи в безсъзнание на земята, се опитва да излезе от клиниката. Тъй като е заключено, той се насочва към първата срещната врата на пациентска стая. Там се лекува пациентка със сериозна нежелана лекарствена реакция. 18-годишният млад мъж я заставя да му отключи вратата и след като тя му казва, че няма ключ, той започва да я души. Междувременно удря и бутона за пожарно известяване, но се стряска от включената аларма. Оставя пациентката, която е нападнал, чупи стъклото на заключената врата и бяга от клиниката. Дежурната лекарка и дежурната санитарка са със сериозна уплаха. По-късно същата нощ, полиция докарала трима пияни мъже в спешното на болницата след пиянска свада в столично заведение. По време на нея единият е ударен и се налага да получи медицинска помощ. В коридора на спешното един от тях нанася удар по вратата на кабинет. При този инцидент няма физически пострадал служител на \"Пирогов\". Дежурният лекар се е разминал само с уплаха. Що се отнася до пациента, чийто приятел извършва вандалския акт, той е настанен в лицево-челюстното отделение към неврохирургията на \"Пирогов\". Ръководството на болницата е уведомено за случая и се предприемат допълнителни мерки за сигурност.", "date": "2017.10.28", "title": "Пациенти са нападнали двама медици от \"Пирогов\""}
{"url": "http://www.dnevnik.bg/bulgaria/2017/10/28/3068032_aviacionnata_mosht_na_bulgariia_e_kritichno_slaba/", "text": "Авиационната мощ на страната е сведена до критично ниско ниво. Това заявяват от Българската авиационна асоциация, като се противопоставят на всякакъв вид манипулации на общественото мнение, които окачествяват като \"бунт\", \"протест\" или \"стачка\"  позицията на летателния състав от авиобаза \"Граф Игнатиево\" . Това се казва в открито писмо до няколко институции, цитирано от БНР. \"", "date": "2017.10.28", "title": "Авиационната мощ на България е критично слаба, обявиха от асоциация"}
{"url": "http://www.dnevnik.bg/sport/2017/10/28/3068033_cska_ne_ubedi_pri_minimalen_uspeh_nad_slaviia/", "text": "След три шампионатни мача без победа ЦСКА най-накрая се поздрави с трите точки и спечели срещу \"Славия\". 1:0 се оказа достатъчно на червените да стигнат до успеха, макар че отново не направиха най-добрия си мач. Тиаго Родригес се превърна в герой за ЦСКА, след като отбеляза единственото попадение за отбора си. Домакините бяха изпратени от публиката на \"Българска армия\" с освирквания, след като запалянковците не останаха доволни от видяното. Срещата се запомни и с факта, че Фернандо Каранга няма гол вече в трети пореден мач. Бразилският нападател имаше някои добри шансове, но не можа да демонстрира головата си форма от предходните срещи. Той вече е в серия от 298 минути без попадение в Първа лига. Най-фрапантният пропуск на нападателя беше в продължението, когато на два метра от вратата,  Каранга  не успя да я засече в мрежата. Преди двубоя \"Славия\" беше в серия от пет поредни мача без загуба, но не можа да избегне поражението на \"Българска армия\". Белите нямаха кой знае какви ситуации на сметката си, а разчитаха повече на изритани топки и статични положения. Едва в края на мача гостите опитаха масиран натиск, който обаче не доведе до изравнителен гол. ЦСКА започна по-активно и се настани в половината на \"Славия\", като опитваше главно флангови атаки. Треньорът на домакините върна в състава Кирил Десподов, а младият футболист показа желание да се докаже. В 24-ата минута ЦСКА откри след точен изстрел на Тиаго Родригес. Каранга напредна отдясно, справи се с трима в бяло и стреля от малък ъгък, но Стергиакис изби. При добавката обаче Тиаго нямаше проблем да се разпише. Португалецът успя да се разпише във втори пореден шампионатен мач, след като в двубоя с \"Левски\" го стори на два пъти. Две минути след попадението си Тиаго можеше да вкара още един гол, но неговият удар в долния ляв ъгъл беше спасен от Стергиакис. При последвалия корнер червените имаха още два отлични шанса, но първо удар на Манолев с глава беше спасен, а после от десетина метра Манолев не уцели вратата. През втората част ЦСКА продължи да бъде по-активния отбор, но с пропуски се отчетоха Манолев, Десподов, Густаво Кулма и Фернандо Каранга. Пропиляните положения разколебаха футболистите на  Стамен Белчев  и заключителните 20 минути се превърнаха в мъчение за червените. В тях по-активен беше тимът на \"Славия\", който всячески търсеше изравнителен гол. Белите разчитаха на дълги подавания към тараните Ивайло Димитров и  Калоян Кръстев , а те на няколко пъти бяха близо до целта. Пет минути преди края гостите поискаха и дузпа за игра на Каранга с ръка, но реферът Георги Димитров не уважи техните протести. \"Добро първо полувреме за нас и необяснима поне за мен реакция след почивката. Не знам дали напрежението ни дойде в повече или нещо друго, но футболистите трябва да са наясно, че в такива мачове има и доста напрежение, неизбежно е\", каза Стамен Белчев след двубоя. Според треньорът на червените футболистите му са неспокойни заради трите поредни равенства, които регистрираха в предходните мачове. Той заяви, че играчите на ЦСКА трябва да показват най-доброто във всеки двубой. \"ЦСКА трябва да промени държанието си на терена. Да изглеждаме по съвсем различен начин в следващите мачове, защото има какво да подобяваме\", добави Белчев.", "date": "2017.10.28", "title": "ЦСКА не убеди при минимален успех над \"Славия\""}
{"url": "http://www.dnevnik.bg/sport/2017/10/28/3068040_rodjur_federer_se_klasira_za_rekorden_13-i_final_v/", "text": "Роджър Федерер се нуждаеше само от час и две минути, за да се класира на 13-ия си финал на турнира в родния си град  Базел . Маестрото буквално отвя 10-ия в световната ранглиста Давид Гофен – 6:1, 6:2. Швейцарецът беше много агресивен и не позволи на своя съперник да разгърне играта си. Той реализира 20 уинъра в двубоя, 12 от които бяха на неговия форхенд. Маестрото спечели 21 от общо 23 разиграни точки на своя първи сервис и не даде нито една възможност за пробив на белгиеца. За сметка на това той проби шест пъти Гофен и не свали нито за миг много високото ниво на играта си. Федерер записа 11-а победа срещу играч от Топ 10 за 2017 г., като има само едно поражение. Това е най-убедителния му успех над играч от първите 10 на света от турнира в Лондон през 2014 г., когато разби с 6:0, 6:1 Анди Мъри. Швейцарецът гони осма титла в своя роден град, а на финала ще спори срещу  Хуан Мартин дел Потро . Аржентинецът стигна до мача за трофея след успех с 6:4, 6:4 над Марин Чилич. Кулата от Тандил показа много стабилна игра и след час и 38 минути пречупи своя съпеник. Дел Потро отново разчиташе на бомбен сервис и реализира седем аса в двубоя. Той имаше леки колебания, особено в средата на втория сет, но успя да се възстанови и да не позволи на Чилич да поднесе изненада. Аржентинецът, който беше 47-и в подреждането за 2017 г. преди US Open направи нова сериозна крачка към класиране на  финалния \"Мастърс\" в Лондон . Той ще влезе сред осемте най-добри за годината, ако спечели финала с Федерер. Дел Потро гони трета титла от Базел след тези 2012 и 2013 г. Неделният финал между двамата ще бъде 24-а в съперничеството им и четвърта през 2017 г. Федерер води със 17 срещу шест, като спечели и два от мачовете им през този сезон. Маестрото надделя над Кулата от Тандил в турнирите от \"Мастърс 1000\" сериите в Маями (6:3, 6:4) и Шанхай (3:6, 6:3, 6:3), но загуби на четвъртфинал на US Open. Тогава аржентинецът го пречупи в епичен мач 7:5, 3:6, 7:6 (8), 6:4, продължил два часа и 51 минути.", "date": "2017.10.28", "title": "Роджър Федерер се класира за рекорден 13-и финал в Базел"}
{"url": "http://www.dnevnik.bg/razvlechenie/2017/10/28/3068049_nai-chetenoto_v_dnevnik_nai-poleznite_uprajeniia_za/", "text": "В края на седмицата \"Дневник\" представя традиционната класация на десетте най-четени статии. Челната тройка тази седмица са най-полезните физически упражнения според \"Харвард\", даренията между Столичната община и Петьо Блъсков и такса задръстване, която българското посолство в Лондон трябва да плаща. 1.  \"Харвард\" определи петте най-полезни за здравето физически упражнения  - 25190 прочитания; 2.  Столичната община и Петьо Блъсков си дариха имоти за милиони  - 18803 прочитания; 3.  Лондон иска над 1.7 млн. лв. от българското посолство за \"такса задръстване\"  - 18369 прочитания; 4.  Къде iPhone X ще е най-скъп и къде най-евтин (графика)  - 17856 прочитания; 5.  Впечатления и страсти около новата забележителност на улица \"Раковска\"  - 17387 прочитания; 6.  Каталунският парламент обяви независимост от Испания  - 16704 прочитания; 7.  \"Отворено общество\": Все повече българи се връщат в България  - 13865 прочитания; 8.  Част от военните пилоти в \"Граф Игнатиево\" отказаха да летят, били неуверени (допълнена)  - 12935 прочитания; 9.  Валери Симеонов е осъден за реч на омразата срещу роми  - 12366 прочитания; 10.  Пет партии се обединяват за общи действия срещу \"завладяната държава\"  - 11907 прочитания.", "date": "2017.10.28", "title": "Най-четеното в \"Дневник\": Най-полезните упражения за здравето и такса \"задръстване\" в Лондон"}
{"url": "http://www.dnevnik.bg/sport/2017/10/28/3068059_juventus_produlji_vuzhoda_si_s_pobeda_v_derbito_s_milan/", "text": "Шампионът на Италия  \"Ювентус\"  постигна успех срещу \"Милан\" в дългоочакваното дерби на Серия А. Очакванията за завързан двубой се оправдаха, но \"бианконерите\" бяха отбора, който си вкара положенията и показа по-голяма концентрация пред вратата на противника. Шампионите победиха с 2:0, а в герой за тима се превърна Гонсало Игуаин, който отбеляза и двата гола. Победата е трета поредна за \"бианконерите\", които се изравниха с лидера в шампионата \"Наполи\" с по 28 точки. Неаполитанците обаче имат мач по-малко като в неделя са домакин на \"Сасуоло\". Още в 23-ата минута \"Ювентус\" откри резултата след попадение на Игуаин. Той получи пас от сънародника си Дибала и реализира. Попадението беше под №100 за аржентинеца в Серия А с екипите на \"Ювентус\" и \"Наполи\", за който игра преди това. В края на първата част \"росонерите\" бяха по-активни и можеха да изравнят, но Никола Калични пропусна най-доброто положение. След подновяването на играта \"Ювентус\" се прибра в защита, започна да действа на контраатаки и дебнеше кога да нанесе своя удар. Това се случи в 64-ата минута, когато падна втория гол на Игуаин. Със 101 гола в 153 срещи в Серия А, аржентинецът се нареди до  Златан Ибрахимович . Той е едва вторият футболист в Европа, който достига до 100 или повече гола в две от Топ 5 първенствата на Стария континент. Игуаин, който е на 29 години, има 107 гола в 190 срещи за \"Реал\" (Мадрид), където игра между 2006 и 2013 г. Ибрахимович има повече от 100 гола в Серия А (122 попадения за \"Ювентус\", \"Интер\" и \"Милан\") и Лига 1 на Франция (113 гола за ПСЖ).", "date": "2017.10.28", "title": "\"Ювентус\" продължи възхода си с победа в дербито с \"Милан\""}
{"url": "http://www.dnevnik.bg/sport/2017/10/28/3068064_azar_spasi_chelsi_pri_tejko_gostuvane_na_jujniia_briag/", "text": "Челси\" нанесе седма загуба от началото на сезона за \"Борнмът\" при гостуването си на южния бряг. Шампионът на  Висшата лига  не стигна никак лесно до трите точки и благодарение на звездата си Еден Азар успя ад спечели. Двубоят се оказа неочаквано труден за хората на Антонио Конте, които все пак успяха да запишат четвърта суха мрежа от началото на кампанията. За разлика от гостуването си на другия опашкар в подреждането \"Кристъл палас\", този път сините от Лондон си тръгнаха с трите точки. Преди почивката гол на Алваро Мората беше отменен заради засада, но повторенията не убедиха в правотата на съдийството решение. Лайнсменът отсъди засада на Сесар Аспиликуета преди Мората да прати топката в мрежата. Домакините от \"Борнмът\" нямаха кой знае какви положения през първите 45 минути, а Джърмейн Дефоу имаше тих следобед и напусна още на почивката. Ветеранът, който има голове срещу \"Челси\" с четири различни тима (\"Тотнъм\", \"Портсмът\", \"Съндърланд\" и \"Уест хем\"), не успя да отбележи юбилейното си попадение №200. През втората част звездата на сините Азар взе нещата в свои ръце и в 51-ата минута изведе тима си напред. Той получи хубас пас от  Мората , влезе в наказателното поле и със силен шут в близкия ъгъл на Асмир Бегович откри. До края на двубоя \"Челси\" аристократично пропусна няколко много добри шанса, а в заключителните минути трябваше и да се отбранява. С добавените три точки хората на Антонио Конте веч имат 19, колкото и \"Арсенал\" и заемат четвърто място, на една зад \"Тотнъм\". \"Борнмът\" е 19-и с едва седем точки.", "date": "2017.10.28", "title": "Азар спаси \"Челси\" при тежко гостуване на южния бряг"}
{"url": "http://www.dnevnik.bg/sport/2017/10/28/3068069_fetel_specheli_polpozishun_v_meksiko_sled_krasiva/", "text": "Себастиан Фетел ще стартира от полпозишън в утрешното състезание за  Гран при на Мексико . Германецът спечели 50-а квалификация в кариерата си като пред него в историята са единствено Люис Хамилтън (72), Михаел Шумахер (68) и Аертон Сена (65). Звездата на \"Ферари\" направи изумителна обиколка в края на квалификацията и успя да изпревари с едва 86 стотни Макс Верстапен, който водеше почти през цялата сесия. \"Това беше много хубава обиколка, намерих перфектната скорост и много се радвам. Пистата е много хлъзгава и на моменти изпусках колата, но знаех, че ако в последния сектор не направя грешка ще мога да затворя добра обиколка\", каза Фетел след квалификацията. Той обясни, че през нощта от \"Ферари\" са свършили много работа и са успели да променят напълно поведението си, след като в петък нямаха нужната скорост. Трети утре ще стартира Люис Хамилтън, който имаше по-сериозни проблеми в събота и нямаше нужната скорост. За четвърти път през този сезон Фетел ще стартира от първа позиция след като стори това в Русия, Унгария и Сингапур. Интересното е, че само в един от случаите той финишира като победител и това беше на трасето в Сочи. Дори и да спечели в Мексико, Фетел трудно ще попречи на Хамилтън да си гарантира четвърта световна титла два кръга преди края на сезона. Британецът се нуждае от пето място, за да е шампион отново. Квалификацията на  пистата \"Ерманос Родригес\"  беше много оспорвана, а за малко Верстапен не записа името си в историята. След като холандецът е най-младият дебютант и най-младият победител във Формула 1, той можеше да стане и най-младият състезател, който стартира от полпозишън. За трети път в кариерата си 20-годишният Макс ще стартира от втората позиция и поне засега остава зад Фетел в тази класация. Германецът е най-младият в историята, тръгвал от първо място, това се случи през 2008 г. в Гран при на Италия, когато Фетел беше на 21 години и 72 дни. В първата част на квалификацията нямаше изненади като пилотите на \"Ред Бул\" и \"Ферари\" заложиха на гуми суперосфт. Те нямаха проблеми да си гарантират продължаването напред в сесията и в същото време спестиха по един комплект чисто нови ултрасофт. Макс Верстапен направи само три обиколки и на практика имаше едно бързо минаване през стартфиналната линия. То обаче му позволи да бъде само с 0.112 секунди зад Люис Хамилтън, който караше с гумите ултрасофт. Фетел също показа добра скорост и с по-твърди тип гуми беше на 0.147 зад лидера в световния шампионат. Много добро темпо имаше и Фернандо Алонсо, който даде пети резултат в първия сегмент. Испанецът беше само с две десети по-бавен от лидерите, като използва два комплекта суперсофт. От първата част отпаднаха пилотите на \"Заубер\" Маркус Ериксон и Паскал Верлайн, тези на \"Хаас\" Кевин Магнусен и Ромен Грожан, както и Пиер Гасли от \"Торо Росо\", който дори не излезе на трасето. Във втория сегмент от сесията Макс Верстапен вдигна още повече темпото и с гумите ултрасофт беше недостижим за съперниците си. Холаднецът отключи пълната мощност на своя болид \"Ред Бул\" и записа обиколка за 1:16.524. Люис Хамилтън дълго време беше на второто място с изоставане от половин секунда от холандеца, но в края на втората част Себастиан Фетел успя да запише по-добър резултат от него. Германецът се нареди на малко над три десети зад Верстапен. За разлика от холандеца сериозни проблеми с представянето си имаше другия пилот на \"биковете\" Даниел Рикардо. Австралиецът, който беше най-бърз във втората тренировка в петък изостана на повече от секунда от съотборника си. Пилотите на \"Макларън\" Алонсо и Щофел Вандорн решиха да не излизат на трасето повче в сесията, защото имаха големи наказания на стартовата решетка, заради смяна на компоненти по задвижващите системи на болидите им. Така утре двамата ще стартират последни. От битка за първите стартови 10 позиции отпаднаха пилотите на \"Уилямс\" Фелипе Маса и Ланс Строл, както и Брендън Хартли, който имаше технически проблем със своето \"Торо Росо\". В заключителния сегмент от квалификацията Верстапен се оплака от настройките на болида си и загряването на гумите в една бърза обиколка. Той избра да направи два подготвителни тура и след това затвори рекордна обиколка за 1:16.574. Холандецът беше с 0.259 секунди по-бърз от Фетел. Хамилтън беше трети след първите бързи обиколки на водещите пилоти, а Рикардо намали малко изоставането си. По-сериозни бяха проблемите на Кими Райконен и Валтери Ботас. Пилотът на \"Ферари\" беше едва осми след първата си обиколка, а сънародникът му се отказа от обиколка за време, след като направи грешка. След първите опити обаче стана ясно, че Верстапен е разследван от стюардите за блокиране на Ботас по време на бързите обиколки. При второто минаване Фетел успя да намери още малко скорост и да подобри с 86 стотни времето на Верстапен. От своя страна холандецът допусна няколко грешки и не можа да даде по-бърз резултат. \"Много ме яд, защото заслужавах да стартирам първи. Не знам какво се случи след втората част на квалификацията и в третата не бяхме толкова добри\", ядосваше се след края на сесията Верстапен. Хамилтън показа, че се забавлява и намери време да се пошегува с Фетел, докато двамата се разминаваха. Докато го поздрави, британецът подхвърли: \"Пътят до първия завой е доста дълъг, дали можем да видим малко шоу\".", "date": "2017.10.28", "title": "Фетел спечели полпозишън в Мексико след красива битка с Верстапен"}
{"url": "http://www.dnevnik.bg/sport/2017/10/28/3068085_baiern_izleze_nachelo_v_bundesligata_sled_uspeh_nad/", "text": "Германският шампион \"Байерн\" (Мюнхен) победи с 2:0 като домакин един от преките си конкуренти за титлата \"Лайпциг\". Успехът дойде лесно за баварците, които от 13-ата минута играха с човек повече заради червения картон на капитана на \"биковете\" Вили Орбан за нарушение срещу Ариен Робен. Головете за шампионите отбелязаха Хамес Родригес и  Роберт Левандовски . Полският реализатор вкара своя десети гол от началото на сезона, с което се изравни с водача при реализаторите Пиер-Емерик Обамеянг. Успехът изкачи \"Байерн\" начело в класирането с 23 точки, след като по-рано през деня \"Борусия\" (Дортмунд) направи грешна стъпка и загуби с 2:4 при гостуването си на \"Хановер\". Жълто-черните нямат победа в последните си три мача, като записаха две загуби и едно равенство. \"Борусия\" остава с 20 точки на второ място, а \"Лайпциг\" е трети с 19.  Победата над \"Лайпциг\" е трета поредна без допуснат гол за \"Байерн\" в Бундеслигата под ръководстово на завърналия се Юп Хайнкес. Двубоят беше втори между двата отбора в рамките на няколко дни, след като в сряда баварците надвиха \"биковете\" след дузпи за  Купата на Германия . В трети пореден мач във всички турнири съперникът на шампионите получи червен картон.  Срещата очаквано започна с натиск на футболистите на \"Байерн\", които имаха по-голямо притежание на топката в началото. Хави Мартинес можеше да изведе баварците напред в резултата, но два пъти стреля неточно с глава в рамките на няколко минути. В 11-ата минута задачата на \"Байерн\" се улесни, след като капитанът на \"Лайпциг\" Орбан беше изгонен за нарушение срещу Робен в близост до наказателното поле. Холандското крило се откъсваше сам срещу вратаря, но беше спрян непозволено от бранителя. Първоначално съдията даде жълт картон на Орбан, но промени решението си след консултация с технологията за видео повторение. Капитанът на \"Лайпциг\" не можеше да повярва, че е изгонен, а треньорът на \"биковете\" Ралф Хазенхютъл прие ситуацията с иронична усмивка. Робен изпълни отсъдения фаул, но ударът му беше спасен от вратаря на \"Лайпциг\" Петер Гулашчи. Футболистите на \"Байерн\" бързо се възползваха от разбалансираната отбрана на своя съперник и откриха резултата в 19-ата минута с гол на Хамес. Колумбиецът вкара своя втори гол за баварците за сезона след подаване по земя на Робен в наказателното поле. Атаките на шампионите станаха по-остри и масирани, което доведе до повече опасности пред вратата на гостите. Футболистите на \"Лайпциг\" се опитваха да изнесат играта далеч от наказателното си поле, но неуспешно. Левандовски можеше да удвои резултата, но негов удар с глава отблизо беше спасен от Гулашчи. Голмайсторът на \"Байерн\" все пак успя да се разпише в 38-ата минута след асистенция на Мартинес. Испанецът разкъса защитната линия на \"Лайпциг\" с извеждащ пас към Левандовски, който преодоля стража на гостите с удар по земя.  Полякът получи травма след гола, като се държеше за бедрото. Хайнкес реши да не рискува със състоянието на основния си голмайстор и смени Левандовски в края на първото полувреме с Артуро Видал.  В началото на втората част футболистите на \"Байерн\" намалиха оборотите. Секунди след подновяването на играта, резервата Брума направи самостоятелен пробив и стреля към вратата на \"Байерн\". Стражът на баварците Свен Улрайх нямаше проблеми да улови топката, като това беше единственият по-сериозен шанс на гостите за гол до края на двубоя. След седмица на 4 ноември е голямото дерби на Германия между \"Борусия\" и \"Байерн\".", "date": "2017.10.28", "title": "\"Байерн\" излезе начело в Бундеслигата след успех над \"Лайпциг\""}
