{"url": "https://www.dnevnik.bg/sport/2019/09/14/3963325_snimka_na_denia_maskiraniiat_kechist_taisun_fjuri_ot/", "text": "Британският боксьор Тайсън Фюри отново създаде шоу. По време на кантара преди мача му с Ото Валин 31-годишният състезател се появи с традиционната за Мексико маска \"луча либре\", която носят кечистите. В същото време човек от щаба на Фюри развяваше мексиканското знаме.", "date": "2019.09.14", "title": "Снимка на деня: Маскираният кечист Тайсън Фюри от Мексико"}
{"url": "https://www.dnevnik.bg/sviat/2019/09/14/3963324_napadeniia_s_dronove_vuzplameniha_petrolni_suorujeniia/", "text": "Нападения с дронове са предизвикали пожар в две големи петролни съоръжения в Саудитска Арабия тази сутрин, съобщи вътрешното министерство, цитирано от Асошиейтед прес. Пожарът е овладян, посочи министерството. В съобщението не бе уточнено кой е извършил атаките срещу съоръженията на петролната компания Арамко. Йеменските бунтовници хуси често са нанасяли удари с дронове срещу мишени в Саудитска Арабия, но засега не са поели отговорност за днешните нападения. Днес са атакувани голямо петролно съоръжение в Абкаик, близо до Даман, и петролното находище Хурайс, в Източната провинция на кралството. Води се разследване, добавя Асошиейтед прес /БТА.", "date": "2019.09.14", "title": "Нападения с дронове възпламениха петролни съоръжения в Саудитска Арабия"}
{"url": "https://www.dnevnik.bg/bulgaria/2019/09/14/3963312_kratki_novini_i_toncho_tokmakchiev_e_kandidat-kmet_na/", "text": "Актьорът Тончо Токмакчиев е кандидат за кмет на София и водач на листата на \"Партия на зелените\" с лидер Владимир Николов. С девиза \"Добри дела за София\" Токмакчиев обещава за 4 години да спре използването на пластмаса и найлонови торбички в града, да благоустрои крайните квартали, да възстанови общинските фирми за комунално строителство и да възстанови Витоша. Ще има и разделение на детските площадки и тези за домашни любимци. Пожар гори край Сухото езеро в Рила Туристи са подали сигнал за сигнал за тлеещи участъци на Сухото езеро в планината Рила на около 2 000 м надморска височина. Районът е труднодостъпен, изпратени са екипи на пожарната от град Рила и служители от националния парк, съобщи БНР. Районът е над известната Кирилова поляна, мястото на пожара е локализирано. Има тлеещи участъци, но засега няма информация дали има засегнати горски територии и на каква площ, това ще стане известно по-късно, поясни говорителят на областната дирекция на полицията в Кюстендил Катя Табачка. Авария остави без ток половин Перник Авария на главен водопровод остави половин Перник без вода. Водоподаването е спряно в централната градска част и 11 от прилежащите й квартали. Без вода са и град Батановци и в шест от околните села, съобщи БНТ. Два екипа на дружеството работят по отстраняване на аварията. Само през август авариите в региона са 476. Водопроводната мрежа е стара и амортизирана, тръбите се пукат, а загубите на вода достигат до 75%.", "date": "2019.09.14", "title": "Кратки новини: И Тончо Токмакчиев е кандидат-кмет на София"}
{"url": "https://www.dnevnik.bg/sport/2019/09/14/3963336_noviiat_turnir_za_nacionalni_otbori_shte_subere/", "text": "Новак Джокович, Рафаел Надал и Роджър Федерер са потвърдили участието си в  новото състезание за национални отбори в тениса АТП къп , съобщиха организаторите. Те очакват голям интерес към първия турнир, след като досега всички състезатели от топ 10 и 27 от първите 30 тенисисти в ранглистата са заявили, че ще се включат. АТП къп ще открие сезона догодина, като надпреварата ще се проведе от 3 до 12 януари в три австралийски града - Бризбейн, Пърт и Сидни. Наградният фонд в турнира е 15 милиона долара. \"Да имаш най-добрите състезатели в света в това ново световно събитие е критично\", каза президентът на АТП Крис Кермоуд. До момента за турнира са се класирали 18 държави. До 13 ноември ще бъдат определени и последните пет страни, като домакинът Австралия ще получи уайлдкард. В турнира ще се раздават точки за световната ранглиста, като даден играч може да спечели максимум 750 точки. Всеки отбор има право да запише за участие до пет състезатели. 24-те отбора ще бъдат разделени в шест групи по четири, като победителите и двата най-добри втори тима ще се класират за финалите. Всеки сблъсък ще се състои от два мача на сингъл и един на двойки.", "date": "2019.09.14", "title": "Новият турнир за национални отбори ще събере всички звезди в тениса"}
{"url": "https://www.dnevnik.bg/sport/2019/09/14/3963337_golovo_shou_beliaza_debjuta_na_eden_azar_v_real/", "text": "Реал\" (Мадрид) записа първа домакинска победа за сезона в Ла лига. Белите спечелиха с 3:2 срещу \"Леванте\", като тимът на Зинедин Зидан беше близо да пропилее три гола преднина. \"Реал\" вкара всичките си попадения през първото полувреме. С два гола за тима се отличи Карим Бензема, а Каземиро добави един. Попаденията на \"Леванте\" дойдоха през втората част с два от общо трите точни удара за тима, дело на Борха Майорал и Гонсало Мелеро. Мачът беляза дебюта на новото попълнение на \"Реал\" Еден Азар. Той се появи в 60-ата минута на мястото на Каземиро. \"Реал\" наложи натиск още в началото. До средата на първата част Бензема имаше добри възможности, а Лукас Васкес уцели греда.      Първият гол на \"Реал\" дойде в 25-ата минута, когато Бензема засече с глава центриране отдясно на Даниел Карвахал. Шест по-късно французинът отново се разписа. Той получи от Хамес Родригес в наказателното поле и вкара с левия крак. В 40-ата минута \"Реал\" вече имаше три гола преднина. Каземиро завърши бърза атака на \"Реал\", преминала отдясно през Винисиус, който подаде за попадението. Втората част започна с бърз гол на \"Леванте\" на Майорал. Той се възползва от това, че беше изпуснат от Серхио Рамос и вкара отблизо. \"Реал\" продължи да натиска, но нов гол за белите не падаше. Добри положения се откриха през Винисуис, като негов гол беше отменен след видеопреглед. \"Леванте\" се възползва от пропуските на домакините и тимът стигна до втори гол в 75-ата минута, когато Мелеро засече с глава центриране на задната греда. В добавеното време гостите можеха да стигнат до равенството, но вратарят на \"Реал\" Тибо Куртоа спаси удар на Майорал.", "date": "2019.09.14", "title": "Голово шоу беляза дебюта на Еден Азар в \"Реал\""}
{"url": "https://www.dnevnik.bg/photos/2019/09/14/3963345_snimka_na_denia_az_sum_rusofil_arestuvaite_me/", "text": "Аз съм русофил, арестувайте ме\" - под това мото на традиционния събор на движението \"Русофили\" край язовир \"Копринка\" се събираше подписка в подкрепа на лидера Николай Малинов.В знак на солидарност с лидера си участници в събора донесоха плакат с надпис Je suis Николай Маринов (Аз съм Николай Малинов - фр.) по пример на слогана за солидарност с журналистите от френския сатиричен седмичник \"Шарли Ебдо\" ( Je suis Charlie), станали обект на терористично нападение през 2015 г.", "date": "2019.09.14", "title": "Снимка на деня: Je suis Николай Малинов"}
{"url": "https://www.dnevnik.bg/sport/2019/09/14/3963340_obrat_suhrani_perfektnata_seriia_na_livurpul/", "text": "Ливърпул\" продължи перфектната си серия с пети успех в първите пет мача във Висшата лига. Червените спечелиха с 3:1 домакинството си на \"Нюкасъл\", като мърсисайдци трябваше да правят обрат в двубоя. Джетро Вилемс даде рано преднина на гостите, но до края на първата част \"Ливърпул\" вече водеше след два гола на Садио Мане. Звездата на тима Мохамед Салах оформи крайния резултата през втората част. \"Ливърпул\" вече има 101 гола срещу \"Нюкасъл\" във Висшата лига. Мърсисайдци са непобедени в последните си 24 двубоя срещу съперника, когато двата отбора играят на \"Анфийлд\". \"Нюкасъл\" изненада домакините с гол още в седмата минута. Вилемс получи отляво в наказателното поле, финтира Трент Александър-Арнолд и отправи силен диагонален удар, за да даде преднина на отбора си. След попадението \"Ливърпул\" наложи тотално превъзходство, като \"Нюкасъл\" нямаше точен удар към вратата до края на мача.      Мърсисайдци се върнаха в мача в 28-ата минута, когато Анди Робъртсън се пребори за топката на границата на наказателното поле и продължи към Мане. С второто си докосване сенегалецът изравни резултата. Пет минути преди края на първата част Роберто Фирмино отне в средата на терена и пусна извеждащ пас по земя към Мане. Топката му дойде дълго, но вратарят на \"Нюкасъл\" Мартин Дубравка направи грешка при излизането си. Впоследствие Мане довкара лесно. Интригата в мача приключи в 72-ата минута. Салах размени двойно подаване с Фирмино и премина през цялата защита на гостите, преди да вкара с диагонален удар.", "date": "2019.09.14", "title": "Обрат съхрани перфектната серия на \"Ливърпул\""}
{"url": "https://www.dnevnik.bg/bulgaria/2019/09/14/3963344_az_sum_rusofil_arestuvaite_me/", "text": "Аз съм русофил! Арестувайте ме!\". Хартиени бележки с този надпис поставиха на блузите си десетина от присъстващите на събора на русофилите на язовир Копринка днес, за да изразят съпричастност към  обвинения в шпионаж председател на Национално движение \"Русофили\" Николай Малинов . Други събираха подписка в негова подкрепа. \"Призовавам всички за спокойствие и стабилност. Идеята ни ще бъде предадена на нашите деца и внуци\", обяви самият Малинов от сцената на събора. После обясни, че евентуални провокации само ще доведат до втвърдяване на позициите и поляризиране на отношенията с Русия, което ще обезсмисли всичките усилия на движението за реализация на проекти като АЕЦ \"Белене\" и Турски поток.      В началото на седмицата Николай Малинов бе обвинен в шпионаж в полза на Русия, като прокуратурата смята, че той е бил свързан с две организации - \"Двуглав орел\" и РИСИ (Руски институт за стратегически изследвания). А руският гражданин ген. Леонид Решетников, с който са свързани организациите, получи забрана на влиза в България десет години (още четете  тук ). \"На България й трябва един Путин\" \"На България й трябва един Путин\", \"Отношенията между България и Русия трябва да разцъфнат, защото Русия е братска държава\", \"Без Русия няма прокопсия\" - с тези думи няколко от присъстващите на събора обясниха пред \"Дневник\" защо са дошли на Копринка. Имаше и такива, чиято мотивация бе веселието, пазаруването или пикника. На сергиите се продаваха магнити със снимки на Владимир Путин, Тодор Живков, Васил Левски, Христо Ботев и др., чаши – също с лицата на различни политици, както и български и руски знамена. Присъстващите можеха да си купят още дъски за сервиране на мезета и дори палатки. На концерта свиреха хора и кавър версии на песни на руската група \"Любе\".      \"Ние даже сме от един клуб – как да не харесваме Русия\", каза мъж, който носеше яке с надпис \"Нощни вълци – София\" (бел. авт. \"Нощни вълци\" е първият и най-голям рокерски клуб в Русия). Според него обвиненията срещу Николай Малинов са провокация, тъй като той бил чел в интернет, че още пет души говорят същите работи.      От едната му страна събираха подписка в подкрепа на Малинов, а от другата – се лепяха бележки с надпис \"Аз съм русофил! Арестувайте ме!\" на дрехите на присъстващите. Инициатор на подписката бе Иван Иванов – представител на Движение на русофили \"Петко Войвода\", който каза, че според него обвиненията срещу Малинов са безпочвени и абсолютна провокация. Според две от присъстващите жени обаче провокация били залепените бележки на дрехите и опитите за изостряне на тона на събора.      \"Без Русия България няма да оцелее\" От сцената на събора Николай Малинов, който е под гаранция от 50 хил. лв., каза, че имало желаещи да викат оставка на Копринка или съборът да се премести в София с искания за оставки, но така само щяло да се стигне до влошаване на отношенията с Русия. Заради което той отказал и искал да помоли за смирение и спокойствие.      Зад него на сцената бяха депутатите Красимир Велчев (ГЕРБ), Петър Кънев (БСП), Александър Симов (БСП) и Валентин Ламбрев (БСП). До сцената бе и народният представител от \"Атака\" проф. Станислав Станилов. \"Без Русия България няма как да оцелее в тази върхушка от многополюсен свят\", каза накрая Малинов от сцената. Присъстващите викаха \"Русия\" и \"Победа\".      В отговори на въпроси на \"Дневник\" Малинов допълни, че обвинението му е понеже \"има едни сили, които искат да изтласкат други сили от територията на България\". Той каза още, че става въпрос за търговски войни, които искат да забавят руските проекти у нас и отказа да отговаря на повече въпроси. От сцената бе прочетено и приветствие от президента Румен Радев, в което се казва, че вековната връзка между България и Русия е устояла на политическите бури. На събора присъстваха и гости от руското посолство у нас.", "date": "2019.09.14", "title": "\"Аз съм русофил! Арестувайте ме!\""}
{"url": "https://www.dnevnik.bg/bulgaria/2019/09/14/3963362_fotoreporter_e_zadurjan_zashtoto_snimal_policai_predi/", "text": "Фоторепортерът на \"Клуб Z\" Веселин Боришев е бил задържан вчера преди протеста пред Съдебната палата срещу кандидатурата на Иван Гешев за главен прокурор, съобщи  медиата на сайта си . Боришев е престоял през нощта в ареста на Първо районно управление в София, а сутринта е освободен от съдия. Около 17 ч. вчера фоторепортерът се намирал в градинката на хотел \"Рила\", където очаквал началото на протеста, когато видял струпване на полицейски части. По думите му той започнал да снима, на което полицаите реагирали грубо и го задържали въпреки представената журналистическа карта. Според обясненията на защитника му адв. Николай Хаджигенов задържането е станало по указа за дребното хулиганство от 1963 г., който \"продължава да служи за разправа с неудобните\". Хаджигенов коментира пред изданието, че полицаите твърдят всеки път, че не могат да бъдат снимани, но това не се отнася до случаите, когато те са на работа. Сега Веселин Боришев обмисля да съди полицията за произвол. \"Дневник\" не успя да се свърже с пресцентъра на МВР. Клуб Z съобщи, че е отправил официално запитване към вътрешния министър кой е издал заповед да се арестуват журналисти по време на изпълнение на служебните им задължения, колко пъти досега журналисти са арестувани за това, че снимат полицаи и има ли такава практика или заради конкретния протест полицията е целяла сплашване.", "date": "2019.09.14", "title": "Фоторепортер е задържан, защото снимал полицаи преди протест"}
{"url": "https://www.dnevnik.bg/photos/2019/09/14/3963382_fotogaleriia_chervinia_i_materhorn/", "text": "Червиня е ски курорт със световна известност. Намира се в италианските Алпи на 2000 м височина под връх Матерхорн, който италианците наричат Монт Червино.", "date": "2019.09.14", "title": "Фотогалерия: Червиня и Матерхорн"}
{"url": "https://www.dnevnik.bg/bulgaria/2019/09/14/3963391_slavi_trifonov_predloji_koshlukov_za_shef_i_na_bnr_ako/", "text": "Ако на \"главанаците\" наистина им е толкова важно да заглушат и националното радио, да направят Емил Кошлуков директор и на БНР. това предлага в ироничен пост във \"Фейсбук\" популярният телевизионен водещ Слави Трифонов, който е в процес на подготовка на нов телевизионен и нов политически проект. \"Кошлуков толкова добре се справя с националната телевизия, че ако тя спре, както скандално спря БНР, на никого няма да му направи впечатление\", продължава Трифонов. Повод за реакцията му е свалянето от ефир на радиоводещата Силвия Великова, което съвпадна по време с внезапното и  безпрецедентно спиране на излъчване  на обществената медиа, както и реакцията на премиера Бойко Борисов, нарекъл  \"главанаци\"  хората, взели тези управленски решения. Трифонов обвързва косвено неблагополучията в управлението на БНР, довели до протести на журналисти, с поведението на генералния директор на държавната телевизия, показал преди време среден пръст в ефир, както и с периодично подновяваните намерения на управляващите да слеят БНР и БНТ. За всички е видно, че опитът да бъде заглушен още един свободен глас, този път на Силвия Великова, е пореден епизод от упоритите стремежи да бъдат маргинализирани обществените медии, а и не само, пише Слави Трифонов и припомня други спорни кадрови решения: \"за член на СЕМ (органът, който избира директорите на БНТ и БНР) беше избран висококвалифициран кадър, завършил във Враца аграрна икономика с успех 3.89. Начело на Радио \"София\" беше назначена висококвалифицираната 27-годишна водеща на \"Еспресо с Роси\", завършила социология в Нов български университет. И разбира се – за директор на БНТ беше избран стажантът от партийната телевизия \"Алфа\", размахващият средни пръсти в национален ефир – Емил Кошлуков\". Слави Трифонов казва, че през последните години рядко дава интервюта на българските медии, поради \"обясними 111 причини\", но наскоро е дал интервю на именно БНР, защото \"там работят достойни и свободни журналисти\". \"И вчера  тези журналисти отново доказаха , че са именно такива - достойни и свободни. Вчера, като един, те застанаха твърдо не просто зад колегата си Силвия Великова, а зад свободата на словото\", пише Слави Трифонов.", "date": "2019.09.14", "title": "Слави Трифонов предложи Кошлуков за шеф и на БНР, ако някой иска радиото да спре"}
{"url": "https://www.dnevnik.bg/sport/2019/09/14/3963393_chelsi_i_totnum_se_razvihriha_s_razgromni_pobedi/", "text": "Следобедният маратон от мачове във Висшата лига завърши без изненади и с много голове от лондонските отбори. Най-голямо внимание привлече мачът между \"Уулвърхемптън\" и \"Челси\", в който паднаха седем гола. Тимът на Франк Лампард спечели с 5:2, а в центъра на събитията се озова Тами Ейбрахам. 21-годишният нападател отбеляза хеттрик и си вкара автогол. Ейбрахам вече има седем гола в последните три мача за \"Челси\". Забележителното при сините е, че последните десет попадения за отбора са вкарани от играчи на и под 21 години. В друг двубой \"Тотнъм\" се наложи с 4:0 срещу \"Кристъл палас\". В герой за \"шпорите\" се превърна Хьон Мин Сон, който вкара две попадения за успеха. \"Манчестър юнайтед\" също се върна на победния път след грешните стъпки в предишните три мача. \"Червените дяволи\" измъкнаха успех с 1:0 срещу добре представящия се \"Лестър\", като единствения гол отбеляза Маркъс Рашфорд от дузпа.", "date": "2019.09.14", "title": "\"Челси\" и \"Тотнъм\" се развихриха с разгромни победи"}
{"url": "https://www.dnevnik.bg/bulgaria/2019/09/14/3963394_malinov_pred_tass_obvineniiata_v_shpionaj_uvelichiha/", "text": "Заради обвиненията в шпионаж, отправени от прокуратурата към ръководители на движение \"Русофили\", броят на участниците в днешния събор на движението край язовир \"Копринка\" е значително по-голям от присъствалите миналата година 14 хил. души. Това коментира пред руската държавна агенция ТАСС председателят на \"Русофили\" Николай Малинов. Руската агенция отбелязва, че на събора днес са присъствали 20 хил. души. Малинов иронизира прокуратурата, че го обвинява, че шпионира в полза на неправителствени организации. В подзаглавието на кореспонденцията си ТАСС акцентира върху приветствието на президента Румен Радев към участниците, отбелязал, че форумът е повод да бъде намерено съвременното измерение на силните исторически връзки между Русия и България. Насловът на мероприятието е \"Европа е по-силна с Русия\", пише руската агенция.", "date": "2019.09.14", "title": "Малинов пред ТАСС: Обвиненията в шпионаж увеличиха интереса към събора на русофилите"}
{"url": "https://www.dnevnik.bg/politika/2019/09/14/3963357_manolova_obiavi_che_poruchkite_za_bokluka_na_sofiia/", "text": "Подкрепената от БСП кандидат за кмет на София Мая Манолова и общински съветници от групата на ГЕРБ си размениха синоними на думи, описващи миризми, в предизборна размяна на обвинения за състоянието на сметосъбирането в София. Преди предизборната кампания да е започнала темата за боклука се очертава отново да е водеща в политическото противопоставяне на кандидатите да управляват столицата през следващите пет години. Манолова посетиднес сметището в Долни Богров и там заяви, че на мястото се заравя преработен боклук - по-точно висококачествено гориво, което произвежда заводът за преработка на боклук от боклук. \"В нормалния свят от такова гориво се произвежда енергия. В София висококачественото гориво, резултат от преработката на боклук, се заравя в земята. Ние заравяме пари. Това са парите, с които трябваше да поевтинее парното на столичани според обещанията на кмета Фандъковa,\" заяви Манолова, която ще се яви на изборите като граждански кандидат (бел. ред. - цитатите на Манолова са по прессъобщение от щаба й) По думите на Манолова всеки ден в депото се заравят по 300 тона от т. нар. РДФ. \"И както за повечето от нещата в София, и тук плащаме два пъти -ремонт на ремонта, рекултивация на рекултивацията, преработване на преработеното. Веднъж плащаме за преработка на боклука и производство на това гориво - 27 млн. лв. годишно. За това сметище, за заравянето на това гориво, плащаме 3 млн. всяка година. Плюс още близо 6 млн. за горене на останалите количества високотехнологично гориво в циментовите заводи в Северна България\", пресметна Манолова. По думите й на 20 септември предстои да бъдат отворени офертите за две обществени поръчки - за изгаляне на горивото и за транспорта на произведеното гориво в завода за боклук. \"Видно от параметрите на тази поръчка, изгарянето ще струва на столичани годишно по 15 млн. лв., а транспортът ще струва 5 млн., 27 млн. - заводът за боклук, 3 млн. за това депо - общо 50 млн. лв.\", изчисли Манолова. Тя обещава, ако бъде избрана, въпросът с изгарянето на отпадъците да се реши на градски референдум. \"Ако боклукът на София мирише, то тези поръчки вонят - направени в последния момент и свързани със сметосъбирането и боклука на София\", заяви тя. В отговор групата на ГЕРБ в Столичния общински съвет излезе с позиция, според която от изявленията на Манолова \"замириса на лъжи\" и манипулации по темата отпадъци. Липсата на компетентност и непознаването на този въпрос ясно личи от направените изказвания, в които се повтарят старите тези на БСП, пишат съветниците от ГЕРБ и допускат, че атаките са част от условията, които БСП е поставила на Манолова в замяна на подкрепата си. \" Явно г-жа Манолова не знае, че в момента рекултивираме старото депо от времето на социализма край Долни Богров с цел превръщането му в зелена площ\", пишат представителите на ГЕРБ в управлението на града.  \"Заравянето на пари\" се извършваше до 2009г., когато 100% от отпадъка се депонираше или балираше и складираше в различни квартали с риск за здравето на софиянци. По това време управляващата БСП саботираше изграждането на завода с всички средства, а г-жа Манолова се изявяваше като нейно острие. Днес депонираме само 15% от отпадъците, а останалата част се оползотворява. Ефективното използване на РДФ ще се осъществи в София с изграждането на трета фаза от системата, която ще произвежда електрическа и топлоенергия\", пишат съветниците на ГЕРБ. В отговор на искането на Манолова за референдум от ГЕРБ напомнят, че е имало обществено обсъждане на целия процес по проектиране и изграждане на системата за третиране на отпадъци, темата е консултирана с европейските институции, а проектът има оценка на въздействието върху околната среда.", "date": "2019.09.14", "title": "Манолова обяви, че поръчките за боклука на София вонят, ГЕРБ \"подуши\" некомпетентност"}
{"url": "https://www.dnevnik.bg/sport/2019/09/14/3963400_kusen_gol_donese_cenen_uspeh_na_cska_v_plovdiv/", "text": "ЦСКА поднови участието си в първенството с ценен успех в Пловдив. Червените спечелиха с 1:0 гостуването си на \"Ботев\" в слаб мач с малко положения пред двете врати. Единствения гол вкара Али Соу в края на двубоя. С успеха си ЦСКА излезе четвърти с 16 точки след девет срещи. Червените са с една точка зад втория \"Левски\" и изостават с две от водача \"Лудогорец\", като двата отбора са с мач по-малко. \"Ботев\" е девети с девет точки. Първата добра възможност за гол се откри в 11-ата минута пред капитана на домакините Лъчезар Балтанов. Той овладя подаване с гръб към вратата, обърна се и стреля с левия крак, но ударът му беше спасен от Густаво Бусато.      Вратарят на ЦСКА се намеси добре и при шут на Александър Тонев, който се възползва от грешка на Петър Занев. ЦСКА отговори с опасен удар на Евандро. В края на първата част \"Ботев\" натисна, но Бусато отново беше на висота, за да отрази далечен удар на Тодор Неделев. Второто полувреме започна мудно, като двата отбора продължиха със слабото си представяне. В 71-ата минута Соу намери пролука да стреля, но ударът му беше спасен. Четири минути по-късно нападателят даде преднина на ЦСКА. Той получи далечно подаване, напредна към наказателното поле и вкара с диагонален удар. До края мачът се доигра спокойно въпреки опита за натиск от \"Ботев\".", "date": "2019.09.14", "title": "Късен гол донесе ценен успех на ЦСКА в Пловдив"}
{"url": "https://www.dnevnik.bg/analizi/2019/09/14/3958114_dali_uchenicite_shte_se_spraviat_sus_zadachite_koito/", "text": "Пак наближава 15 септември. И във всяка българска душа трепва споменът за първия учебен ден. Аз все се сещам за двама от своите учители. Другарят Славов, който ни преподаваше физика в руската в Стара Загора, на 15 септември влизаше и казваше, че трябва да се изпитваме, щото годината свършва. Ние се заливахме от смях. После много скоро почвахме молби да ни изпита за шестица за срока, след като сме навъртели по две тройки. Тогава се смееше Славов: Нали ви казах, че годината свърши? Кога да те изпитам сега? Другият е Димитър Македонски, пак по физика. Той пък ни водеше през месец по планини и хижи и желанието ми да скитам остана и досега. От тогава минаха 45 години. Мисля си дали не е добре Министерството на образованието и науката (МОН) да даде за матура или поне за класно задачите, които са решавали днешните баби и дядовци през 1974 г. И да ни каже резултатите в сравнение. Може пък образованието да има забележителни успехи от тогава насам.  Полезно е началото на учебната година освен новостите Помните ли  данданията с шарените и черно-белите учебници от преди две години. Не помните? \"Гугъл\" ще ви припомни. Само напишете \"учебници за бедни\". Тези дни разбирам, че през новата година учителите щели да бъдат по-гъвкави при преподаване. Според МОН на учителя се давала свободата да адаптира своята работа към темповете във всеки конкретен клас, за да постигне очакваните резултати, като в същото време от него се изисква ритмичност на учебните дейности и изпълнение на учебната програма в нейната цялост. Горкият учител! Как хем ще променя темпото, хем ще спазва ритъма не ми е ясно. Но МОН сигурно знае. Да се върнем малко назад. В началото на 90-те години политическите тарикати ни залъгваха как резиденциите ще станат детски лагери, служебни мерцедеси няма да има и други такива али-бали. Сега старите държавни резиденции са като кокошарници на фона на новите частни резиденции, някои са руини, а служебните мерцедеси и БМВ-та из държавните служби са повече от всичките служебни лади, волги, ниви, уазки, трактори, комбайни, валяци и булдозери на предишния режим. Освен че парите за колите идват от същата торба, от която идват и парите за безплатни или субсидирани учебници, за заплатите на даскалите творци и парното на училищата, то В образованието още преди 25–26 години се започна с нещо безобидно на пръв поглед. Изведнъж няколко десетки хиляди добросъвестни учители бяха обявени за творци. Беше им казано, че не са длъжни да възпитават, че не могат да наказват, а само творчески ще преподават. Учителите станаха творци, макар че не им се вдигнаха заплатите, а престижът на професията удари дъното. Наложи се да работят и на втора работа, да дават уроци на частно, да мият стълбища, за да оцеляват в пазарната икономика. Лично познавам двама даскали по български език и литература, които се опитваха да търгуват с гумени ботуши и цървули, внос от Русия. После на творците от училищата даже им се наложи да стачкуват два месеца и един министър искаше да им разваля седенките. Само че вече бяха творци! После започна да се прокрадва статистиката за възрастовия състав на учителите и качеството на кандидатите за тая работа.  Как да си творец, като има един единствен учебник по предмет за съответния клас. Въпросът беше решен светкавично. Щом даскалите са творци, значи имат право да избират от какво да преподават. И се намериха много автори да напишат учебници по един предмет за един и същи клас. И то много учебници. Появиха се по 3–4 математики за V клас, по 2–3 физики за VIII клас, по 3–-4 истории за X клас и т. н. Изведнъж учителите творци станаха много ценни. Те станаха неофициалните брокери на издателствата, които бълваха учебници и учебни пособия с хиляди. Това е сладка работа – децата са в подчинено положение спрямо учителите и учителите станаха безценни партньори. Тръгнаха градски легенди, че всяко издателство си има стимулиращи механизми, за да работят новите творци точно по неговите учебници. С подобни стимулиращи техники в училищата влязоха и туроператорите. Още по-сладка работа! Оказа се, че организирането на ученическа екскурзия от Каспичан до София или двудневен излет от Стара Загора до хижа Върховръх, например, е по-сложно от управлението на инвестиционния процес на АЕЦ. Туроператорите налазиха училищата и започнаха да организират екскурзии по близки и далечни места като Париж, Рим и др. С нощни преходи за по-евтинко. Легендата казва, че даскалите, че и децата им, пътували безплатно. После дойде трагедията в реката Лим. В тази образователна вакханалия че се премахват всякакви елементи на възпитание, на формиране на морал, здрав разум, патриотични и др. полезни чувства. Че дисциплината в часовете не позволява да се работи, че има недопустима агресия. Че се заличават границите между добро и зло и др. Че се махат емблематични произведения. Гласове в пустиня. Въпреки многото чуждестранен акъл, многото учебници и хилядите даскали творци, образованието бързо потъваше, а международните тестове бяха трагични. Всички промени бяха мотивирани с благородна цел – да прави висока добавена стойност, та малкото работещи да хранят многото пенсии. Никой обаче не казва кои са тези бъдещи генийчета. Под сурдинка се говори, че май от години над 50% от първокласниците нямат за майчин българският език. През 2017 г. излязоха и числата – не са влизали в училище или са отпаднали точно 206 378 деца. Не са 2 хиляди, не са 26 хиляди, цели 206 хиляди. Колкото населението на община Бургас и много повече от населението на всяка една от цели 16 области като Видин, Враца, Монтана, Кърджали, Кюстендил, Габрово. Ловеч, Перник, Разград, Силистра и др. В последно време ни разказват за мерки за връщане на децата в училище, ловят ги по къщите с полиция, карат се на мама и тате и т. н. Както казала Айшето, а дано, ама надали. След толкова години реформи, много учебници по един предмет, учители творци, оптимизация на училищната мрежа, средищни училища, международно сътрудничество, делегирани бюджети, частни и държавни училища и други пунти-мари, В IV клас децата още не могат да четат гладко. Тези, дето могат да четат, не вдяват какво пише, не разбират значението на думите и изреченията. Били функционално неграмотни. Значи работата с високите технологии и добавената стойност няма да стане. Няма да има кой да пази данните на НАП.  Та тези, дето ще правят високите технологии, учат в паралелното образование, платено още веднъж от мама и тате, и заминават от територията. Ще изкарват пенсиите на германските или френските пенсионери. Тук ще останат тия, дето ще се борят с кола на баба Илийца или с чумата по свинете. Ама колко добавена стойност има в един кол или в едно прасе? Така че за чий дявол са ни пет математики за VI клас, ако децата отпадат от училище, а по тестовете за грамотност се търкаляме надолу като голям камък. Сегашните мерки, панически обявявани през ден, са предлагани по форумите още преди десетилетие – спиране на помощите при отсъствия, предоставяне на помощите под формата на учебници, дрехи и услуги, да не бъдат детските пропивани и изпушвани от родителите. Самоизхранване и спиране на парите за безработни, когато има и едно незаето работно място в държавата. Налагане на строга дисциплина в училище. Тогава тези, които ги предлагахме, бяхме наричани ксенофоби. Почнах това текстче с физика. Ще го завърша пак с физика. През 1974 г. физиката за XI клас беше дебела оранжева тухла с твърди корици. Тогавашният ми преподавател Димитър Македонски, царство му небесно, казваше, че спокойно може да изхвърли поне половината от нея. Не се смеехме. Македонски беше май единственият кандидат на физическите науки (сега доктор на науките), който преподаваше в средно училище. Той беше и авторът на учебника по астрономия, която се учеше в часовете по физика. И за да докаже, че може без половината от физиката, целия трети срок на последната ни гимназиална година Македонски диктуваше 15-ина минути конспект на две девойки, за които физиката беше китайска азбука, а през останалото време свиреше на китара и разказваше по някой виц.  Много години по-късно дъщеря ми се върна от френската гимназия с София и каза, че съм имал мноооо готин даскал по физика. Македонски им преподавал по заместване. За последен път го видях на Седемте езера – водеше двайсетина варненки из Рила. Хайде на добър час. И честит първи учебен ден.", "date": "2019.09.14", "title": "Дали учениците ще се справят със задачите, които бабите им решаваха?"}
{"url": "https://www.dnevnik.bg/bulgaria/2019/09/14/3956233_hristiianite_chestvat_krustovden/", "text": "На 14 септември се отбелязва един от големите празници в християнския календар - Въздвижение на Светия кръст Господен. В този ден, популярен като Кръстовден, църквата приканва вярващите да се поклонят на Кръста като оръдие на Христовата победа над греха и смъртта. Поклонение на Кръста Господен се извършва още три пъти през годината - на третата неделя от Великия пост, наречена Кръстопоклонна, на Велики петък и на 1 август. Според църковното предание света Елена - майката на император Константин Велики, която била ревностна християнка, се отправила към Светите земи в Палестина. Тя тръгнала, за да потърси гроба Господен, който два века по-рано бил затрупан от гонителите на християните. Усилията ѝ се увенчали с успех - намерени били пещерата на гроба, както и три кръста. Кой от трите бил Христовият кръст се разбрало, когато чрез докосване с един от тях бил възкресен наскоро починал човек. Частица от този животворящ кръст Елена изпратила на сина си в Константинопол, а самият кръст бил положен в главната Йерусалимска църква. След време над пещерата на Гроба Господен бил построен храм, който съществува и до днес. Той е осветен тържествено на 14 септември 335 г. На този ден се събират хиляди поклонници. За да могат всички да видят Светия кръст, епископът го повдига, или го \"въздвижва\", над главите на присъстващите. От това \"въздвижение\" получава своето име и празникът. На Кръстовден се спазва строг пост. Прави се водосвет и свещениците ръсят с кръст по домовете за благословение. Народната традиция: нощ в молитва на открито По традиция много хора се стичат да посрещнат празника и да се помолят за здраве в местността Кръстова гора в Родопите, където се вярва, че е заровена частица от Разпятието. Всяка година в нощта на 13 срещу 14 септември на мястото се отслужва божествена света литургия. Вярва се, че когато човек спи на открито на Кръстова гора, Господ лекува в съня.      Народният празник е свързан с края на летния и с началото на есенния селскостопански сезон. От Кръстовден или от Симеоновден (1 септември) може да започне сеитбата на зимните житни култури. На Кръстовден се \"осветява\" семето за посев. В някои райони на страната празникът е наречен гроздоберник, защото започва гроздоберът. Имен ден празнуват Кръстьо, Кръстина, Кръстил, Кръстила, Кръстилена, Кръстена, Кръстан, Кръстана.", "date": "2019.09.14", "title": "Християните честват Кръстовден"}
{"url": "https://www.dnevnik.bg/bulgaria/2019/09/14/3961848_zakonov_kazus_sled_izborite_1222_sela_moje_da_niamat/", "text": "След местните избори тази есен 1222 села у нас няма да имат нито кмет, нито кметски наместник. Причината - според новите изборни правила избори за кмет няма да се провеждат в села с население под 350 жители, а не - под 100, както досега, но за да бъде назначен кметски наместник по закон трябва да бъде закрито конкретното кметство. \"Процедурата за закриване на кметството според Закона за административно-териториалното устройство на Република България е много дълга и тромава, заради което общинските съвети не са я започнали. Нашето предложение е кметствата в тези села да не се закриват, но законово да се уреди въпросът с назначаване на кметски наместник. Искаме промени в Закона за местното самоуправление и местната администрация, с които общинските съвети да могат да дадат правомощия на кметовете на общини да назначават кметски наместници в тези населени места\", обяви пред \"Дневник\" изпълнителният директор на Националното сдружение на общините в Република България (НСОРБ) Силвия Георгиева. Подобен казус е имал на предишни избори, когато законодателят е дал възможност на общинските съвети да дадат правомощия на кметовете на общини да назначат кметски наместници в кметствата. Към момента обаче в парламента няма законодателна инициатива за разрешаване на казуса. От ГЕРБ коментираха пред \"Дневник\", че ще се работи по въпроса, а от \"Обединените патриоти\" изразиха мнение, че няма необходимост от законови промени. Според депутати от БСП трябва да се вземат мерки хората селата под 350 души да не останат без административно обслужване.", "date": "2019.09.14", "title": "Законов казус след изборите: 1222 села може да нямат нито кмет, нито кметски наместник"}
{"url": "https://www.dnevnik.bg/evropa/2019/09/14/3962993_zashto_chujdencite_v_germaniia_se_chuvstvat_samotni/", "text": "                         Германските фирми изпитват все по-остра нужда от чужди специалисти. Чужденците обаче трудно се приспособяват към страната и живота в нея, пише \"Ди Велт\". Изданието дава пример с една инженерка от Атина, която работи в научноизследователския отдел на автомобилните заводи на \"Ауди\" в Инголщат. За да опознае отблизо колегите си, в началото тя ги поканила на гости у дома си и сготвила типично гръцки специалитети - никой от тях обаче не се отзовал на поканата ѝ, четем по-нататък в публикацията. Междувременно се убедила, че \"германците трудно приемат и трудно се сприятеляват с други хора\". Чуждите специалисти твърде често изпитват това на гърба си, поради което трудно свикват с условията в Германия - сочат и резултатите от ново изследване \"Expat Insider\" на платформата InterNationes, цитирани в публикацията. По отношение на адаптацията на чуждите работници към германските условия страната е на едва 60-о от общо 64 места. По-зле по този показател са само Южна Корея, Австрия, Дания и Кувейт, като в анкетата са участвали 20 000 души, работещи в чужбина. \"Германците са побъркани на тема правила\" Голяма част от чуждите работници не се чувстват комфортно в Германия. \"Трудно е да се усвои културата им, а германците са просто побъркани на тема спазването на правила, споделя един човек от Малайзия, цитиран в публикацията. Един унгарец добавя, че ако човек не владее немския език, няма никакъв шанс да си създаде контакти. А един мексиканец казва: \"Германците не са открити към непознати и към чужденци. Те често твърдят, че искат да ги интегрират, но в повечето случаи това не се случва.\" Подобни критични констатации не са новост, рисковано е обаче да не се взимат под внимание, защото нуждата от чужди специалисти в Германия е огромна и продължава да расте, посочва \"Ди Велт\". Конкуренцията се изостря и все по-голямо значение за привличането на чужди специалисти придобиват фактори, които са свързани с условията и начина на живот, с местната култура и манталитет. Досега на този аспект не е обръщано достатъчно внимание, ето защо Германия изглежда в очите на чуждите специалисти като \"строга и бюрократична страна\". Огромен шанс за икономиката е, ако се направят повече усилия за подобряване на имиджа, изтъква пред изданието Сабине Меслецки от Индустриалната и търговска камара в Кобленц. \"Улиците и шосетата са в много добро състояние\" Над 50 на сто от чуждите специалисти посочват, че в Германия трудно установяват контакти и трудно си намират приятели, посочва и \"Франкфуртер алгемайне цайтунг\" (ФАЦ). Над 27 на сто описват германците като твърде неприветливи. Чуждите работници имат освен това проблеми с изучаването на езика. Без познания по езика в Германия е невъзможно да се живее добре - в това са убедени 50 на сто, цитира ФАЦ резултати от анкетата. Мнозина се оплакват, че в Германия е много трудно да намерят за децата си места в детските градини и че отношението на обществото към малките деца не е особено радушно. Сред положителните фактори, които привличат чуждите специалисти в Германия, двете издания посочват на първо място политическата стабилност, както и добрата инфраструктура. \"Улиците и шосетата са в много добро състояние, можеш да се придвижваш еднакво добре и с автомобил, и с велосипед\", казва за \"Ди Велт\" гръцката инженерка.", "date": "2019.09.14", "title": "Защо чужденците в Германия се чувстват самотни"}
{"url": "https://www.dnevnik.bg/sport/2019/09/14/3963125_da_prepluvash_chetiri_puti_lamansha/", "text": "За Сара Томас предизвикателствата са начин на живот. 37-годишната американка е водена от страстта към екстремното. Те често я отвеждат до приключения, които включват плуване с часове. Веднъж спечелила борбата с рака на гърдата Томас живее втори живот, който включва високи цели. В полезрението й е да преплува дистанцията на Ламанша четири пъти без да спира, като сумарно разстоянието е малко над 133 км. Досега никой не е успявал да завърши изпитанието, по което поема Томас. Австралийката Клоуи Маккартел е единственият човек, опитал да преплува Ламанша четири пъти без да спира, но се отказа на 101-я километър. Тя остава в историята като един от четирите спортисти, които са преплували три пъти дистанцията на канала. \"Успешното четворно преплуване на Ламанша ще бъде сред най-великите постижения в спортовете за издръжливост\", казва Еван Морисън, съосновател на федерацията по плувни маратони.   Преди година Томас понася удар, след като е диагностицирана с рак на гърдата. Американката спира с плуването, като болестта застрашава бъдещето й в спорта. Докторите дори поставят под въпрос връщането й в най-добра форма. Само две седмици след терапията обаче тя завършва състезание с дължина 10 км, сякаш за да покаже, че нищо не може да я спре. \"Беше твърде болезнено да плувам заради изгарянията. Посъветваха ме, че не е безопасно да плувам поради риск от инфекция\", казва Томас, която държи рекорда за най-дългото самостоятелно плуване в историята с 167 км за 67 часа.  Идеята на Томас за самостоятелно четворно преплуване на Ламанша се ражда през 2012 г. Условията в канала са непредсказуеми, като тя разчита късметът да бъде с нея. Томас вярва, че има всичко необходимо, за да изпълни изпитанието, ако времето позволи. Тя очаква коридор от хубаво време за преди", "date": "2019.09.14", "title": "Да преплуваш четири пъти Ламанша: предизвикателството на Сара Томас"}
{"url": "https://www.dnevnik.bg/sviat/2019/09/14/3963049_kralica_elizabet_si_tursi_pepeliashka_koiato_da_jivee/", "text": "Любителите на приказката на Пепеляшка имат възможност да осъществят фантазиите си – британската кралица търси чистачка, която да живее в  Бъкингамския дворец  или  замъка Уиндзор. Това означава, че назначеният може да живее или с Нейно величество Елизабет Втора в Бъкингам, или близо до херцозите на Съсекс  Хари и Меган , чието имение \"Фрогмор\" се намира в Уиндзор. Според описанието в обявата от кандидата се очаква \"да се грижи за гостите и за обслужването по време на събития\". Кралицата е домакиня на различни събития през цялата година – от градински партита до  държавни банкети  за чужди лидери, които са най-високата дипломатическа чест, с която гостите на Великобритания могат да бъдат удостоени. Според книгата на историка Ейдриън Тинисуд \"Behind the Throne: A Domestic History of the British Royal Household\" живеещите в Бъкингам служители разполагат с фитнес, плувен басейн, игрища за скуош и тенис. Те могат да се включат в хора или читателския клуб.", "date": "2019.09.14", "title": "Кралица Елизабет си търси Пепеляшка"}
{"url": "https://www.dnevnik.bg/hrana_i_napitki/2019/09/14/3961411_riba_ton_s_avokado_oriz_pileshka_koja_praz_luk/", "text": "                         Рибата тон нарежете на кубчета по 1,5 см и овкусете с останалите продукти. Запечете праза на тиган на средна температура, докато омекне и добие златист цвят. Смесете останалите продукти и пасирайте. Мариновайте праз лука в получения винегрет за минимум 8 часа. От жълтъците, гроздовото олио и лимона направете майонеза. Прибавете аншоата с пипера и разбъркайте добре. За оризовия крем сложете в касерол оцета, захарта и солта и загрявайте, докато захарта и солта се разтопят. Измийте и отцедете ориза. Сварете в 1 л вода за около 45 минути, прецедете и пюрирайте в термомикс, като добавите и 30 мл от оцета за суши. Ако кремът е много гъст, добавете и 60 мл от водата от варенето на ориза. Прецедете и сложете в \"биберон\". Кожата на пилето изчистете много добре от мазнината, докато стане почти прозрачна. Печете върху хартия за печене 160 минути на 100°C или докато изсъхне напълно. Натрошете на парчета около 6-7 см и пържете на 180°C. Като извадите, овкусете със солта. Измийте хубаво ориза за пуканки и варете в 250 мл подсолена вода. След като се свари добре, измийте и отцедете. Дехидратирайте на силиконово килимче за 12 часа на 57°C, като зрънцата не трябва да са слепени. Пържете на 180°C за няколко секунди, докато се надуе, но без да потъмнява. Сложете на кухненска хартия, за да попие мазнината. Изчистете авокадото и направете на крем с пасатор, като овкусите с лимона и солта. Минете през фина цедка, ако е необходимо. Яйцето от пъдпъдък измийте и гответе 40 минути във водна баня на 63,5°C. След това отделете жълтък и белтък. В чиния сложете 20 г от оризовия крем. Върху него рибата тон така, че да го покрие. Праза нарежете на три равни части. Махнете най-горната кафява част, както и сърцевината, и напълнете получената дупка с майонезата от аншоа. Изстискайте 10 г от авокадо крема на няколко места с пош. Поръсете с щипка от оризовите пуканки и сложете три парчета чипс от пилешка кожа, а най-отгоре – жълтъка. Декорирайте с кълнове от грах и кресон. 100 г пресен тон 2 мл лимонов фреш 2 мл сусамово олио 2 мл соев сос лайт 40 г праз 30 г оризов оцет 90 г гроздово олио 8 г захар 4 г соев сос 1 г дижонска горчица сол и пипер кожата от 1 пиле олио за пържене малдонска сол 20 г жълтък 100 г гроздово олио 30 г филе от аншоа наситнено фреш от лимон на вкус пипер на вкус 50 г японски ориз за суши сол 60 г японски ориз за суши 100 мл оризов оцет 70 г захар 20 г сол 1 авокадо 15 мл лимонов фреш сол 1 яйце от пъдпъдък", "date": "2019.09.14", "title": "Риба тон с авокадо"}
{"url": "https://www.dnevnik.bg/sport/2019/09/14/3963135_poslanieto_na_sinyoto_momiche_koeto_obichashe_futbola/", "text": "Синьото момиче - така наричаха Сахар Ходаяри заради любовта ѝ към футбола и по-специално към \"Естеглал\". Преди дни 29-годишната иранка почина от тежки изгаряния, след като се самозапали пред съда в Техеран. С цената на живота си тя отправи силно послание към света заради забраната жени да посещават футболни срещи в Иран. Ходаяри привлече вниманието на медиите преди около половин година, когато, преоблечена като мъж, опита да прескочи ограничението. Тя искала да влезе на двубоя между любимия ѝ \"Естеглал\" срещу \"Ал Аин\" от ОАЕ. Охранителите разпознали, че е жена и тя била изпратена в Шахр-е Рей - затвор, който е бивша ферма за пилета, и в който при лоши хигиенни условия са задържани стотици жени с различни обвинения, пише правозащитната организация \"Амнести\". След два дни Ходаяри била освободена. В началото на септември тя се запалила пред съда, когато разбрала, че присъдата ѝ е шест месеца затвор. Мечтата на Синьото момиче Случаят предизвика огромно внимание в света на футбола и постави Иран под натиск. Темата за допускането на жени до футболни срещи в страната отново се върна на дневен ред. \"ФИФА изказва съболезнования на семействата и приятелите на Сахар и повтаря призивите си към иранските власти да осигурят свобода и безопасност на всяка жена, въвлечена в тази борба за край на забраната за жени на стадионите в Иран\", заяви международната федерация в изявление.      Преди почти година в Иран имаше историческо събитие -  за пръв път от 1979 г. жени бяха допуснати на мач . Това стана на приятелския мач на националния отбор срещу Боливия на стадион \"Азади\". Месец по-късно  ФИФА беше поставена под натиск да даде срокове пред Иран , в които страната да позволи на жени да посещават мачове. Време за промяна \"Нейната смърт (на Ходаяри) не бива да е напразна. Тя трябва да вдъхнови промени в Иран, за да се избегнат бъдещи трагедии\", се казва в изявление на \"Амнести\". Организацията посочва, че Иран е единствената страна в света, забраняваща на жените да посещават мачове. \"Това е трагедия, която не може да продължава повече. ФИФА, време е да действате и да не мълчите. Трябва да помогнем на жените в Иран срещу половия апартейд. Става дума за човешките права\", призова състезателката на шведския национален отбор Косовари Аслани. Някои водещи клубове също обърнаха внимание на темата. Италианският \"Рома\" дори смени в синьо цвета на емблемата си в един от профилите си в \"Туитър\" в знак на почит към Ходаяри. \"Смисълът на тази красива игра е да ни обединява, е не да ни разделя. Сега е времето на всички в Иран да бъде позволено да се наслаждават на футболните мачове заедно\", заявиха от \"Рома\". В същия стил е и посланието на германския \"Фортуна\" (Дюселдорф). \"Всички сме равни\", посочват от клуба.      ", "date": "2019.09.14", "title": "Посланието на Синьото момиче, което се осмели да мечтае за футбол"}
{"url": "https://www.dnevnik.bg/v_pamet/2019/09/14/3963284_pochina_ungarskiiat_pisatel_i_disident_po_vreme_na/", "text": "На 86-годишна възраст почина унгарският писател и социолог Дьорд Конрад - водеща фигура в дисидентското движение в Унгария по време на комунистическия режим, предаде БТА. Конрад е роден в Дебрецен през 1933 г. Завършил е университета в Будапеща през 1956 г. През същата година участва в Унгарското въстание. Автор е на романите \"Тежък ден\" (A látogató, 1969), \"Съучастникът\" ( A cinkos, 1982), \"Бал в градината\" (Kerti mulatság, 1989). Между 1976 и 1989 г. властите в Унгария налагат забрана за публикуване на произведенията му. Носител е на редица международни отличия, между които Хердерова награда (1983 г.) През 2017 г. той се противопостави на затварянето на Централноевропейския университет в Будапеща и в отворено писмо нарече министър-председателя Виктор Орбан \"най-вредния политик\" като го призова да се пенсионира, за да се радва \"на собственото си малко стадионче и водещото към него детско влакче и да рита сам топката в празната врата\". Пред януари тази година Конрад постави подписа си наред с Йън Макюън, Светлана Алексиевич, Орхан Памук, Марио Варгас Льоса и други европейски интелектуалци под  манифест,  с който предупреди европейските политици, че набиращият популярност популизъм вещае \"нова криза на европейската идентичност, готова да унищожи всичко, което представлява величието, честта и просперитета на нашите общества\".", "date": "2019.09.14", "title": "Почина унгарският писател и дисидент по време на комунизма Дьорд Конрад"}
{"url": "https://www.dnevnik.bg/evropa/zemedelie/2019/09/14/3963182_v_es_zapochva_grajdanska_iniciativa_za_zashtita_na/", "text": "Европейската комисия официално регистрирана внесена гражданска инициатива за защита на пчелите на фона на сигналите за натравянето им през последните години заради ползвани в интензивното земеделие препарати за растителна защита. Инициативата \"Спасете пчелите и земеделските стопани! Щадящо пчелите селско стопанство за здравословна околна среда\" идва от Германия, където при необходимите 72 хил. подписа само в провинция Бавария бяха събрани рекордните 1.7 млн. Гражданската инициатива за спасяването на пчелите настоява ЕК да предложи законодателни промени, с които да се премахне използването на синтетичните пестициди до 2035 г., както и за възстановяване на биологичното разнообразие и подкрепа на фермерите в процеса на прехода. Това трябва да стане постепенно: до 2030 г. да се ограничаване на синтетичните пестициди, ползвани в земеделието, като се започне от най-опасните за пчеларството, а в срок до 2035 г.- да се стигне до пълна забрана за ползването им. От 30 септември започва да тече едногодишен срок, в който организаторите на гражданската инициатива трябва да съберат необходимите подписи- минимум 1 млн. такива от поне 7 държави-членки. В случай, че това се случи, ЕК ще бъде задължена да разгледа възможностите за законодателни промени- да предложи такива или да ги отхвърли мотивирано. Отравянето на пчелите през последните години се превърна в доста дискутирана тема в публичното пространство, включително и в България. През тази година редица пчеларски сдружения съобщиха за висока смъртност на пчелите в следствие на масово пръскане с препарати за растителна защита без да е спазен режима за уведомление.", "date": "2019.09.14", "title": "В ЕС започва гражданска инициатива за защита на пчелите"}
{"url": "https://www.dnevnik.bg/sviat/2019/09/14/3962253_shvatkata_na_sasht_i_kitai_promenia_sveta/", "text": "Дълга търговска война - слаб Китай.\" От тези пет думи може да се сглоби посланието, което американският президент Доналд Тръмп отправя към избирателите и света, откакто за пръв път наложи наказателни мита. В света, в който е роден и израснал и в който баща му е натрупал богатството си, държавният глава би бил напълно прав. Но този свят отдавна е в миналото. Днес губят почти всички и плахите отстъпки и на двете страни показват, че те разбират това. \"Дневник\" обобщава какво се случи дотук в търговската война, за кого тя е проблем и за кого не е. В този списък разделената в мнението за Тръмп Европа не е сред първите. Какво е търговска война На теория облагането на вносни стоки с мита би трябвало да оскъпи тези продукти за крайния потребител и той да е по-склонен да предпочете произведени в държавата му. Това би трябвало да носи ползи на местната икономика и да създава проблеми за внасящата, макар на практика невинаги да е вярно. В момента двете най-големи икономики - САЩ и Китай - се облагат взаимно с мита, а ползите за икономиките им (и за световната) не се очаква да са добри. След почти година и половина взаимно наложените мита са върху стоки за стотици милиарди. Тръмп постоянно атакува Китай за разрасналия се десетки пъти за 30 години търговски дефицит. За САЩ и вносът, и износът към Китай са едва по няколко десетки милиарда през 80-те години. През 2018 г. вносът е над 550 млрд. долара, износът - около 130 млрд. Китай изнася с 419 млрд. повече, отколкото внася. От средата на октомври митата за стоки за 250 млрд. долара ще се увеличат от 25% на 30%. За друти стоки на стойност общо 300 млрд. долара са в сила мита за 15% - от септември са в сила 15-процентни за част от тях, други ще са в сила от 15 декември. На практика ще бъде засегнат целият китайски износ за САЩ, ако всички планирани мита влязат в сила от октомври до декември - от технологични стоки до месо и музикални инструменти. Пекин отговори с 10-процентни мита върху стоки за 60 млрд. долара, 5-процентни на същата стойност и други 25-процентни върху американски внос на същата стойност 60 млрд. Последният списък за пръв път включи и петрол от САЩ (5-процентна допълнителна тарифа). За декември се готвеха нови 25-процентови мита върху американски коли, но е възможно те да не бъдат въведени. Кой започна първи Тръмп. Обвинявайки Китай в кражба на интелектуална собственост и работни места и нелоялни търговски практики, той обеща действия срещу Пекин още в предизборната си кампания. В първите месеци на мандата си, през пролетта на 2017 г., той договори с китайския си колега Си Цзинпин да разработи план за търговски преговори, но започналите антидъмпингови разследвания срещу Китай и други държави (довели до повишени мита за целия внос на няколко стоки, като алуминий и стомана) провалиха това. След това размяната на мита започна през март 2018 г, като сумите все повече нарастваха. Китай отговаряше след почти всяка американска мярка. Опити за примирие имаше и през декември, на срещата на върха на Г-20 в Буенос Айрес, когато двамата президенти се договориха за тримесечна \"пауза\", за да дадат време за преговори. През пролетта \"изстрелите\" обаче продължиха. През юни, на следващата среща на Г-20 в Осака, бе договорено ново примирие, но Тръмп бързо отправи обвинения съм Си, че не изпълнява обещанията си. През юли нов кръг преговори в Шанхай бяха обявени за неуспешни и след завръщането на министъра на финансите и търговския представител на САЩ от Китай Тръмп нападна Пекин и обяви нови мита, които трябваше да бъдат наложени този месец. За Вашингтон Пекин нарушава обещанията си да купува повече дадени американски продукти (като 20 млн. тона соя, от които са купени 10) и да промени законите си, за да осъществи икономически реформи. За Пекин американските мита са \"варварски и заслужават ответна реакция. Освен те да бъдат премахнати, Китай иска да бъде намален мащабът на покупките, които САЩ очакват от Китай, за да бъде намален търговският дисбаланс, и да бъде разхлабена примката около технологичния гигант \"Хуауей\". Междувременно Тръмп обвърза решаването на търговския спор с \"хуманното\" отношение към протестиращите в Хонконг. От китайска страна бяха прекрачени други бариери - след като  Пекин неочаквано остави курса на юана  да се срине, получи от Вашингтон обозначение като \"валутен манипулатор\". Опасни заплахи Преди разпада на преговорите имаше напредък - за пръв път стана дума за задължителните \"технологични трансфери\" от чужди компании към китайските им партньори. В киберпрестъпленията, земеделието и други въпроса също има напредък според американски представители, цитирани от \"Ройтерс\". Ръка за ръка с пробивите обаче вървят и заплахи от нови мерки. Тръмп иска американските компании да изнесат производството си от Китай и макар те да не го правят, част от китайската им инфраструктура вече се мести към други страни. Китай готви собствен списък с чужди компании, които вредят на китайските. Друга възможност е Пекин да ограничи доставките на редки земни метали до САЩ. По-голямата част от тях се произвеждат в Китай и са крайно необходим компонент на редица високотехнологични потребителски стоки. Взаимни остъпки дадоха надежда  за смекчаване на позициите, но експертите не са единодушни дали действително ще се стигне до него. Какво носят митата на САЩ  Тръмп настоява, че всички щети от митата са за Китай. Американските търговци и производители, както и немалка част от света, не са съгласни. Силно засегнат е бизнесът, който може да избере да не прехвърля тежестта на митата към крайните потребители. Фермерите, които загубиха част от пазара за продукцията си,  са особено силно засегнати и не скриват това . Тръмп обещава, че с парите, събрани от митата (според негови оценки - 100 млрд. долара) САЩ ще купят земеделски продукти и ще ги изпратят на \"бедни и гладуващи държави\" за \"хуманитарни помощи.\" Проучване на Федералния резерв показва, че  американската икономика може да загуби 200 млрд. долара  до 2020 г., а глобалните щети може да достигнат 1% от годишния БВП (850 млрд. долара) само за тримесечието до края на годината.      Според  \"Мудис аналитикс\"  търговската война може до момента (докладът е от септември) е струвала 300 хил. работни места и, ако сегашните тенденции се запазят, те ще са общо 900 хил. Сами по себе си мерките ан Вашингтон и Пекин не са достатъчни за американска или глобална рецесия, но в комбинация с други фактори - и с ескалация на войната - могат да доведат до това. При това целта за \"балансиране\" на двустранната търговия не е постигната - някои експерти  отбелязват , че в китайския износ на САЩ има леко повишение, а вносът на американски продукти е намалял с 33 млрд. долара от юли 2018 (когато бяха наложени първите мита) до края на тази година. Все още не е постигната и другата цел - технологично надмощие в битката за изграждане на мобилните мрежи от пето поколение (5G). САЩ на практика забраниха на американски компании да работят с \"Хуауей\", а китайският гитант бива изтласкван от американския пазар, но Европа, Русия и други продължават да правят бизнес с него и той работи или кандидатства за изграждане на 5G инфраструктура в редица държави. Другите губещи Властите в Пекин признават натиска върху икономиката, оказван от търговската война. След като повечето икономически индикатори показаха забавяне, проучване на \"Блумбърг\" посочи миналия месец, че растежът на Китай ще се забави в резултат от мерките до под 6% от БВП на годишна основа - за пръв път от 1990 г. Ефектът само от въведените само през септември тарифи биха изтрили половин процент от БВП (спрямо предходната година). В опит да овладеят щетите китайските власти намаляват тарифите за Европа и Япония.  Забавянето  на китайския внос и спадът в търсенето обаче са проблем и за Европа, и азиатския съсед. Евросъюзът е особено засегнат сред \"третите страни\" според  доклад на Атлантическия съвет , публикуван миналия месец. Износът от ЕС е на стойност 40% от икономиката му и този дял се увеличава (при САЩ делът е около 12% от БВП). Ако най-големите търговски партньори на съюза търгуват все по-малко, стимулите, които обяви Европейската централна банка, може и да не помогнат. Най-големият проблем е за Германия, която изнася продукция на стойност колкото американската. САЩ са и най-големият износен пазар на страната, а износът за Китай сее увеличил 10 пъти за 20 години. От износа  зависи всяко четвърто работно място  на най-голямата европейска икономика, припомня Атлантическият съвет. Докладът изтъква още една причина за тревога: \"странични\" маневри на Тръмп като тарифи за европейската автоиндустрия също биха се отразили зле на икономиките и от двете страни на океана. Китай може да пренасочи част от вноса си към Япония, но азиатската страна  изнася по-малко за континенталния си съсед  заради икономическото му забавяне. На някои японски компании се наложи да преместят производство, за да избегнат ефекта на митата, избирайки съседи като Тайланд, отбелязва обществената телевизия NHK. Кой печели Търговската война не е проблем за всички.  често е посочван като печеливша страна. Някои компании се преместиха (или изнесоха част от производството си) там за заобикаляне на митата. \"Виетнам спечели търговската война\", отбеляза \"Блумбърг\" , макар освен инвестициите да се увеличи и износът за САЩ. Икономиката ѝ ще отбележи растеж от 7% тази година, а износът за САЩ се очаква да е 26% от БВП, но това създава сериозен търговски дефицит за Вашингтон (40 млрд. долара за миналата година. Ханой може да се окаже на прицел, както бе Китай).  постепенно се превръща в глобален производствен център. Близостта със САЩ, свързаността на икономиките и постепенното уеднаквяване на бизнес културите (не на последно място фактът, че 36 млн. американци са от мексикански произход) подпомагат процеса - страната запълва част от празнините. Търговските споразумения с 50 страни и ниските разходи на труд също помагат. Си Ен Би Си  цитира  инвестиционната банка \"Номура\", според която само между април 2018 и август 2019 г. са отворили врати 6 нови завода - от електрониката до автоиндустрията. В добри позиции са и други като Индонезия, Малайзия и Тайланд. Светът не е същият Краткосрочните икономически последици като забавяне (и допусканата от някои рецесия) или завръщане към протекционизма вървят ръка за ръка и с други. Глобалният бизнес свят сега се пренастройва за отделянето на САЩ и Китай след години икономическа взаимна зависимост, отбеляза тази седмица  сп. \"Нешънъл интерест\" . \"Това ще повлияе практически на всяка страна, където глобалният бизнес е активен,\" пише изданието. Промяна в снабдителните вериги и очакванията за печалба ще предопределят начина, по който компаниите назначават и управляват разходите си. Така търговските войни ще допринесат за свят с по-голям риск, по-голяма несигурност и по-слаб икономически растеж. Списанието отбелязва, че възходът на Китай вероятно е най-значимият процес от край на Втората световна война и това предизвиква западната система на търговия, финансови пазари и геополитика. Отвъд реториката на Г-7 (индустриализираните страни) и Г-20 (водещите икономики) светът вече Г-2 - САЩ и Китай - и всички останали трябва да избират страна. Така по-големият въпрос зад търговската война се оказа: може ли Тръмп да овладее този възход, без да обърне с главата надолу световната икономика?", "date": "2019.09.14", "title": "Схватката на САЩ и Китай променя света"}
{"url": "https://www.dnevnik.bg/detski_dnevnik/2019/09/14/3963288_srednata_uchitelska_zaplata_shte_e_s_20_nad_srednata/", "text": "До 2021 г. средната брутна учителска заплата ще достигне 1750-1800 лв. като целта на управляващите е да я поддържат с около 20% над средната за страната. Това съобщи в интервю за радио \"Дарик\" министърът на образованието Красимир Вълчев. Преди дни на пресконференция той обеща догодина заплатите на учителите да достигнат 1500 лв. В момента средната учителска заплата е 1300 лв. По думите на министъра в някои региони и сега учителската заплата е над средната, но в други, като София например, изостава. \"Ако искаме децата ни да бъдат обучавани от креативни и мотивирани учители, ако искаме да имаме добри специалисти във всички други области, трябва да плащаме за това,\" каза Вълчев. \"Сега си плащаме данъка, че предишни години пестяхме от учителските заплати\", добави той. Крайната цел е да се насърчат отличните ученици да продължават обучението си в педагогически специалности и да стават учители. Сега от 5000 отличници едва 122 се записват в педагогически специалности, каза Вълчев. През следващата година ръстът на парите за заплати в бюджета ще бъде 360 млн. лева, а през 2021 г. - 720 млн. лв. В отговор на въпрос за изоставането на заплатите на университетските преподаватели спрямо учителите, министърът отговори, че учителите имат над два пъти по-голям норматив часове, а освен това университетската автономия позволява да се дават ниски заплати на младите преподаватели, а хората с дълъг стаж и научни титли да получават по-високи възнаграждения.", "date": "2019.09.14", "title": "Средната учителска заплата ще е с 20% над средната за страната"}
{"url": "https://www.dnevnik.bg/sviat/2019/09/14/3963052_pluhovete_obichat_da_igraiat_na_krienica_s_horata/", "text": "На плъховете им харесва да бъдат откривани от хора и с радост се крият отново, за да продължи играта. Това твърдят изследователи в Германия, наблюдавали поведението на такива животни в малка стая, пълна с кутии, разказва  \"Гардиън\" . \"Следващият път, когато видите плъх, който бърза да се скрие, помислете: може просто да иска да си поиграе на криеница,\" пише вестникът. Според учените животните дори нямали нужда от храна, за да бъдат стимулирани да се крият. Екипът описва наблюденията си в моментите, когато плъхове намирали хора. Записани са \"радостни подскоци и ултразвуков кикот\", които досегашни изследвания описват като признаци на радост. Изследвани са електрически сигнали от 180 неврона в част от мозъка, свързана с научаването. Игра с кутии Изследването в списание  \"Сайънс\"  разказва, че учените на практика играли на криеница с плъхове в стаята с размер 30 кв. м. За една до две седмици плъховете разбрали, че началото на игра в затворена кутия, която се отваря дистанционно, изисква от тях да търсят криещи се, а ако играта започва с отворена кутия, те трябва да се крият. Бързо започнали да развиват \"стратегии за напреднали\", да посещават отново предишни скривалища на хората или сами да се крият в непрозрачни кутии. Били доловени и \"намеци\" за способността на гризачите да си представят чужда перспектива, обяснява пиблукавана в \"Сайънс\"  статия , анонсираща изследването. Когато били намирани от хората, те \"игриво\" се скривали отново, като понякога повтаряли процеса няколко пъти и така показвали, че искат да удължат играта и да отложат наградата. Особена награда В хода на експеримента наградата не била вода или храна - а \"физически контакт\". \"Преследват ръцете ни, гъделичкаме ги... малко е както когато играете с малки котенца или кученца,\" обяснява изследователят Константин Хартман от Хумболтовия университет в Берлин, съавтор на изследването. \"Когато работите много с плъхове през годините, виждате колко са интелигентни тези животни и колко социални,\" продължава той. За младите бозайници игратае важна от конгитивното развитие, а заради еволюционната близост до хората плъховете са идеален модел за изучаване на мозъчната активност при хората. Идеята дошла от видеоклипове в \"Ютюб\" (като вградения), на които собственици на домашни любимци показват игра с тях.", "date": "2019.09.14", "title": "Плъховете обичат да се крият от хората (и да ги намират)"}
{"url": "https://www.dnevnik.bg/bulgaria/2019/09/14/3963306_protest_sreshtu_obgaziavaneto_na_ruse_blokira/", "text": "Протестен автопоход с искане за чист въздух в Русе блокира движението на кръговото кръстовище в района на ГКПП \"Дунав мост\", като се образуваха дълги опашки от превозни средства. Протестиращите бяха с маски на лицата и носеха транспаранти с надписи \"Стоп на обгазяването на Русе!\", \"Русе иска да диша!\", \"Мръсният въздух ни убива!\" и \"Тровите бъдещето на България - нашите деца\". Те скандираха \"Чист въздух\" и \"Оставка\". Протестиращите отправиха искания към отговорните за чистотата на въздуха институции, които да бъдат приведени в действие незабавно - всички заводи да бъдат отново ревизирани - да не пестят от пречиствателни инсталации, да има строг контрол и при установяване на замърсяване да се предприема спиране на съответното производство, да се поставят електронни табла за постоянен мониторинг на въздуха, общината да мие ежеседмично улиците в града и междублоковите пространства, да бъдат взети мерки срещу замърсяването на въздуха от битово отопление на твърдо гориво. \"Протестът е за пореден път. Ние дишаме отрови от производството, което е около Русе. Крайно време е това да спре и институциите да си свършат работата\", каза един от организаторите на протеста Галичка Николова. Според Десислава Великова са нужни адекватни мерки и разумни решения, за да се спре замърсяването на въздуха - трябва всички хора да са съпричастни към проблема../БТА", "date": "2019.09.14", "title": "Протест срещу обгазяването на Русе блокира Дунав-мост"}
{"url": "https://www.dnevnik.bg/bulgaria/2019/09/14/3963308_tir_natovaren_s_masla_se_zapali_na_magistrala_marica/", "text": "Тежкотоварен камион с варели с масло и опаковки смазочни спрейове се запали след авария на километър 61 от магистрала \"Марица\" до Харманли в посока Свиленград, съобщиха от областната противопожарна служба в Хасково за БТА. Инцидентът е станал около 10 часа сутринта. Камионът с турска регистрация първо е спукал гума, след като превозваните леснозапалими химикали са лумнали и пламъците бързо са обхванали товарния отсек, като са се прехвърлили и върху сухи треви край пътя. На място са били изпратени 6 пожарни коли, уточниха пожарникари пред БТА. Временно е затворена посоката за движение на магистралата към Свиленград до окончателното обработване на мястото на произшествието и изтеглянето на изгорелия камион.", "date": "2019.09.14", "title": "Тир, натоварен с масла, се запали на магистрала \"Марица\""}
{"url": "https://www.dnevnik.bg/analizi/2019/09/13/3963178_zashto_silviia_velikova_kakvo_se_sluchva_v_bnr/", "text": "                         Силвия Великова не е сама. Може да не сме много ние, журналистите, но трудно ще запушат устите ни. Коя е Силвия? Журналист от обществената медия БНР, която за няколко часа вчера беше свалена от ефир и на която беше отнет ресорът \"Правосъдие\". Ресор, който тя отразява и за който более повече от 10 години. Мотивът бе следният: \"Длъжностната ѝ характеристика не позволява\". По длъжностна характеристика била старши редактор и не можела да води, нито да е репортер. На това му се казва \"гонка по устав\". До вечерта ръководството на националното радио се поправи. Връща ресора, но добавя втори човек - за да осигурява плурализма (!!!) при отразяване на състоянието и събитията, свързани със съдебната система, а Великова отново ще води от другата седмица. В петък (13.09.) радиото не излъчваше от 6 до 11 часа заради \"техническа профилактика на предавателите на програма \"Хоризонт\"\". Програмата можеше да бъде слушана само онлайн и с друга водеща - мястото на Великова, която по график трябваше да води предаването \"Преди всички\", бе заето от Диана Дончева. Нещо подобно се е случвало и преди - през 2001 година, когато репортерите и редакторите на програма \"Хоризонт\" обявиха гражданско неподчинение, а шефовете на БНР заглушиха програмата и започнаха излъчване на същите честоти, но от студио на програма \"Христо Ботев\". Причината - уволненията на водещите журналисти от \"Хоризонт\" Лили Маринкова и Петър Волгин. Тогава протестиращите, сред които и Великова, която оглавяваше щаба на протеста, обявиха, че новото ръководство (Александър Бръзицов и сие) иска да наложи \"послушание и посредственост в ефира\". Такива опити, а и такъв отпор, имаше впрочем и през 1996 година, и с по-малък интензитет през годините. БНР не е БНТ. Журналистите от националното радио имат своята история на битки - заради опити за погазване на свободата на словото и в защита на колеги, независимо от техните политически убеждения. Отстраняването на Великова вчера също предизвика съпротива. В декларация до ръководството журналисти от БНР изразиха \"недоумение и категорично несъгласие от налагането на необясними и нерегламентирани управленски модели в програма \"Хоризонт\", загриженост, че се хвърля сянка - върху професионализма на БНР, и върху България - по отношение на медийната свобода\". \"Настояваме за преразглеждане на решението (...) за свалянето от ефир на Силвия Великова, която е и носител на множество награди за журналистика. Противното би означавало, че в БНР вече има цензура\", завършва декларацията. А преди още да бъде обявена \"профилактиката\", журналисти като Спас Крайнин, участвали в подготовката на предаването на Великова, отказаха да работят с друг водещ. Днес се проведе и протест на журналисти пред БНР. Макар и без подписка, този път голям брой журналисти от различни медии успяха да се обединят в социалните мрежи в необходимостта да бъде защитен колега и срещу подобни посегателства. Вероятно този отпор е уплашил поръчителите, които явно са изнервени. Известна е непримиримостта на Великова и неудобните ѝ въпроси към блюстителите на реда и законността. Освен че е научила за свалянето си от ефир в деня преди предаването, тя е била спряна и от отразяването на събитие от ресора - става дума за поредния протест срещу единствената кандидатура за главен прокурор, тази на Иван Гешев. Мотивираното с \"плурализъм\" решение на ръководството да назначи втори човек, който заедно с нея да отразява случващото се в българското правосъдие, означава, че например острите въпроси към прокуратурата ще се чуват значително по-рядко - в директен контакт и в ефир. Вероятно това обяснява защо в профила си във \"Фейсбу\"к Силвия Великова написа: \"Развръзката изглежда успех, но за съжаление - дори и в личен план, не е повод за ликуване\". Наред с това Великова заяви, че е впечатлена от подкрепата - и е убедена, \"че е подкрепа за това БНР да продължи да бъде най-свободната медия. А тя е такава, защото през годините десетки журналисти са отстоявали това... на всяка цена\". Така е. А мнозина шефове на БНР са си отивали безславно, докато гласовете на \"Хоризонт\" продължаваха да звучат в ефир. Бившият спортен журналист Светослав Костов е генерален директор на радиото от около 70 дни, но свалянето и възстановяването на Великова в ефир в рамките на няколко часа ще му държи влага до края на мандата. Един упорит слух обаче броди - как управляващите подготвят за догодина реализацията на плана, който така и не успяха да осъществят при първото правителство на Бойко Борисов: обединение на БНР и БНТ под обща шапка. Идеята бе периодично реанимирана и през 2013-та, и през 2015-та, обикновено преди или в края на мандата на шефовете на двете държавни медии. Съпротивата срещу подобно сливане винаги е била най-силна именно в БНР. В първия мандат на ГЕРБ то бе дори законодателно оформено чрез подготвени промени в Закона за радио и телевизия, които обаче бяха спрени от премиера. Стигне ли се до реализация обаче, в държава като България това означава не реформи с цел да имаме по-качествени обществени медии, а съкращения. И по местен обичай послушните, папкащите и всички \"гаранти на плурализма\" - такъв, какъвто го разбират управляващите, ще останат по местата си. Затова журналист, на когото са посегнали, не бива да е сам. Let it be*.", "date": "2019.09.14", "title": "Защо Силвия Великова? Какво се случва в БНР?"}
{"url": "https://www.dnevnik.bg/kultura/2019/09/14/3953833_otkus_ot_potuvane_v_murtvo_more_na_antoniia_apostolova/", "text": "                         Разказите в сборника на Антония Апостолова \"Потъване в мъртво море\" са обединени от общата тема за човешките загуби и щети – истински или въображаеми, несъзнавани или подценявани, неизбежни или твърде закъснели. Това са истории за вратите, през които преминаваме и които се затварят след нас, най-голямата от които – на смъртта, но същевременно и за спасителната светлина, която прозира през всички наши разкъсвания и пукнатини. Авторът ни отвежда в България, Гърция и Израел, за да ни разкаже съдбите на героите си с ярка поетична образност, меланхоличен ритъм и завладяваща атмосфера. Героите са различни по вид, възраст и взаимоотношения двойки – фатално влюбени едно в друго деца, опасно неразличими близначки, разделени себични родители, партньори, загубили другия, двойки с твърде голяма разлика, семейства, преодолели измяната или преоткрили красотата на белезите, което ни нанася времето. В този смисъл това са истории за човешката ентропия. С психологическа проницателност и внимание към детайла Антония Апостолова разказва за потъването, което се случва с всеки от нас, но което преживяваме и осмисляме сами за себе си. За историите в сборника Йорданка Белева пише: \"В тези разкази има много сол. Не като овкусител, а като консервант: потъването в загубите е трайно. И не страници разлистваш, а солни мини – дълбочината придърпва в едновременност от неудържим поетичен език и зрялата словесност на майстор-разказвач. Затова не приемам тази книга като дебютна. По-лесно ми е да повярвам, че Антония Апостолова не е издала първите си няколко ръкописа, за да се появи между тези корици автоантологията на нейните талант и ерудиция.\" Още мнения за книгата: Марин Бодаков: \"Антония Апостолова пренася изящното изкуство на човешката двойка в изоставени от литературата днес територии. В нейната книга самият разказ отново е изящно изкуство. А авторката е твърде прозорлива: в нейните истории пробягват ледените пламъчета на променливата близост. Ожесточените поетически мигове на \"Потъване в мъртво море\" сочат всички неосъществени възможности и пред героите на Антония, и пред самите нас.\" Силвия Чолева: \"Разкази с психологическа дълбочина, нюанси и чувствителност към детайла, с езиково богатство и стилистично разточителство. Антония Апостолова разгръща необичайно сюжетите, има усет за добър финал и пише с увереност и размах. \"Потъване в мъртво море\" е успешният ѝ дебют в прозата.\" Керана Ангелова: \"С излизането на бял свят на сборника \"Потъване в мъртво море\" в българската литература се появява изключително интересен разказвач. Ще оценят тази поява читатели, които разбират какво писателско умение се изисква да преобразяваш структурата на разказа, както и обема му, в ново пространство и то да има далечни хоризонти, без да излиза от рамките на дефинираното за жанра. Макар да е нарисувана картината на ограничен отрязък от време, читателят добива представа за бъдещите отношения на героите мъж и жена. (Понеже във всяка история има един мъж и една жена в различни взаимоотношения и на различна възраст). Във всички истории темата е смъртта или загубата, равносметката, човешките щети и това обединява разказите интонационно и психологически, като по някакъв начин ги свързва в общо повествование. Езикът на Антония Апостолова е език на поет и прозаик едновременно и тази възможност го извайва образен, гъвкав и свеж. Езикът на един интелигентен писател, който в своя белетристичен дебют прави сериозна заявка за бъдещи литературни постижения.\" Такъв ли е бил? Нима самите те някога можеха да си кажат нещо просто ей така – без да раздърпат дрехите си, без любовни ритници и озъбено в скоби хилене? Спомни си как като идваха навремето със състуденти, веднъж заведе едно момиче на \"нощно къпане\". Помнеше даже коя песен дънеше от касетофона им в една от беседките, където се бяха разположили, когато предложи да тръгнат. Изобщо \"дъня\" беше толкова по-симпатична дума от сегашната \"тупца–тупца\" музика долу. Тогава \"Машина\"1 пееха \"Ахувати\" и момичето прояви ненадеен ентусиазъм пред този музикален намек – не толкова защото го харесваше, а сигурно просто да види какво ще стане. Тръгна след него боса, заливайки се от смях. Но когато стигнаха, тъмнината беше космическа. Покрай плажа нямаше толкова лампи както сега. Тя се разколеба, смехът й се отрезви, помоли го да се връщат или само да поседят на брега, но той почувства, че вече няма как да се откаже. Стъпи в непрогледната слуз, обзет от набожен страх, все едно вършеше приношение, и само звездите горе – заковани от Бог да удържат небето му – указваха кой е небесният и кой земният мрак. Очите му бързо привикваха към тяхното едро, изпъкнало великолепие, докато той лежеше в нищото вселенски сам, непотъващ, неуязвим за гравитацията – а значи и за пропадането – и край него мълчеше непредставимата Юдейска пустиня, същата от сътворението на света преди пет хиляди години. Неочаквано той се изпълни със солено съжаление към нея. Към Мати с ужасното, старомодно име, несвикнала с очите им, напълно сама на шезлонга си, погрешка озовала се в пустошта им. Пустошта преди, а не тази, която настъпваше след кипежа и плоденето на живота. A може би (най-сетне си позволи това подозрение) как беше наистина – онзи стар като света капан на младостта, който уж отдавна бяха надрастнали: правя се, че не те виждам точно защото си най-забележимата? Съмнението се надигна, враждебно и близко като йорданския бряг с човешките си светлинки отсреща. И той изведнъж осъзна, че заплахата е вече тук, по протежение на морската граница. Всичко, което виждаше, бяха пешки от строяваща се войска: добре осветената й глава не помръдваше, но погледът й непрекъснато търсеше Бутрос, а зад момчето, маскиран като забравено плажно четиво, лежеше романът за другото момче, който тя му беше подарила. От време на време Бутрос слагаше ръка върху книгата, сякаш да се увери, че не се е повредила и ей сега, още малко да изтърпи онова момиче, най-сетне щеше да се усамоти с продължението на историята. Също като на кино, когато не можеш повече да търпиш и тичаш до тоалетната, за да се върнеш точно след изпуснатата в тези проклети секунди целувка, той се върна на бегом с болка в зле изпразнения мехур и от своята наблюдателница установи, че тя и момчето вече бяха заедно. Стояха един до друг, облегнати на оградата край басейна, с гръб към него и останалите. Бутрос – с книгата в ръка, тя – повдигнала крак на решетката. Бяха му обърнали гръб. И вече не можеше да види нито лицата им, нито дали разговаряха. Те гледаха нататък, към осветените долу палми и мрака зад тях, подпрян на отсрещния бряг. Враждебен, човешки свят, чиято вечерна въздишка беше съблякла коляното й от купената следобед рокля. Оттук приличаха на еднакви по размер фигурки, изрязани от носталгична картичка и залепени върху абсурдния фон на това място. Той влезе в стаята и затвори вратата. Спря разсейващия брътвеж на климатика. Макар и разредена, ясно чувстваше онази дънна миризма на кал, която трябваше да подмлади кожата й и да й върне влагата. Влагата винаги значеше младост, сухотата – обратното. После видя халата й, провесен на закачалката. Чехлите, очакващи нейното връщане в коридора. Пръснатите кремове, които миришеха на тялото й. Нестройния куп недочетени книги. Малки битови котви, от които – с облекчение осъзна – човек далеч по-трудно можеше да се откачи, отколкото от голямото. Опита се да гледа филм и не успя. Захарният послевкус на лимонадата горчеше в устата му. През деня не беше пил достатъчно вода и вече чувстваше познатата сухота и замайването, за което винеше вестибуларния си апарат. Апарат – в тялото. Поврежда се и край. Но нима тя беше статуя? Нима имаше сили да стои долу толкова късно вечерта след адския пек и тежестта на мазната вода, от която – вместо да се гмурнеш безгрижно към вътрешността й – трябваше съсредоточено да се пазиш. След досадните писъци на хлапетата и неестествените вълни, предизвикани от тяхната наивна, неначената, небръсната плът, която и солта не можеше да опари. Солта, която предизвикваше цялата тази непоносима слабост. Изпи три чаши вода една след друга, зави се с одеялото и отвори лаптопа да си пусне музика, за да заглуши тупкането отвън. Зареди \"Дежа ву\" на Шалом Ханох да се повтаря. И тя се повтаряше: \"В градината изгубена на Рая се завръщам, в покоя с името Носталгия. През тази порта преминавам във царствата на времето, към младостта и моите усещания, към калната пътека покрай селото, към близостта ти в сребърната нощна светлина, където за мен ти беше любовта единствена. Към чувството за дежа ву, към чувството за дежа ву...\" Трябва съвсем да се беше унесъл, защото разпозна шума от събирането на бърз багаж, но някак много отдалече, като в сън, който така или иначе щеше да свърши преди развръзката на тръгването. После шептенето: – Спи, спи Отивам на полудневна екскурзийка до Масада и Ейн Геди с тях. Ще стана много рано да хванем хладината. Малко почивка и от теб. Трябва да беше щастлива. Когато беше щастлива, също както когато беше много притеснена, тя се шегуваше за сметка на другия – сигурна, че няма как да го нарани. Типичният Стрелец. Целуна го по ухото и той понечи да изплува, да се надигне, да я спре или поне нещо да попита, но сънят вече го беше сринал. Той потъваше в Мъртво море. И ето че сега в пустинята, откъдето започна всичко за тях в ареца, я води друга ръка – ръката на петнайсетгодишно християнче с едри стъпала и апостолско име. А тя оставяше пясъкът да покрие всичко предишно Полудяваше ли? Възможно ли беше точно в този момент Мати и момчето наистина да се държаха за ръка? Та нали край тях веднага би избухнал садистичният гърлен смях: тя щеше да се превърне в \"мамчето\", а Бутрос биха смазали както те си знаят. Или пък още по-лошо – би се издигнал в очите им. Той съзнаваше, че вече се надява поне на първото. Но все пак – наистина ли беше способна на нещо толкова абсурдно? С чисто намерение и вярност към младостта, които в съзнанието й може би отменяха изневярата. И нима не беше достатъчно – даже още по-страшно – те просто да седяха един до друг в автобуса със соленото, неизпълнимо желание да се хванат за ръка. Обърна се към хотелите и голите хълмовете зад тях. Загърби морето. Кога беше стигнал до плажа и вече послушно изпълняваше движенията на лечебната рутина? Като по чудо двойката руснаци бяха извън водата и лежаха на шезлонгите си в пълно съзвучие със своите увиснали тела, които така методично, енергийно, без прекъсване обгрижваха. Да. Да, признаваше ги! Атавистичния ужас от плешивината, плъзнала над слепоочията му. Възрастта. Затвори очи срещу слънцето и опита да си припомни правдиво тялото на момчето. Сега, в черно-белия кадър на подозрението, то му се стори съвсем различно. Не нелепо и недоразвито като на всички пубери. Не! Малкото пале беше тихо хълмисто зверче. От ония чакали, чийто крясък влиза нощем в дома ти над дивите склонове на Кармел, по които е построена Хайфа. Кожата му мирише объркващо и примамливо: на малко детенце и необрязан младеж, на бамба2 и на арак, на свинско и на тамян, но най-страшното, най-опасното – на ужасно много бъдеще. Бутрос наистина беше различен, и вече притежаваше онзи неустоим и пестелив чар в най-непокварената му форма. Тази, която можеше да я подмами. Той се опита да мисли за подробностите, например откъде щяха да се изкачат на Масада, но не се осмели да попита Рами или някого от останалите. Да беше отишъл да им светиш – какво друго можеха да си помислят. И наистина, как беше потънал в такава несвяст снощи, че тя да успее да го отлъчи от себе си, да спи до него без да е там, да вгради прибирането и тръгването си в самата стена на съня му? Най-вероятно автобусът беше спрял на паркинга под стръмните склонове откъм източната страна и оттам бяха хванали лифта до върха. Или пък в хладината на ранния час бяха дръзнали да поемат по витата \"змийска пътечка\" – с гледки, които карат хората да спират през няколко крачки и да се прегръщат. Още колко часа оставаха В искрящата си паника той отиваше все по-далеч. Тя търсеше собствените му спомени, с които да заслепи догадката за онова, което може би се случваше в момента. Разбира се, че и преди Мати – много преди Мати – беше идвал на Масада. Най-вече за среднощните концерти, които организираха на върха. В минутите преди прохладния изгрев над пустинята музиката беше най-близкото усещане до онази непристъпност, която крепостта беше изгубила. \"Втори път Масада няма да падне\", кълняха се младите войничета на това място. Каква възторжена униформена самота в желанието да си непревземаем Опита се насила да си спомни и ръка, ръка, която да е стискал в сухия електричен въздух под струните на Давид Броза. Ръка, с която да й е изневерил още преди да я познава. Тукашна ръка. Ръка, направена от самородна кал. Изваяна от местен Бог. Но не можеше. Чуваше само музиката на това място, лъчиста и лишена от време, и само нейната ръка – обърнат първообраз, наложен върху всички преди нея. В мисълта му изплува стихът на Амихай, който го беше карала да й препрочита на иврит. Искаше да слуша звука на езика, преди да го е усвоила, а – каква ирония – той не беше послушал истината: Съвет за добра любов: не обиквай онези от далече. Вземи си някоя от близо. Така както разумната къща ще вземе местни камъни за строежа си, камъни които са изстрадали същия студ, и са изпечени в същото слънце. Не можеше повече да стои така, още нямаше единайсет и половина. Качи се в стаята и набързо се поля. Увеличи климатика. Обу високи чорапи и маратонки вместо сандали с инстинктивната логика, че отива на място, където трябва да се пази от змии. Колата ужасно се беше загряла и преди да влезе той я остави няколко минути с включен двигател. После пое по асфалтовия път, катерещ лунния кратер, и за двайсет и пет минути стигна до кибуца Ейн Геди. Това ли е тялото ти? Умито и гладко, пукнатина като косъм пресича тънкия му порцелан. Лежи в леглото ти и ми се струва равно на пейзажа в надвесения над града прозорец – графитен хоризонт, който за последно видяхме в пламъци есента. За тебе вече е тясно тук и аз извръщам глава към снега навън, толкова лек и въздушен, че не може дори да падне. Когато за трети път през живота си влязох у вас, двете жълти възглавници на дивана още миришеха на нас. Макар и за миг, пръстите ни се бяха сплели върху тях, а дъхът ти биеше в подножието на врата ми. Бяха само броени минути, Емма-Лена. Но присядайки сега на същия диван, да постоя при теб от уважение към паметта ти (както се изрази майка ми), усетих, че между нас настъпва вече другата памет. Паметта, която единствено въображението може да съхрани. Този път знаех за какво идвам. Започнах да се подготвям още щом предишната нощ баща ти позвъни на нашите с новината. Този път не дойдох сам и с колелото, а заедно с тях в замръзналата кола. Не веднага – просто навреме. Така се бях настроил (признавам, и с алкохол), че вече бях преминал от другата страна – страната на съзерцателното безчувствие, което гледаше отвъд теб и тялото ти, сякаш бяхте различни неща. Просто не можех да те погледна, знаейки, че върна ли се оттатък в хола ви, ще видя лицето ти с друго име. Някакви роднини ме въведоха в стаята и притвориха вратата, за да се сбогувам насаме с това, което представляваше ти сега – същност, лишена от будно тяло. О, Лена... Ако не бях все още малкото момче, което се бои от призраци, щях да повдигна белия чаршаф, покрил те до гърдите, да съблека последните ти официални дрехи, сякаш нарочно подбрани да прикрият коя си ти (бежова риза, тъмнокафяв панталон, чийто крайчец се подаваше) и най-накрая свободно, под операционната светлина на ранната декемврийска утрин, да потърся по теб белезите по рождение – интимни петна, дефекти, шевове над рани, които да ми посочат със сигурност коя от двете си ти, мъртвата. От хола в стаята ти достигат гласовете на опечалените. Някакви роднини, от тия, които съществуват само по погребения, споделят недоверчиви спомени за вас – спомени, изпреварили с много години и постоянство моите. И тези хора, както и аз тогава, все още насила ви отличават. Убедени, че е за ваше добро да отглеждат и подчертават безсмислените ви разлики. Знаеш кои, нали, най-безобидните: докато обуваха едната, другата тропаше с крака – после обратното, едната си миеше зъбите със синя четка, другата с бяла – после обратното, едната се смееше, а другата плачеше – после обратното. После при нас в стаята, толкова жива в своя груб момичешки безпорядък, влизат и пресипналите гласове на майка ти и баща ти. Колко многословно е упованието в чудо, Лена. Навярно ако ги чуваше, би завъртяла кафявите си ириси от досада – твоите дървесни срезове с едва шестнайсет пръстена. Но ти вече не можеш да ги прекъснеш, да затвориш света си отсам, като тръшнеш вратата и пуснеш музиката срещу единствената им вина – че са твои родители. За кой ли път те повтарят как се е случило всичко. Как ръката на този двайсет и три годишен мръсник (те сякаш изплюват думата) обгръща стъбълцето на твоята китка, и притиснати, мънистата на гривната отпечатват в кожата ти нежни кратери. Как чистачките на колата, взета назаем от брат му, мигат стреснато срещу мъглата. Как се носите с получената едва онзи ден книжка към някакво събиране, а скоростта – скоростта на далеч по-опитното му желание – расте, занесена по сланата. То няма как да е било и твое, убедени са те. Тя е жертвата, настояват, макар да сте мъртви и двамата. И напусто отблъскват мига, в който като кукла на пораснало момиченце ще трябва да те вдигнат и да те поставят в дървена кутия за съхранение. Някъде, където няма да се виждаш. Защото ти си тяхното детенце, Емма–Лена, тяхното счупено и върнато детенце, което никога няма да могат да поправят. Но миризмата ни по дивана, където бяхме седели само преди месец–два, изветрява, Лена. Теб за последен път те има над стъпките ми. За последно – над зимната кал, в която снежецът веднага се стапя. Времето е малко по-меко днес и той почти е спрял, без нищо да успее да покрие. Съзнавам всичко това, без да поглеждам към теб. И тогава вдигам една от жълтите възглавници, завирам лицето си в нея и вдъхвам с пълна сила, до задух, прахоляка й. Там са и прашинките мъртва кожа от нас, оставени онази странна октомврийска вечер. Нямаше да плача във възглавницата, разбира се. Казах ти как беше – просто няколко секунди дишам. После я връщам обратно и си вземам сбогом с плакатите над бюрото, с крачетата на леглата и гръбнака на книгите, с празните дрехи на стола и надменната гледка към града в ниското. Не, това място не прилича на детските стаи, в които всеки шкаф си има предназначение, макар и сбъркано. Тази стая е къс скорошна земя, отцепила се от континента на този дом. Чиста и разхвърляна. Ваша. Но аз не мога да те погледна и се заглеждам в топчетата чорапи, нападали до вратата, сякаш ей сега сте се замеряли с тях. Някой като че с яд ги е мятал към стената. В неприличното за такъв момент безредие само второто легло е донякъде оправено, а до сивата уредба, сред могила от дискове и учебници, лежи празната кутия на Songs of Faith and Devotion. Дали дискът е още вътре, откакто го пускахме Изведнъж най-естествено ми се струва да натисна копчето и да проверя, дори и музиката да гръмне. Но нямам сила да търся доказателства за нещо по-трайно от онази моментна близост с теб. Сбогом, Лена. Тъкмо тук, където за първи път през живота си осъзнавам безсмъртието на предметите – как продължават да гнетят живите, на които ги оставяме. Най-после излизам и не затварям. Ти си още тук. Не тялото ти, а ти – на единствената снимка в рамка върху секцията. Не я поглеждам, защото я помня: вие двете в гръб на две–три годинки, погнали малко момченце, което върти ли върти колелото с помощни гуми в опит да избяга от вас. С лице на опечален близък се връщам в хола и се отдалечавам към онази част на апартамента, където се запознахме преди седем месеца и където сега те оплакваха. Чакам да тръгнем за погребението, а наум не мога да спра да пея: \"In your room Where souls disappear Only you exist here\"", "date": "2019.09.14", "title": "Откъс от \"Потъване в мъртво море\" на Антония Апостолова"}
{"url": "https://www.dnevnik.bg/bulgaria/2019/09/14/3963305_deputat_ot_gerb_pita_kude_e_generalniiat_direktor_na/", "text": "Вицепрезидентът Илиана Йотова и членът на медийната комисия и депутат от ГЕРБ Тома Биков изразиха недоумение, че генералният директор на БНР Светослав Костов не е коментирал досега официално кризата в радиото със спирането на ефира вчера и отмененото след протести отстраняване на водещата Силвия Великова от ефир. \"Не съм чула до този момент официалния коментар на генералния директор на БНР. Чух известни обяснения и аргументи от директора в оставка на програма \"Хоризонт\", но нито като журналист, нито като гражданин разбрах какви са тези аргументи. Още повече струва ми се, че е твърде нелепо предложението за всеки репортер в БНР да има един двойник. Това какво означава, че всеки един репортер не отразява действителните събития и злоупотребява с истината в националния ефир и трябва някой да го коригира? Или този някой ще влиза вече с готова своя версия? Това е абсолютно несериозно\", каза пред БНР Йотова, която в миналото беше репортер в БНТ. Вицепрезидентът поиска обществото да получи ясна, конкретна и категорична информация от ДАНС и прокуратурата защо излъчването на програмата на радиото вчера беше спряно, за да \"не се получи така, че истината да остане размита някъде в пространството и във времето\". Ако тръгнеш да променяш програмната схема схема и водещи, трябва да го направиш лично и с ясни мотиви. Това коментира депутатът от ГЕРБ и член на медийната комисия Тома Биков пред радио \"Дарик\" по повод отстраняването на журналистката. Той изрази недоумение защо генералният директор на обществената медиа Светослав Костов досега не е направил публично изказване и призова да го направи. Като член на медийната комисия продължавам да очаквам обяснения от него за \"поредицата неадекватни действия\", каза Биков. \"Ние да научаваме какво се е случило през фейсбук-профила на Силвия Великова, а след 24 ч. да има декларация без да излезе някой, да не говорим за спирането на ефира под формата на профилактика...\" възмути се депутатът. Той добави, че е очаквал от избрания наскоро директор друг тип действия. \"Не е наша работа да контролираме БНР. Винаги бягам от коментари по темата, защото има Съвет за електронни медии и ние като народни представители трябва да говорим със СЕМ, а той да контролира тези процеси. Ако бъдем по-институционални, животът ще е по лесен и няма да се изисква министър-председателят да решава проблеми в радиото\", добави той.", "date": "2019.09.14", "title": "Политици питат къде е генералният директор на БНР (допълнена)"}
{"url": "https://www.dnevnik.bg/citat_na_deniia/2019/09/14/3963405_citat_na_denia_stanishev_bereshe_makove_na_miastoto_na/", "text": "                         Кметът на София и кандидат на ГЕРБ за нов мандат Йорданка Фандъкова пред БНТ по повод твърденията на подкрепяния от БСП кандидат-кмет Мая Манолова за пилеене на пари при оползотворяването на софийските отпадъци.", "date": "2019.09.14", "title": "Цитат на деня: Станишев береше макове на мястото на най-модерния завод за боклук"}
{"url": "https://www.dnevnik.bg/sviat/2019/09/14/3963407_iznosut_na_petrol_ot_sauditska_arabiia_e_narushen/", "text": "Добивът и износът на петрол на Саудитска Арабия са нарушени, съобщиха три информирани източника, след като йеменските хуси извършиха нападения с дронове срещу два обекта на петролната компания Арамко, предаде Ройтерс. Един от източниците съобщи, че е засегнато производството на 5 милиона барела петрол дневно - близо половината от сегашния добив на кралството. Саудитската петролна компания Арамко притежава най-големия в света нефтопреработвателен комплекс, намиращ се в източната част на Саудитска Арабия. Водената от Саудитска Арабия военна коалиция, която се бори срещу йеменските хуси, заяви че разследва нападението и ще се противопостави на терористичните заплахи срещу глобалната енергийна сигурност, предаде Ройтерс. \"Провежда се разследване, за да се установят носещите отговорност за планирането и изпълнението на тези терористични нападения\", заяви говорителят на коалицията полк. Турки ал Малки. Той добави, че подкрепяният от Запада военен съюз ще предприеме необходимите мерки \"за опазване на националните активи, международната енергийна сигурност и да гарантира стабилността на световната икономика\". /БТА", "date": "2019.09.14", "title": "Износът на петрол от Саудитска Арабия е нарушен"}
{"url": "https://www.dnevnik.bg/sport/2019/09/14/3963411_slovenski_triumf_ocveti_20-iia_etap_v_obikolkata_na/", "text": "Словенците Примож Роглич и Тадей Погачар бяха големите победители в 20-ия етап от  Обиколката на Испания  и затвърдиха много успешното представяне на нацията в надпреварата. Роглич издържа на атаките на своите съперници и узакони триумфа си във Вуелтата, като спечели за пръв път в кариерата си голяма обиколка. Младият му сънародник Погачар спечели етапа, като направи невероятна 37-километрова солова акция. Етапът беше дълъг 190 км между Арена де Сан Педро и изкачването Платформа де Гредос. Той включваше общо шест височини и над 4500 метра денивелация, като беше най-трудният във Вуелтата. От самото начало на етапа имаше много атаки, но отборът на Примож Роглич \"Йъмбо Висма\" осуети всички опити за включване в откъсването от съотборници на преките му конкуренти. Същинските действия на фаворитите дойдоха във втората половина на етапа, когато тимът на \"Астана\" наложи високо темпо, а 43 км преди финала Мигел Анхел Лопес атакува. Колумбиецът, който носеше бялата фланелка, стартира деня на четвърто място, но опита да се придвижи на подиума. Акцията му не сполучи и шест километра по-късно Погачар от UAE Emirates се откъсна. 20-годишният словенец атакува 37 км преди финала, като имаше да изкачи височината от първа категория Пуерто де Пеня Негра и след това да се спусне към финалното изкачване Платформа де Гредос. Той спечели 1.40 минути срещу групата на Роглич, Лопес, Алехандро Валверде и Найро Кинтана. Словенецът не само, че измести виртуално от четвъртото място Лопес и му взе бялата фланелка, но застраши местата на Валверде и Кинтана на подиума. Въпреки опитът на \"Мовистар\" да го застигнат до финала Погачар не загуби време и прекоси финалната линия на 1.32 минути пред Валверде. С третата си етапна победа във Вуелтата словенецът си гарантира третото място в крайното класиране. На 20 години той е най-младият колоездач в историята спечелил три етапа в една голяма обиколка. Погачар спечели три от най-тежките етапи в състезанието -  деветият етап в Андора , 13-ият на  височината Лос Мачукос , както и този до Платформа де Гредос. Второто място на Валверде в етапа му гарантира второто и в крайното подреждане, а въпреки че загуби малко време на финала Роглич си гарантира крайната победа. Лидерът на \"Йъмбо Висма\" затвърди силното си представяне през годината, като завърши трети в Джирото.      Роглич печели четвърто многоетапно състезание през 2019 г., след като триумфира в Обиколката на ОАЕ, Тирено-Адриатико и Обиколката на Романдия. В крайното класиране след Роглич, Валверде и Погачар завършват колумбийците Кинтана (+3.46) и Лопес (+4.48). В топ 10 са още Рафал Майка (+7.33), Вилко Келдерман, Карл Фредрик Хаген, Марк Солер и Микел Ниеве. С място сред първите 10 се размина британецът Джеймс Нокс, на когото не стигнаха едва 11 секунди. В неделя предстои последният етап от Фуенлабрада до Мадрид, който е само 106 км и е параден.", "date": "2019.09.14", "title": "Словенски триумф оцвети 20-ия етап в Обиколката на Испания"}
{"url": "https://www.dnevnik.bg/sviat/2019/09/14/3963414_trump_potvurdi_che_sinut_na_bin_laden_e_murtuv/", "text": "Американският президент Доналд Тръмп потвърди днес, че синът на Осама бин Ладен, Хамза, е бил убит, съобщиха световните агенции. За смъртта на Хамза, любимия син на Бин Ладен, представян за негов наследник начело на терористичната организация Ал Каида, бе съобщено в края на юли от американски медии, припомня Франс прес.  \"Високопоставеният ръководител на Ал Каида и син на Осама бин Ладен, Хамза бин Ладен, е бил убит при контратерористична операция на Съединените щати в региона на Афганистан/Пакистан\", се казва в комюнике на президента Тръмп, в което не се споменава датата на операцията. \"Загубата на Хамза бин Ладен не само лишава Ал Каида от авторитета му и символичната връзка с неговия баща, но и осуетява важни оперативни дейности на групировката. Хамза бин Ладен е правил планове и работил с различни терористични групировки\", изтъква Тръмп. В края на миналия месец американският министър на отбраната Марк Еспър стана първият американски служител, коментирал публично информацията за смъртта на Хамза бин Ладен. В отговор на въпрос от излъчвано по телевизията интервю дали Бин Ладен е мъртъв, Еспър заяви, че такова е неговото впечатление. Министърът обаче не даде повече подробности по случая. Американски официален представител заяви пред Ройтерс, че Хамза бил убит преди месеци близо до афганистанско-пакистанската граница като тогава Тръмп е бил информиран за операцията. Смятаният за приемник на Осама бин Ладен, основателя на Ал Каида, планирал терористичните нападения от 11 септември 2001 г., Хамза бин Ладен бе в черния списък на САЩ на хората, обвинени в тероризъм.", "date": "2019.09.14", "title": "Тръмп потвърди, че синът на Бин Ладен е мъртъв"}
{"url": "https://www.dnevnik.bg/sport/2019/09/14/3963413_siti_ruhna_sreshtu_novak_i_izostana_s_pet_tochki_ot/", "text": "Шампионът \"Манчестър сити\" допусна първо поражение за сезона. \"Гражданите\" загубиха с 2:3 гостуването си на новака \"Норич\", който благодарение на сърцатата си игра поднесе голямата изненада за кръга във Висшата лига. Головете за \"Норич\" вкараха Кени Маклийн, Тод Кантуел и намиращият се във страхотна форма Теему Пуки. За \"Сити\" се разписаха Серхио Агуеро и Родри. Това е първо поражение за тима на Хосеп Гуардиола във Висшата лига от началото на април. За последно \"Сити\" загуби от новак през март 2015 г., когато беше победен от \"Бърнли\". Поражението остави \"гражданите\" на второ място с десет точки от пет мача.  Водач е \"Ливърпул\", който е без грешка в първенството досега  и за кратко време отвори голяма преднина пред конкурентите си. Воденият от Юрген Клоп отбор е с 15 точки, като има пет повече от \"Сити\" и е със седем пред \"Тотнъм\", \"Манчестър юнайтед\" и \"Лестър\".      \"Сити\" имаше превъзходство през по-голямата част от двубоя, но \"Норич\" се възползва по-добре от възможностите си. \"Канарчетата\" показаха впечатляваща ефективност в атака, като стигнаха до гол при всеки от трите си точни удара към вратата на съперника. Първият епизод в мача дойде в 18-ата минута, когато \"Норич\" поведе. Тогава Маклийн засече на първа греда с глава центриране от корнер. \"Сити\" отговори с натиск пред вратата на \"канарчетата\". Агуеро имаше възможност да изравни, но стреля над гредата отблизо.      \"Норич\" отново показа зъби и десет минути по-късно тимът стигна до втори гол. Домакините отнеха в центъра на терена и подеха бърза контраатака. Пуки получи страхотно извеждащо подаване, което разкъса отбраната на \"Сити\", като финландецът напредна и пусна успореден пас. Впоследствие Кантуел засече на празна врата. Агуеро върна \"Сити\" в играта в края на първата част. Аржентинецът засече с глава центриране на Бернардо Силва. С попадението си Агуеро стана едва третият футболист, който се разписва в първите пет мача в даден сезон от Висшата лига.      През втората част футболистите на \"Сити\" тръгнаха да търсят обрат, но получиха трети гол скоро след началото на полувремето. Пуки ознаменува поредния си силен мач с попадение. Той се разписа след груба грешка на Николас Отаменди в защита. Пуки вече е замесен в осем гола за тима си, като има шест попадения и две асистенции. В края на мача Родри върна един гол от преднината на \"Норич\", но усилията на \"Сити\" не стигнаха за обрат.     ", "date": "2019.09.14", "title": "\"Сити\" рухна срещу новак и изостана с пет точки от върха"}
{"url": "https://www.dnevnik.bg/sport/2019/09/14/3963432_s_pesteliva_igra_ludogorec_vze_tri_tochki_sreshtu_etur/", "text": "\"Лудогорец\" затвърди първото си място в Първа лига след пбеда с 2:0 над \"Етър\" в мач от деветия кръг на първенството. Осемкратният шампион не стигна никак лесно до успеха на своя стадион, след като и двата гола паднаха през втората част. За тима от Разград се разписаха Клаудиу Кешеру в 47-ата минута и Джоди Лукоки в 86-ата. Това е първи успех за \"Лудогорец\" на собствения му стадион от от 29 юли насам, когато тимът надви \"Витоша\" (Бистрица). В последните си две домакинства шампионите направиха 0:0 с ЦСКА и \"Славия\". Тимът обаче продължава да бъде много стабилен на свой терен, кат дори няма допуснат гол. Победата оставя \"Лудогорец\" на върха с 21 точки. \"Левски\" е втори с четири по-малко, но сините тепърва трябва да изиграят мача си от деветия кръг. В срещата на \"Лудогорец арена\" шампионите отправиха 20 удара, от които седем бяха точни, но се отчетоха с няколко големи пропуска. Преди почивката тимът, воден от Станислав Генчев не беше мног настоятелен в предни позиции. С пропуски се отчетоха Жоржиньо и Кешеру. След подновяването на играта шампионите бързо вкараха гол, който ги успокои. Това се случи в 47-ата минута, като след центриране от корнер и рикошет, топката отиде в Кешеру. Първоначалният изстрел на румънеца беше спасен от Христо Иванов, но при вторият нападателят на шампионите нямаше проблем да вкара в празната врата - 1:0. Последваха някои добри минути за \"Етър\", като гостите от Велико Търново пропиляха два добри шанса да вкарат гол. \"Лудогорец\" се възползва от това и четири минути преди края вкара втори гол. Резервата Джоди Лукоки беше изведен на отлична позиция и не сгреши, за да удвои аванса на шампионите.", "date": "2019.09.14", "title": "С пестелива игра \"Лудогорец\" взе три точки срещу \"Етър\""}
{"url": "https://www.dnevnik.bg/sport/2019/09/14/3963454_osvirkvan_no_vajen_zrelishtniiat_gol_s_koito_neimar_se/", "text": "Неймар се завърна и го направи по забележителен начин. Бразилският нападател донесе победата на ПСЖ с 1:0 срещу \"Страсбург\". Най-скъпият футболист в света, освиркван през целия мач от привърженици на своя отбор, вкара зрелищен гол в 92-ата минута. Неймар отбеляза с ножичен удар след центриране от ляво.    Част от публиката на ПСЖ го посрещна с неодобрение заради поведението му и нагласата му да премине в нов отбор през лятото. Бразилецът дълго беше извън игра, но поне до зимата остава при френския шампион. \"Нямам никакво послание за привържениците. Разбирам ги. Ако искат да ме освиркват, те са свободни да го направят. Но те не трябва да се съсредоточават върху моя случай. Ние сме отбор\", каза Неймар. Той добави, че за него занапред всеки мач ще е като гостуване заради поведението на запалянковците. Преди двубоя  ръководството на ПСЖ имаше притеснения заради очаквани протести срещу появата на Неймар .", "date": "2019.09.14", "title": "Освиркван, но важен: зрелищният гол, с който Неймар се завърна в ПСЖ (видео)"}
