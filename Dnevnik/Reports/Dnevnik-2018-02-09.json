{"url": "https://www.dnevnik.bg/sport/2018/02/09/3127407_juventus_pobedi_fiorentina_sled_novi_sporove_okolo/", "text": "Шампионът \"Ювентус\" продължи уверения си ход и спечели и тежкото си гостуване на \"Фиорентина\". \"Бианконерите\" се наложиха с 2:0 в мач, съпътстван от нови вълнения около употребата на видеоповторение. С успеха си бяло-черните излязоха начело в Серия А с 62 точки. С две по-малко е \"Наполи\", който приема \"Лацио\" в събота. Головете за успеха вкараха Бернардески и Игуаин през второто полувреме. Срещата във Флоренция беше под номер 500 за вратаря Джанлуиджи Буфон с екипа на \"Ювентус\". Той е допуснал 374 гола, като е запазил вратата си \"суха\" в 244 мача. През първата част \"Фиорентина\" очакваше да получи дузпа. Реферът първоначално отсъди наказателен удар, но след намеса на системата за видеоповторенията и последвала суматоха промени мнението си. В 56-ата минута Бернардески изпълни отлично пряк свободен удар и даде преднина на отбора си. Половин час по-късно Киелини пусна извеждащо подаване към Игуаин, който напредна и без проблеми удвои.", "date": "2018.02.09", "title": "\"Ювентус\" победи \"Фиорентина\" след нови спорове около системата за видеоповторения"}
{"url": "https://www.dnevnik.bg/biznes/2018/02/09/3127200_mitnicite_i_jandarmeriiata_proveriavat_fabriki_za/", "text": "Агенция \"Митници\" съвместно с жандармерията са организирали акция в местата за производство на цигари, като се проверява за нелегална продукция. Това се разбра от извънреден брифинг на ръководството на агенцията, цитирано от \"Медиапул\". Акцията е по сигнали, че български компании правят цигари с чужди марки за пазари извън Европейския съюз. Акцията е започнала на 1 февруари и включва всички производства. Ръководството на агенцията обясни, че такъв тип мониторинг не се прави за пръв път. През миналата година турските служби написаха  доклад до Интерпол , в който се оплакаха, че контрабандни цигари от България влизат на територията на Турция през съседните й страни. В доклада бе споменато името на \"Булгартабак холдинг\", което  първоначално българските власти отричаха , а после признаха, че то фигурира в доклада, и  прокуратурата започна проверка . В допълнение агенцията отчете, че 2017 г. е поредната година, в която приходите от акциз за тютюн и тютюневи изделия нарастват с 2.8% в сравнение с 2016 г. Това заяви директорът на Агенция \"Митници\" Георги Костов, цитиран от агенция \"Фокус\". Анализът на данните за годината, който е достъпен на интернет страницата на Агенция \"Митници\", показва, че независимо от значителния ръст на приходите от акциз за цигари през януари през първото полугодие на 2017 г. приходите от акциз за групата изостават от събраните за първото полугодие на 2016 г. със 150.1 млн. лева (12.5%). През месеците февруари, март и април 2017 г. (данъчни периоди) се регистрира изоставане на приходите от акциз за тютюн и тютюневи изделия спрямо събраните през съответните месеци на 2016 г., без за това да са налице обективните пазарни потребности. Изоставането е главно за сметка на спада в освободените за потребление количества цигари, които за трите месеца намаляват с над 780.0 млн. къса спрямо същия период (данъчен) на 2016 г. През второто полугодие на 2017 г. приходите от акциз за тютюн и тютюневи изделия се увеличават с 19.5% спрямо същия период на 2016 г. като достигат 1.3 млрд. лева, с 266.7 млн. лева (25.4%) над събраните през първото полугодие на 2017 година. Предвидимата икономическа среда и институционалната стабилност на органите, ангажирани в администрирането на приходите от акциз и контрола на цялостната верига за доставката на акцизни стоки, доведоха до пълно компенсиране на изоставането на приходите през първото полугодие на 2017 г. и в крайна сметка до изпълнение на заложените за 2017 г. приходи от акциз за тютюн и тютюневи изделия, заявява Георги Костов.  Увеличаването на минималните нива на облагане на цигарите през 2017 г. води до промяна в структурата на потребление на тютюневи изделия, изразяваща се в ръст на освободените за потребление количества тютюн за пушене и други алтернативни продукти за сметка на освободените за потребление цигари. Пазарът за тютюневите изделия се диверсифицира, като се появяват нови продукти за пушене, чието влияние трябва да се отчита, уточни заместник-директорът на Агенция \"Митници\" Юлиан Мирков. В началото на седмицата   държавата отчете  най-ниското ниво на контрабандата на цигари до момента. ", "date": "2018.02.09", "title": "Митниците и жандармерията проверяват фабрики за нелегални цигари"}
{"url": "https://www.dnevnik.bg/bulgaria/2018/02/09/3127211_bi_ai_televiziia_spria_vsichki_predavaniia_shte_se/", "text": "Спират излъчванията на всички предавания по Би Ай Телевизия (Bulgarian International Television). Това обяви в профила си във \"Фейсбук\" журналистката Полина Паунова, която води заедно със Силвия Великова предаването \"Хайд парк\". Това се случва ден след разпространената информация, че е сменена собствеността на телевизията. Пред \"Дневник\" Сашо Диков, който е програмен директор на Би Ай Телевизия и водещ на свое предаване \"Просто Диков\", потвърди информацията. В понеделник той ще се срещне с новия собственик, за да обсъди каква ще бъде съдбата на неговото предаване вбъдеще. Той иска да чуе условията, които ще му поставят, и самият той да постави своите условия, обясни Диков. \"Мога само да съжалявам, че никой тук в България - нито бизнесмен, нито експерт, не помогна на братята Вълневи /досегашните собственици - бел. ред./, които похарчиха милиони лични и ясни пари, за да се създаде и укрепне това островче Би Ай Ти\", така обобщи промяната за телевизията Сашо Диков. Новият собственик на Би Ай Телевизия е  \"Интерактив ТВ Системс България\" , а изпълнителен директор  телевизионният продуцент Мирослав Янев  .Преди това собственици на медията бяха братята Павел и Румен Вълневи, които имат голяма мрежа за логистична и транспортна дейност в САЩ, където живеят от години. В съобщение на сайта на медиата новият собственик информира, че зад него стои екип от професионалисти с опит в създаването на съдържание. \"Вярваме, че с добавянето на традиционен телевизионен канал ще можем да създадем хибриден продукт от нов тип – силата на телевизията, съчетана с гъвкавостта и близостта до аудиторията на дигиталните форми,\" е цитиран Янев. \"Рестартираме проекта, за да създадем първата телевизия от ново поколение в България, насочена към младата и активна аудитория. Ще разчитаме на двете най-ценни богатства на Би Ай Ти – страхотния екип и зрителското доверие, както и на нашия опит, за да създадем съдържание едновременно за всички платформи (телевизия, дигиталнo видео, втори екран, добавена реалност)\", казва новият собственик. Той обещава да трансформира най-добрите предавания, за да станат конкурентни в дигитална среда и ще ги надградис нови и уникални елементи. \"Ще добавим нови предавания и любими лица. Вярваме, че продуктът ни ще бъде атрактивен за рекламодателите и ще позволи на новия проект да се самоиздържа и развива,\" информира новият собственик. Уточнява се, че от днес телевизията влиза в период на трасформация и преструктуриране, за да се подготви старта на новата програмна схема. През миналата година по телевизия Би Ай Ти Цветан Василев даваше своята гледна точка за случилото се в КТБ. През ноември м.г. около телевизията се породи скандал след  предсрочното прекратяване на договора  на водещата на предаването \"Честно казано\" Люба Кулезич с аргумент, че е изнесла невярна информация за работата на медията.", "date": "2018.02.09", "title": "Би Ай Телевизия спря всички предавания, ще се насочи към младата аудитория"}
{"url": "https://www.dnevnik.bg/photos/2018/02/09/3126636_fotogaleriia_damskiiat_karnaval_v_kyoln/", "text": "От сутринта в четвъртък (8 февруари) улиците на Кьолн са изпълнени с жени в пъстри костюми и с необичаен грим, които режат вратовръзките на мъжете. Започнал е \"Дамският карнавал\", или \"Вайберфастнахт\". С дамското шествие започва седмица на маскарадни празненства по улиците на Кьолн, която ще продължи до 12 февруари. Карнавалът в Кьолн е един от най-големите и най-известните в Германия, като всяка година привлича около 1.5 млн. души.", "date": "2018.02.09", "title": "Фотогалерия: \"Дамският карнавал\" в Кьолн"}
{"url": "https://www.dnevnik.bg/sport/2018/02/09/3127263_antoniia_grigorova_i_stefani_popova_propuskat_purvite/", "text": "Ски бегачката Антония Григорова и биатлонистката Стефани Попова няма да вземат участие в първите състезания в своите спортове на олимпийските игри в Пьонгчанг. В събота ще се проведе скиатлонът на 15 километра (7.5 км класически стил и 7.5 км свободен стил), а спринтът на 7.5 километра при дамите ще даде старт на програмата в биатлона. Григорова, която участва в трета поредна олимпиада, ще пропусне скиатлона, за да се концентрира върху състезанията в свободния стил - спринта на 13 февруари и масовия старт на 15 февруари. Първата жена, пробягала маршрута от връх Ком до нос Емине, обяви плановете си да не участва в комбинираната надпревара още при заминаването си за Пьонгчанг. Днес решението беше потвърдено на техническата конференция. Междувременно бяха обявени и четирите българки, които ще участват в първия старт в биатлона. Попова ще пропусне спринта за сметка на дебютантката на олимпийски игри Милена Тодорова. Освен 20-годишната състезателка в надпреварата ще участват Десислава Стоянова, Емилия Йорданова и Даниела Кадева. Най-добрите 60 от утрешния спринт ще се класират за преследването на 10 километра, което ще се проведе в понеделник, 12 февруари.", "date": "2018.02.09", "title": "Антония Григорова и Стефани Попова пропускат първите олимпийски стартове"}
{"url": "https://www.dnevnik.bg/bulgaria/2018/02/09/3127269_zapochva_vloshavane_na_vremeto_ochakvat_se_vielici_i/", "text": "През почивните дни се очаква влошаване на времето и силни ветрове в Западна и Североизточна България. Прогнозата на метеоролозите е, че в нощта на събота срещу неделя в тези части от страната и във високопланинските райони дъждът ще преминава в сняг. Възможни са виелици и снегонавявания от бурен", "date": "2018.02.09", "title": "Започва влошаване на времето, очакват се виелици и бурен вятър"}
{"url": "https://www.dnevnik.bg/sport/2018/02/09/3127305_marius_kopil_sreshtu_iozef_kovalik_e_purviiat/", "text": "Изненадите на тенис турнира в София продължиха с пълна сила и доведоха до изключително неочакван полуфинал в долната половина на схемата. Румънецът Мариус Копил и преминалият през квалификациите Йозеф Ковалик от Словакия ще излъчат единия от финалистите в надпреварата от категория АТП 250. Копил преодоля четвъртфиналите след победа с 6:4, 6:4 срещу поставения под №3 Жил Мюлер. 27-годишният румънец, който заема 94-ото място в световната ранглиста, поднесе втора голяма изненада в София, след като в първия кръг отстрани поставения под №5 Робин Хаазе. Двубоят между Копил и Мюлер продължи 80 минути. Румънецът сервираше страхотно, като пласира 13 аса и загуби едва 18 от 63-те точки, които бяха разиграни в неговите подавания. Той не допусна пробив при единствената възможност, която даде на 28-ия в света. В същото време Копил стигна до пет шанса и оползотвори два, което беше достатъчно за победа в два сета. Румънецът достигна до полуфиналите без загубен сет. Ковалик продължи неочаквания си поход на българска земя с победа срещу финалиста от Australian Open 2006 Маркос Багдатис. 25-годишният словак, който е №187 в света, се наложи над 32-годишния кипърец със 7:6 (2), 6:4. Мачът беше много оспорван и беше изпълнен с вълнуващи разигравания. Битката на централния корт в \"Арена Армеец\" продължи почти два часа и премина през десет възможности за пробив. Ковалик стигна до шест и реализира две от тях, а Багдатис успя само при един от четирите си шанса. Ковалик спечели пета поредна победа в София. Той стартира от квалификациите, където отстрани италианеца Стефано Наполитано и германеца Оскар Оте. В първите два кръга на основната схема словакът победи последователно поставения под №8 Евгений Донской от Русия и сънародника си Лукаш Лацко. Класирането на Копил и Ковалик за полуфинала в долната половина на схемата означава, че за титлата в София ще се бори тенисист, който никога досега не е достигал до финал в турнир от календара на АТП. Вторият полуфинал ще бъде определен след двубоите между поставения под №1 Стан Вавринка и финалиста в София от 2016 г. Виктор Троицки и между преминалия през квалификациите Мирза Башич и Максимилиан Мартерер от Германия.", "date": "2018.02.09", "title": "Мариус Копил срещу Йозеф Ковалик е първият полуфинал на турнира в София"}
{"url": "https://www.dnevnik.bg/politika/2018/02/09/3127240_ochakvano_proektut_peevski_za_ktb_be_priet_s_glasovete/", "text": "Без изненади проектът на ДПС за промени в Закона за банковата несъстоятелност бе приет от Народното събрание с гласовете на вносителите и на ГЕРБ. Това се вижда от справката за гласуването. Партията на Борисов от самото начало подкрепяше проекта на вносителите Делян Пеевски, Йордан Цонев и Хамид Хамид, представен като борба с вторичното разграбване на фалиралата банка. Справката показва, че както се и очакваше, проектът е подкрепен от присъствалите в залата депутати на ДПС, ГЕРБ и \"Обединени патриоти\". Според предоставените от парламента данни за някои от текстовете един депутат от Патриотите се е въздържал при вота за някои от текстовете. Това е Христиан Митев. Той се въздържа да подкрепи основните текстове,  приети днес . Сред въздържалите се има и депутати от БСП - различен брой при отделните текстове. Представител на тяхната парламентарна група на практика бе единственият (Тодор Байчев, народен представител за пръв мандат - бел. ред.), който възрази срещу смисъла от законопроекта при окончателното му гласуване днес в залата. Справката показва и че депутатът от \"Воля\" Дора Христова е подкрепила един от текстовете, които обаче предложи от правната комисия, а не бяха включени в проекта \"Пеевски\" за КТБ. Текстът, за който Христова е гласувала със \"за\", гласи, че квесторите нямат право да заличават учредени от длъжници обезпечения. Депутатите на Веселин Марешки не подкрепиха проекта и гласуваха само за тяхно отхвърлено предложение за дребна редакция в един от текстовете. Първият, който се изказа за проекта, беше  председателят на правната комисия Данаил Кирилов в интервю пред \"Канал 3 \" (телевизията се свързва с депутата Пеевски, макар формално той да няма нищо общо - бел. ред.). Данаил Кирилов посочи, че проектът още не е обсъждан в парламентарната група на ГЕРБ. \"Смятам, че правните решения са в полза на успеха на производството по несъстоятелност – да се съберат максимално доходи, които да компенсират кредиторите, тоест загубата да бъде минимална\", обясни депутатът в предаването \"Беновска пита\". Финансовият министър Владислав Горанов също се изказа в подкрепа на проекта  още преди да започне разглеждането му в парламента, макар и с уговорката, че извънредното законодателство е по принцип противоконституционно. Освен че правната комисия на Народното събрание през цялото време защитаваше проекта в лицето на председателя й Данаил Кирилов, депутат от ГЕРБ, но използва случая да добави и два свои параграфа в проекта. Останалите ги предложи за приемане с леки редакционни поправки. Приетите текстове бяха предложени с идеята със задна дата да бъдат отменени цесии, прихващанията и промяната в собствеността на дружества, които са имали задължения към КТБ. Отделно от това периодът, в който синдиците на банката могат да внасят отменителни искове, се увеличава от две на пет години. При внасянето на проекта в парламента самият Делян Пеевски разпространи съобщение до лоялни към него медии, в което изрази позицията си по проекта. \"Искаме да бъде създадена законова рамка, която да се противопостави както на порочния пирамидален модел на функциониране на банката, реализиран от Цветан Василев и неговото обкръжение, така и на създадената след затварянето на банката престъпна организация за отклоняване на активите\", се казва в него. Депутатът от ДПС до 2014 г. беше от най-близкото обкръжение на собственика на КТБ Цветан Василев и именно с пари от КТБ успя да изгради медийна империя.  След затварянето на банката големите активи вече са преразпределени, като самият Пеевски пое контрола над доста от тях: \"Техномаркет\", недовършената печатница за вестници до летището, цесията на \"Дунарит\", припомня \"Капитал\".", "date": "2018.02.09", "title": "Очаквано проектът \"Пеевски\" за КТБ бе приет с гласовете на три партии"}
{"url": "https://www.dnevnik.bg/politika/2018/02/09/3127279_partiiata_na_vicepremiera_valeri_simeonov_zasipa_s/", "text": "Партията на вицепремиера Валери Симеонов - НФСБ, която е коалиционен партньор в управлението, излезе с декларация до българското външно министерство, Европарламента, правителството на Германия и коалицията Алианс 90/Зелената партия, в която засипа с обиди евродепутата от зелените Ска Келер заради политическите й позиции. Вчера с публичен статус в социалната мрежа \"Фейсбук\"  срещу Келер се обяви и Ангел Джамбазки - евродепутат от ВМРО , която също е в управляващата коалиция. Повод за активността на двете партии е посещението на Келер в България. В четвъртък вечер тя участва в поредния протест в защита на Пирин, а в петък сутрин представи основните заключения от доклада на зелените  \"Борбата с корупцията: от ангажименти, към действия\"  и личен призив за акции в България и на ниво Европейски съюз. Заради позициите й НФСБ призовава институциите в България да обявят Ска Келер за персона нон грата и да я експулсират. Текстът на декларацията, разпространен от пресцентъра на партията, е изпълнен с вулгарни лични нападки срещу евродепутата.", "date": "2018.02.09", "title": "Партията на вицепремиера Валери Симеонов засипа с обиди евродепутата Ска Келер"}
{"url": "https://www.dnevnik.bg/video/2018/02/09/3126971_video_purviiat_severnokoreiski_koncert_v_jujna_koreia/", "text": "Севернокорейски ансамбъл изнесе първия си концерт в Южна Корея от близо 20 години, предадоха световните агенции и БТА.  Оркестърът \"Самджион\" планира още един концерт по време на откриващите се в Пьонгчанг в Южна Корея зимни олимпийски игри.  Първият концерт се състоя в крайбрежния южнокорейски град Каннън. Ансамбълът, наброяващ близо 140 музиканти, изпълни както севернокорейски, така и южнокорейски песни. Бяха изпълнени и западни парчета, сред които едно от бродуейския мюзикъл \"Фантомът от операта\". Според англоезичната южнокорейска телевизия  \"Ариранг\"  събитието е отправяло сериозна конкуренция на най-посещаваните моменти от всички олимпийски игри - откриването и закриването. Над 150 000 души са кандидатствали, за да получат достъп до залата, за която бяха раздадени едва 1060 билета, разказва \"Ариранг\". Това е първи концерт на севернокорейски изпълнители в Южна Корея от 2000 г., когато друг севернокорейски оркестър прекоси демаркационната линия между двете страни за спектакъл, с който на 15 август тогава бе отбелязан Денят на освобождаването на Корейския полуостров. Ансамбълът \"Самджион\" е най-голямата арт трупа в Северна Корея и в миналото е изпълнявала и композиции от американски анимационни филми като \"Кралят Лъв\" и \"Красавицата и Звяра\". Концертът днес се проведе в Центъра по изкуствата в Каннън. Началото му се забави с 10 минути заради объркване в местата на зрителите. Билетите за двата концерта на трупата бяха разпродадени на лотариен принцип. 150 000 южнокорейци участваха в лотарията, за да получат билети за един от двата спектакъла. Бяха избрани 780 победители, които получиха по два билета. На концерта днес имаше 812 зрители, сред които и 252, получили специални покани от южнокорейското правителство. На пет минути от залата, в която се състоя шоуто, южнокорейски протестиращи изразиха недоволството си от присъствието на севернокорейските творци. Около 100 полицаи охраняваха 80-те демонстранти. Вторият концерт ще бъде в неделя в южнокорейската столица Сеул.", "date": "2018.02.09", "title": null}
{"url": "https://www.dnevnik.bg/sviat/2018/02/09/3127254_boici_na_isliamska_durjava_proniknaha_v_idlib/", "text": "Бойци на \"Ислямска държава\" са влезли в сблъсъци с противници на президента Башар Асад в сирийската провинция Идлиб, съобщават бунтовници, които контролират провинцията, и група, която наблюдава конфликта, цитирани от \"Ройтерс\". Информацията се потвърждава и от мрежата \"Ал Масдар\", която се смята за подкрепяща режима на Асад. Версиите за това как и защо \"Ислямска държава\", която се смяташе за изтласкана в пустинни и периферни райони, е стигнала до провинцията, се разминават. Според базирания в Лондон Сирийски център за наблюдение на правата на човека правителствените сили са позволили на \"Ислямска държава\" да напусне територия, обсадена от армията, и са осигурили на бойците коридор до Идлиб. Центърът е един от малкото несвързани с официални власти източници в Сирия, които дават периодична информация за конфликта в последните дни, когато режимът  поднови офанзивата  в райони, държани от опозицията. Неговата информация сочи, че зоната, в която силите на Асад са дали път на бойците, е между провинциите Алепо, Идлиб и Хама. Операцията срещу бойците е започнала преди седем дни, но изведнъж режимът се е оказал във владение на 80 градчета и села, \"след като им е дал коридор\", казва Рами Абдулрахман, който ръководи центъра. Хасан Хадж Али, командир от Свободната армия на Идлиб (някога свързана със ССА група, която след това започна да работи с \"Хайят Тахрир аш Шам\"), потвърди информацията от сирийския център. Според него в южната част на Идлиб са проникнали 200 бойци от \"Ислямска държава\" рано тази сутрин. \"Тази сутрин бяхме изненадани от съвместното предателство на режима и \"Даеш\",\" казва той за \"Ройтерс\", имайки предвид \"Ислямска държава\". Според Али джихадистите имат със себе си \"шест бронирани машини\". Другата версия Сирийската арабска армия - въоръжените сили на режима на Асад - не коментират информацията. Медия на ливанската шиитска организация \"Хизбула\", която е на страната на правителството, обаче, казва, цитирана от \"Ройтерс\", че армията и съюзниците ѝ са се сражавали с бойци на \"Ислямска държава\" в същия район и са победили. Не се споменава, че джихадистите са били оставени да си тръгнат. И свързваното с бизнесмени, близки до властите в Русия \"Федеральное агентство новости\" отбелязва, че сили на режима са \"прочистили\" североизточни райони на провинция Хама и са избягали в Идлиб. Според \"Ал Масдар\" при бягството на джихадистите е имало ожесточено сражение със силите на режима и десетки проправителствени войници са загинали. Залогът в Идлиб Към момента Идлиб е единствената провинция в Сирия, по-голямата част от която се контролира от бунтовници. Режимът и съюзниците му, Русия и Иран, ги обвинява, че са радикални групировки, защото в тях доминира \"Хайят Тахрир аш Шам\" - коалиция, чийто гръбнак е бившият клон на \"Ал Кайда\" в Сирия. В края на миналата година силите на Асад  започнаха офанзива  в района, а според някои експерти, включително и  такива, с които \"Дневник\" разговаря , Идлиб представлява интерес и за Турция и подкрепяната от нея Свободна сирийска армия. Миналата седмица над същата провинция беше  свален и руски самолет  с преносима ракета - инцидент, за който две групировки поеха отговорност.", "date": "2018.02.09", "title": "Бойци на \"Ислямска държава\" проникнаха в Идлиб, активисти обвиниха режима на Асад"}
{"url": "https://www.dnevnik.bg/zdrave/2018/02/09/3127301_ucheni_ot_universiteta_v_edinburg_uspiaha_da_otgledat/", "text": "Университетът в Единбург обяви, че за пръв път в историята в лабораториите му са отгледали човешки яйцеклетки до зрял стадий извън яйчниците. Експериментът обаче е бил успешен само при 10% от клетките, така че засега е само доказателство, че технологията изобщо е възможна и е отправна точка за разработването й, съобщава Би Би Си. Жените се раждат с определен запас от незрели яйцеклетки в яйчниците си и малка част от тях започват да съзряват след началото на пубертета и стават годни за оплождане. Успехът на учените от Единбург е в това, че са успели да отгледат млади клетки, отделени от яйчниците в най-ранен стадий след формирането им, и в продължение на години да поддържат среда и условия, в които те да се развият до пълноценни яйцеклетки. Това включвало пълен контрол и наблюдение над нивата на кислород, хормони и протеини около клетките, които да стимулират растежа им. Процесът действително отнел десетилетия преди да сработи сега за пръв път, разказват от Единбургския университет. Проблемът, с който предстои да се преборят учените обаче е, че уцелили правилната формула само при една от 10 клетки. А вторият съществен въпрос, който предстои да проверят, е дали изкуствено узрелите яйцеклетки могат да бъдат оплодени и пълноценни за отглеждане на живот като естествено узрелите. Ако технологията се развие, тя ще даде възможност на огромен брой жени, преживели рак и химиотерапия като деца, да родят бебе със собствен генетичен материал, смятат учените. Причината е, че агресивните онкологични заболявания и терапите срещу тях често причиняват стерилитет, и когато това се случва при момичета, при които узряването и отделянето на яйцеклетките не е започнало, няма как част от тях да бъдат спасени и замразени за възможността за зачеване с инвитро в по-късна възраст. Друга цел на експеримента е и изследването отблизо на целия процес на съзряване на яйцеклетките, защото макар и този пръв успешен опит, все още за него се знае много малко, коментират учените от Единбург.", "date": "2018.02.09", "title": "Учени от университета в Единбург успяха да отгледат човешки яйцеклетки"}
{"url": "https://www.dnevnik.bg/bulgaria/2018/02/09/3127321_mvnr_vuv_fermata_s_eksploatirani_rabotnici_v_kornuol/", "text": "Няма български граждани нито сред експлоатираните имигранти, нито сред работодателите във фермата за цветя в Корнуол. Това съобщи българското посолство в Лондон след получен официален отговор от полицейската служба на Девън и Корнуол и Службата за контрол на трудовото посредничество и трудовата експлоатация /GLAA/. Вчера при операция на органите на реда в Корнуол беше разкрита ферма, в която са работили като \"бели роби\" около 200 имигранти. Според първоначалната информация, разпространена от фондация \"Томсън Ройтерс\" тази сутрин, сред освободените от полицията е  имало и българи . ", "date": "2018.02.09", "title": "МВнР: Във фермата с експлоатирани работници в Корнуол няма българи"}
{"url": "https://www.dnevnik.bg/morski/2018/02/09/3127331_obshtina_varna_shte_poharchi_4_mln_lv_za_efektno/", "text": "Дружеството \"Габровски\" ООД е победител в обществената поръчка \"за техническа поддържка, ремонтно възстановителни работи и изграждане на ефектно архитектурно осветление и коледна украса на територията на Община Варна\". Това става ясно от протокол на комисията, класирала участниците в търга, който беше открит в началото на декември м.г. Идентична дейност \"Габровски\" ООД изпълняваше на базата на друга обществена поръчка със срок от 2012г. до края на 2016г. В процедурата за възлагане на  новата поръчка, която е на стойност 4 млн.  лв. освен \"Габровски\" е участвало и дружеството \"Призма ЕС\", класирано на второ място. На базата на проведената процедура сега с избраният победител трябва да бъде сключен рамков договор за период изтичащ на 31 декември 2021г. Според техническата спецификация към търта дружеството ще трябва да се грижи и за ефектното осветление на Става дума за църкви, паметници и сгради, чието художествено осветление през последните години бе напълно занемарено. Най-очебийните примери за това са Аспаруховият мост и катедралата \"Св. Успение богородично\" в центъра на Варна. В края на ноември м.г. \"Дневник\" публикува текст по  отчета за изпълнение на бюджета на Община Варна за 2016г.  От записаното в него излизаше, че местната администрация е похарчила с дължина малко над 100 м. Той се намира на кръстовището на бул. \"Княз Борис I\" и ул. \"Шипка\" в града. Проверка на място обаче показа, че върху двете стени на подлеза са поставени около 200 м LED въже, чиято пазарна цена се движи между 10 и 50 лв. за метър. Сравнението на тези цени, с направените от общината разходи, излизаше, че дори при избор на най-скъпия вариант за \"ефектно осветление\" във въпросния подлез няма как да бъдат похарчени повече от 11 хил. лв. По-късно от пресцентъра на администрацията изпратиха уточнение според което в конкретния случай ставало дума за То включвало \"подмяна на 36 амортизирани прожектора с нови, демонтаж и изграждане изцяло на кабелна електрическа мрежа с дължина 280 м, както и монтаж на 240 м LED въже\". Каква е причината в официалния текст на общинския отчет всички тези данни да не бъдат споменати, от отговора не ставаше ясно. Според източници на \"Дневник\" обаче така е бил заобиколен фактът, че в договора с фирмата, изпълнител е било включено само изграждане на В същия отчет за бюджетните разходи на Варна през 2016 г. бе отразено, че за коледните и новогодишните празници е била купена една елха, с височина около 3.5 м. за 15 хил. лв. Уточненията на общинската администрация и в този случай нямаха От тях трябваше да стане ясно, че в цената за коледната елха са били включени и разходите по ремонт на стоката й. В получените отговори се твърдеше също, че срещу въпросните 15 хил. лв. е извършена и \"цялостна подмяна на светеща и захранваща част на 12 бр. коледни елхи до 3,5 м\". Всичко това обаче не бе записано в документа, с който администрацията на кмета Иван Портних (ГЕРБ) бе отчела как е харчен общинският бюджет. Нещо повече - в него за \"цялостна подмяна на светещата част на коледната украса на територията на община Варна\" за периода 2016 г. - 2017 г. бе отразен друг разход от 20 367 лв. Всички тези факти говореха красноречиво за  начина, по който местната администрация във Варна отчита разходването на бюджетни средства . Според условията на приключилата преди дни нова обществена поръчка планираната й стойност е в размер до 4 млн. лв. без ДДС. Максимално допустимият финансов ресурс за техническа месечна поддръжка на обектите, които ще бъдат включени в договора между Община Варна и \"Габровски\" ООД, е определен на до 10 хил. лв. месечно без ДДС.", "date": "2018.02.09", "title": "Община Варна ще похарчи 4 млн. лв. за \"ефектно архитектурно осветление\" до 2021 г."}
{"url": "https://www.dnevnik.bg/photos/2018/02/09/3127302_fotogaleriia_parad_na_raketi_v_phenian_dokato_se/", "text": "Хиляди войници, бронирана техника и нови междуконтинентални и ракети с малък обсег дефилираха днес в Пхенян, докато в Пьногчанг в съседна Южна Корея се откриваха Зимните олимпийски игри. Парадът в Северна Корея, на който присъства лидерът Ким Чен Ун, бе по повод 70-та годишнина от основанането на националната армия. На практика това е единствената институция в КНДР, способна да смени лидера. Парадът обикновено се провежда през април. \"Ройтерс\" отчита, че от 2012 г. насам на всеки парад намалява броят на дефилиращото конвенционално оръжие и се демонстрират по-модерни системи.", "date": "2018.02.09", "title": "Фотогалерия: Парад на ракети в Пхенян, докато се открива олимпиадата"}
{"url": "https://www.dnevnik.bg/biznes/2018/02/09/3127310_zaradi_ochakvano_poskupvane_na_vnosa_bulgargaz_iska/", "text": "Държавният газов доставчик \"Булгаргаз\" ЕАД прогнозира, че цената на природния газ трябва да се повиши със 7% от 1 април, се вижда от сайта на компанията. Увеличението се дължи на очакваните по-високи доставни цени на природния газ от внос. Точно след месец компанията ще внесе официално предложението си в в Комисията за енергийно регулиране.  \"Булгаргаз\" ЕАД уведомява своите клиенти, че прогнозната цена на природния газ за ­­ІІ-ро трим. на 2018 г., образувана в съответствие с чл. 17 на Наредба № 2 от 19.03.2013 г. за регулиране на цените на природния газ е 377.29 лв. за 1000 куб. м или 35.69 лв./MWh (без цени за достъп, пренос, акциз и ДДС). В сравнение с утвърдената за І-во трим. на 2018 г. цена (без цени за достъп, пренос, акциз и ДДС), прогнозната цена за ІІ-ро трим. на 2018 г. се увеличава с 24.64 лв. за 1000 куб. м или 6.99% и с 2.30 лв./MWh или 6.89%, се казва в съобщението. Окончателното предложение на \"Булгаргаз\" ЕАД за утвърждаване цената на природния газ за ІІ-ро трим. на 2018 г. ще бъде внесено в КЕВР на 9 март 2018 г.", "date": "2018.02.09", "title": "Заради очаквано поскъпване на вноса \"Булгаргаз\" иска цената на газа да нарасне със 7%"}
{"url": "https://www.dnevnik.bg/sport/2018/02/09/3126713_s_purviia_si_gol_koutinyo_prati_barselona_na_peti/", "text": "Носителят на Купата на краля за последните три сезона \"Барселона\" отново ще защитава трофея си. Каталунците се класираха за финалния мач след победа с 2:0 над \"Валенсия\" като гост и с общ резултат 3:0 стигнаха до последния двубой. Във финала \"Барселона\" ще срещне \"Севиля\", който ден по-рано победи \"Леганес\" с 2:0. Футболистите на Ернесто Валверде затвърдиха отличната си форма и с два късни гола победиха на \"Местая\". Филипе Коутиньо даде преднина на \"Барселона\" с първия си гол след трансфера от \"Ливърпул\", а в края на мача Иван Ракитич удвои. Много силен мач направи и Луис Суарес, който в  първия двубой на \"Камп ноу\" вкара за победата  на своя тим. Сега уругваецът се отчете с асистенции и за двата гола. За \"Валенсия\" загубата е шеста поредна във всички турнири, като тимът на Марселино не показва формата си от началото на сезона. Валверде заложи на всичко най-добро в срещата и \"Барселона\" очаквано доминираше. \"Валенсия\" обаче имаше няколко опасни положения през първата част, при които Яспер Силесен на вратата на каталунците се справи. Второто полувреме започна отлично за \"Барселона\" и само три минути след появата си на терена Коутиньо се разписа. Луис Суарес проби отляво и на два пъти финтира бранител в бяло, центрира за бразилеца и той от въздуха прати топката в мрежата на Доменек – 0:1. По ирония на съдбата през февруари 2013 г. Суарес асистира на Коутиньо и за първия му гол с екипа на \"Ливърпул\". До края \"прилепите\" опитаха да върнат интригата, но Силесен на вратата на \"Барселона\" беше отличен. Холандският вратар спаси няколко опасни положения и не позволи на \"Валенсия\" да се разпише в мрежата му. В 82-ата минута Иван Ракитич оформи крайния резултат след хладнокръвен завършек. Суарес открадна топката от Габриел Паулища, подаде на хърватина и той без проблем реализира. Във финала на 21 април \"Барселона\" ще може да преследва 30-а купа в турнира. Каталунците са най-успешният отбор в надпреварата, като имат и десет загубени финала. За последно това се случи през 2014 г., когато \"Реал\" (Мадрид) спечели на \"Местая\". Преди \"Барселона\" никой друг отбор в историята на испанския футбол не е успявал да се класира пет поредни пъти на финал. Стадионът, на който ще се играе двубоя тази година, не е уточнен, но е възможно това да е новото съоръжение на \"Атлетико\" (Мадрид)  \"Уанда метрополитано\" .", "date": "2018.02.09", "title": "С първия си гол Коутиньо прати \"Барселона\" на пети пореден финал за купата"}
{"url": "https://www.dnevnik.bg/sport/2018/02/09/3126635_zapochvat_olimpiiskite_igri_v_pyongchang/", "text": "Зимните олимпийски в Пьончанг ще бъдат открити днес в 13.00 часа българско време. Първите състезания от програмата започнаха преди ден и ще продължат до 25 февруари. Участват 92 страни, а спортистите са 2952-ма. Най-големият зимен спортен форум ще се проведе за 23-и път, като за втори път след Сапоро 1984 зимните игри ще са в Азия. Българите България ще бъде представена от  21 състезатели в шест спорта  - ски скокове, алпийски ски, биатлон, сноуборд, ски бягане и спускане с шейни. Пръв започна  Владимир Зографски, който преодоля квалификациите  на малката шанца в ски скоковете. В събота той ще участва в решителната фаза. Най-големите надежди на България са свързани с Радослав Янков. Сноубордистът се утвърди в елита на спорта след спечелването на Големия кристален глобус в паралелните дисциплини през 2016 г. и на Малката купа в паралелния гигантски слалом година по-късно. Въпреки колебливия си сезон до момента Янков се надява да стигне до отличие в Пьонгчанг. Най-много са българите в биатлона - общо десет. Най-млада от всички в отбора е биатлонистката Милена Тодорова, която навърши 20 години на 18 януари. Единадесет ще са дебютантите за България, а Александра Жекова и Мария Киркова ще участват за четвърти път в зимни олимпийски игри. Игрите се излъчват по \"Евроспорт 1\" и \"Евроспорт 2\", както и по БНТ, като за разлика от предишни години  националната телевизия ще предава частично и ще акцентира на българското участие . Времето Една от основните теми, свързани с игрите в Пьонгчанг, е студеното време. Прогнозата за церемонията по откриването, която започва в 20.00 ч. местно време, е за температури между -2 и -5 градуса. Според местния метеорологичен център ще се повтори ситуацията от миналата година. Тогава през февруари средната температура беше 0 градуса, а през нощта редовно падаше до -10. Очакванията са това да са най-студените зимни игри след Лилехамер 1994, където температурните стигаха -11 градуса. Това носи  притеснения за участниците и организаторите , макар температурите да не са изненадващи, защото са обичайни за Пьонгчанг за това време на годината. Мястото се характеризира със сух студ и малко сняг заради северните ветрове от Сибир - миналия февруари е валял сняг само седем дни със средно по 6.3 см снежна покривка. Заради това сега организаторите са вложили 4.4 млн. паунда за оръдия за изкуствен сняг. По време на репетицията миналия уикенд термометрите показваха -23 градуса. Политическите игри Политическите теми също бяха много силно обсъждани най-вече заради участието на Северна Корея. Макар да не е прецедент, изпращането на отбор в Юга е голяма стъпка към нормализиране на ситуацията на Корейския полуостров, който е разделен от близо 70 години. Последните олимпийски игри в Южна Корея (през 1988 г.) бяха бойкотирани от Севера. През 2017 г. режимът на Ким Чен-ун проведе многобройни тестове на оръжия, включително и на ракети, които биха могли да достигат до САЩ. Той влезе и в остра война на думи с американския президент Доналд Тръмп. А сега Северна и Южна Корея за пръв път от години провеждат преговори и дори номиналният държавен глава на Пхенян отива на юг за пръв път. Церемониалният лидер на Северна Корея ще направи безпрецедентна визита  по време на игрите  – Ким Йон-нам, главата на Президиума на Върховното народно събрание, е най-високопоставеният севернокорейски служител, минавал границата от края на войната. Сестрата на Ким Чен-ун  също ще бъде част от делегацията. Участието на Северна Корея беше прието критично от САЩ и Япония. Русия и олимпийските игри Русия беше наказана да не участва заради мащабните допинг нарушения от Сочи 2014. Международният олимпийски комитет (МОК) все пак допусна руснаци, но състезаващи се под неутрален флаг. Отборът им се нарича \"Олимпийски спортисти от Русия\" и ще бъде представляван от 168 състезатели в 15 различни дисциплини. Част от тях изразиха притеснението си, че не са добре приети в Пьонгчанг. Напрежение имаше и преди началото на игрите, след като 42-ма руски спортисти бяха наказани доживот от МОК, но Спортният арбитражен съд отмени санкциите им. Въпреки това МОК обяви, че няма да ги допусне до игрите. Очаква се днес съдът в Лозана да се произнесе по последните обжалвания. Акцентите Кои са българските надежди за игрите в Пьонгчанг -  четете тук . Какво очакват българите и готови ли са за студа в Пьонгчанг-  четете тук . Какви са предизвикателствата пред организаторите са разпределянето на важните гости за откриването можете да  откриете тук . Какво означава участието на Северна Корея в Пьонгчанг  четете тук . Програмата на българите 9.15 ч. Ски бягане (скиатлон жени) - Антония Григорова 12.10 ч. Шейни индивидуално (1 и 2 манш) - Павел Ангелов 13.15 ч. Биатлон (спринт жени) - Десислава Стоянова, Емилия Йорданова, Стефан Попова, Даниела Кадева, Милена Тодорова 14.35 ч. Ски скок на малка шанца (основна фаза) 4.00 ч. Алпийски ски (спускане мъже) - Алберт Попов, Камен Златков 8.15 ч. Ски бягане (скиатлон мъже) - Веселин Цинзов, Йордан Чучуганов 11.50 ч. Шейни индивидуално (3 и 4 манш) - Павел Ангелов 13.15 ч. Биатлон (спринт мъже) - Красимир Анев, Владимир Илиев, Михаил Клечеров, Антон Синапов, Димитър Герджиков 3.15 ч. Алпийски ски (гигантски слалом жени) - Мария Киркова 12.10 ч. Биатлон (преследване жени) 14.00 ч. Биатлон (преследване мъже) 4.30 ч. Алпийски ски (комбинация мъже) - Алберт Попов, Камен Златков 10.30 ч. Ски бягане (спринт мъже) - Веселин Цинзов, Йордан Чучуганов 13.00 ч. Ски бягане (спринт жени) - Антония Григорова 3.15 ч. Алпийски ски (слалом жени) - Мария Киркова 13.05 ч. Биатлон (индивидуално жени) - Десислава Стоянова, Емилия Йорданова, Стефан Попова, Даниела Кадева, Милена Тодорова 3.00 ч. Алпийски ски (супер-Г мъже) - Алберт Попов, Камен Златков 8.30 ч. Ски бягане (10 км св. стил жени) - Антония Григорова 13.00 ч. Биатлон (индивидуално мъже) - Красимир Анев, Владимир Илиев, Михаил Клечеров, Антон Синапов, Димитър Герджиков 3.00 ч. Сноуборд (бордъркрос жени) - Александра Жекова 8.30 ч. Ски бягане (15 км св. стил мъже) - Веселин Цинзов, Йордан Чучуганов 14.30 ч. Ски скок на голяма шанца (квалификация) - Владимир Зографски 4.00 ч. Алпийски ски (супер-Г жени) - Мария Киркова 13.15 ч. Биатлон (масов старт жени) 13.30 ч. Ски скок на голяма шанца (основна фаза) 3.15 ч. Алпийски ски (гигантски слалом мъже) - Алберт Попов, Камен Златков 13.15 ч. Биатлон (масов старт мъже) 13.15 ч. Биатлон (смесена щафета) 4.00 ч. Алпийски ски (спускане жени) - Мария Киркова 12.00 ч. Ски бягане (отборен спринт мъже) - Веселин Цинзов, Йордан Чучуганов 3.15 ч. Алпийски ски (слалом мъже) - Алберт Попов, Камен Златков 5.00 ч. Сноуборд (гигантски слалом, квалификации) - Радослав Янков, Теодора Пенчева 13.15 ч. Биатлон (щафета жени) 3.00 ч. Алпийски ски (комбинация жени) - Мария Киркова 13.15 ч. Биатлон (щафета мъже) 4.00 ч. Сноуборд (гигантски слалом, финали) 7.00 ч. Ски бягане (50 км мъже) - Веселин Цинзов, Йордан Чучуганов 8.15 ч. Ски бягане (30 км жени) - Антония Григорова", "date": "2018.02.09", "title": "Започват олимпийските игри в Пьонгчанг"}
{"url": "https://www.dnevnik.bg/detski_dnevnik/2018/02/09/3126340_tolerantnost_kum_razlichieto_preodoliavane_na/", "text": "Толерантност към различието, преодоляване на негативните предразсъдъци и превенция на агресивното поведение и насилието са очаквани резултати от образованието. Това се посочва в справка на Министерството на образованието и науката (МОН) за изучаването на ролите и равнопоставеността на половете в училище, изготвена за \"Дневник\". След напрежението в обществото, че рафитикацията на Истанбулската конвенция ще доведе до вкарване на т.нар. джендър идеология в учебните програми,  образователният министър Красимир Вълчев заяви в интервю за \"Дневник\", че промени в учебното съдържание няма да бъдат правени , тъй като и в момента се учат ценностите на толерантността и взаимното уважение. Темите за ролите и равнопоставеността между половете се засягат по история, философия и гражданско образование. В часовете се учи за уважението като основна регулативна нагласа в отношенията между хората и се възпитава нагласа на социална солидарност и толерантност към различието. От образователното министерство казват, че изложените теми в общообразователната подготовка на учениците далеч не изчерпват ангажираността на ведомството по поставените въпроси, тъй като преодоляването на негативните нагласи изисква по-активно говорене и по-действени политики. Заради това е приета Наредба №13 за гражданското, здравното, екологичното и интеркултурното образование, в която е заложено, че резултатът от гражданското образование още в началното училище трябва да е запознаване на учениците с принципа на равнопоставеност на половете. В прогимназиалния етап се очаква от учениците да разбират необходимостта от преодоляване на негативните предразсъдъци, а в гимназията вече да разглеждат правата на човека като рамка, която може да служи за борба с несправедливостите, посочват от МОН. Темите за толерантността и превенцията на насилието са заложени също и в часа на класа. Освен това създаването на ученически съвети като форма на ученическо самоуправление според просветното ведомство също е много важен стимул за формиране на нагласа за превенция на насилието. Семейни роли, граждански права, секс  За ролите, отговорностите и взаимоотношенията в семейството се учи още в първи клас по \"Роден край\". В часовете по \"Околен свят\" във втори клас учениците трябва да развият умения да защитават правата си, без да нарушават правата на другите. За първи път понятието граждански права се учи в четвърти клас по \"Човекът и общество\", където се разработва тема \"България и българското общество през XX век\". В същия клас по \"Човекът и природата\" учениците трябва се научат да описват по схеми размножаването и развитието на човека и очакваните изменения в детския организъм в процеса на съзряването му. За половите клетки и органите на мъжката и женската полова система се учи по \"Човекът и природата\" в шести клас. Тогава учениците трябва да описват особеностите в съзряването на двата пола, да оценяват отговорността и риска за здравето на израстващия организъм при ранни сексуални контакти и да изброяват и прилагат правилата за опазване на репродуктивното здраве. В същия клас по \"История и цивилизации\", където се изучава Средновековието, има тема \"Общество и всекидневен живот\", по която учениците трябва да представят по зададени показатели ролята на мъжа и жената в обществото. Размножаване, растеж и развитие\", \"Полова система\" и \"Зародишно и следзародишно развитие\" са свързаните с половете теми по \"Биология и здравно образование\" в осми клас. Очакваните резултати от обучението са учениците да могат да изброяват, описват и означават върху изображение устройството и функциите на органите на мъжката и женската полова система. Освен това учениците трябва да могат да описват етапите на психо-сексуалното развитие на личността, същността и значението на сексуалното и репродуктивното здраве; да назовават и описват по алгоритъм (причини-признаци-превенция) заболявания, предавани по полов път; да могат да дискутират рисковете от ранни сексуални контакти; необходимостта от толерантно отношение и личната отговорност при създаване на потомство. Социални роли, конфликти, толерантност  По \"Философия\" в осми клас се очаква учениците да се научат да познават характерни стереотипи като пречка за общуването и приемането на другостта. За първи път се появява и темата \"Социални групи и роли\", очакваните резултати по която са осъзнаване на важността и влиянието на груповата принадлежност за личностната идентичност и развитие. По темата \"Конфликти\" се очаква учениците да могат да оценяват ефективното общуване и разрешаване на конфликти като възможности за превенция на агресивно поведение. В същия клас по \"История и цивилизации\" се изучава за новопоявили се организации и движения на жените, които защитават правата им. За ролята на жената в съвременния свят се учи в девети клас по \"История и цивилизации\". Очакван резултат в часовете по \"Философия\" е учениците да могат да разбират уважението като основна регулативна нагласа в отношенията между хората. В десети клас, където по \"Биология и здравно образование\" се изучават наследствените заболявания и детерминирането на пола, се очаква учениците да оценяват важността на проявата на толерантност към хора с генетични заболявания и необходимостта от осигуряване на равни възможности за всички. По \"Философия\" в десети клас се изучава значението на принципа за равенството пред закона. Има и тема за гражданското общество, при изучаването на която се очаква проявявата на нагласа за социална солидарност и толерантност към различието. По \"Гражданско образование\" в единадесети клас се очаква учениците да могат да обвързват идеята за правата на човека с понятия като свобода, справедливост и равенство, както и да различават случаи на нарушаване на тези права и да познават механизми за тяхната защита. Като такива случаи трябва да се разграничава дискриминацията по полов, религиозен, етнически и расов признак, също и на хора с увреждания. Учениците трябва да оценяват борбата с дискриминацията, да осъзнават необходимостта за противодействие на насилието и да демонстрират стремеж към разрешаване на конфликтни ситуации по градивен начин.", "date": "2018.02.09", "title": "Толерантност към различието, преодоляване на предразсъдъците и превенция на насилието са цели на образованието"}
{"url": "https://www.dnevnik.bg/sviat/2018/02/09/3126594_v_katalunia_mnozina_tursiat_nezavisimost_bez_da_sa/", "text": "Всичко започна с икономическата криза в допълнение с кризата за статута на Каталуня. За да се утешат емоциите, трябва да се върнем към този дебат. Да разберем, че по време на тези кризи каталунското общество се завръща към корените си. Много от хората започнаха да искат независимост през последните години. Някои - защото им беше омръзнало от корупцията и други социални проблеми, които се задълбочаваха в испанската държава. За други беше социално заразяване от приятели и близки. Най-силните аргументи за искане на независимост бяха плащането на по-високи данъци към испанската хазна, да се учи на каталунски език, да се уважава каталунската културна идентичност. За всички обаче силна роля играеха емоциите и за тях аргументи не се изискваха. На многобройните манифестации за правото на референдум, в защита на независимостта и при последвалите мобилизации срещу арестите на лидерите им каталунците протестираха мирно, носеха знамената (естаядас) и лозунгите си, викаха и пееха, а в очите им нямаше омраза, блестеше надежда, на лицата им - усмивки и оптимизъм. Помежду си наричат процеса: революция на усмивките. Най-многобройни бяха младите, ученици и студенти. Организираха се в комитети за защита и участваха във всички събития. Виждаха се и възрастни хора по на 80-85 години, стари републиканци, преживели Гражданската война и чакали цял живот този миг на сбъдване на тяхната мечта. Вълнуващо е да видиш и почувстваш енергията, радостта и сълзите на тези хора, късче от историята на Каталуня. Много артисти и интелектуалци също подкрепиха процеса за независимост. Известни личности като оперния певец Джозеп (Хосе) Карерас е един от тях. Учителите бяха сред наи-дейните. Това беше свързано и с тяхната борба в училищата да се учи на каталунски език.  Често определят борбата за независимост като дело на богатите и по-заможни каталунци, които пазят икономическите си интереси, но истината е, че участват хора от различни социални прослойки. Може ли един футболен клуб да се превърне в идентифициращ символ на една страна?  Да, може. От своето основаване \"Барса\" живее със социалните и културни борби на Каталуня. Нейните знамена се веят на много манифестации. Участват като важна част в политическите движения. На \"Ноу камп\" често сред запалянковците има каталунски лозунги като \"Ще бъдем свободни\". Футболисти като Чави и Пике, както и бившият треньор на \"Барса\" Гуардиола защитиха или се обявиха публично за правото на референдум за независимост на Каталуня и това им донесе одобрението на каталунците и критики от страна на техните испански фенове. По данни на анкети, проведени след референдума и изборите, най-много гласове за независимост има в селища като Аренч де Мунт, Херона, Берга и прилежащите им общини. Това са и селищата, които първи свалиха испанското знаме от общините си при обявяването на Републиката. Там се говори каталунски - дори и когато събеседникът им говори на испански, те отговарят на него. По терасите в Барселона се виждат както каталунски знамена, така и испански флагове в кварталите, където живеят испанци. Понякога на някоя тераса има сложени няколко флага: каталунски, испански, аржентински или на някоя друга държава. Това предизвикжа усмивки и реплики като \"Ето това е Каталуня\". Докато на Балканите националист и патриот се припокриват и събират в себе си и обичта към родината, и омразата към другия, в Каталуня \"индепендентист\" не означава в повечето случаи националист. Искат независимост, но не мразят испанците въпреки политическите пропаганди. От десетилетия в Каталуня живеят над 3 милиона испанци от другите провинции. Дошли да търсят по-добър живот, се установяват там. Някои от тях също участваха в процеса за независимост, но повечето защитиха целостта на Испания. Когато референдумът беше обявен за нелегален от Конституционния трибунал, те в по-голямата си част отказаха да гласуват и не участваха в процеса. На следващия ден след гласуването излязоха на манифестация за запазване на статуквото и целостта на Испания. Чувстваше се страхът от неизвестността и ожесточението на политическите лидери, които искаха да оправдаят с неподчинението на каталунистите насилието, проявено от националната полиция пред урните.  Най-онеправданата част от каталунското общество, имигрантите, нямаха право да гласуват и участваха само символично в процеса. Някои от тях, с испанско гражданство, бяха част от организации като \"Асамблея каталана\" или партии като Републиканската левица на Каталуня и участваха в референдума и на изборите. Политическите борби и липсата на политическа воля за диалог успяха да разделят каталунското общество на две противопоставящи се части. Няма много строители на мостове между тях, но мостовете все още не са напълно разрушени и могат да бъдат възстановени с присъщия позитивизъм на всички, които живеят в Каталуня.", "date": "2018.02.09", "title": "В Каталуня мнозина търсят независимост, без да са националисти"}
{"url": "https://www.dnevnik.bg/evropa/2018/02/09/3126077_olaf_sholc_-_umereniiat_pragmatik_s_ostur_ezik_koito/", "text": "Олаф Шолц, тихият и прагматичен кмет на Хамбург, който е спряган за следващ финансов министър на Германия, получи бойнотo си кръщение миналото лято по време на ожесточените сблъсъци около  срещата на Г-20 в града , пише \"Ройтерс\". Шолц официално се извини за фиаското с мерките за сигурност, но остана спокоен пред нападките на десни критици, които го обвиниха, че е бил твърде мек с антикапиталистическото насилие. Петдесет и девет годишният социалдемократ, опитен адвокат и силен застъпник на по-тясната евроинтеграция, по-късно заяви, че степента на насилие го е объркала и че е щял да подаде оставка, ако се беше стигнало до жертви. Тази тиха решителност може би ще е от полза на Шолц, който се кани да стъпи в огромните следи на Волфганг Шойбле, яростния привърженик на фискалната дисциплина и ветеран в германската политика, който в момента председателства долната камара на парламента, Бундестага. Някои консерватори се опасяват, че Шолц, който наскоро подкрепи идеята за голямо увеличение на минималната заплата, може да увеличи държавните разходи и да обърне политиката на Шойбле за балансиран бюджет, известна като \"черна нула\" и недопускаща правителството да поема нови дългове. Според други Шолц вероятно ще се придържа към германския фискален консерватизъм, но не е изключено да възприеме по-помирителен тон към по-бедните държави като Гърция. Бизнесът също може да срещне проблеми в опитите си да убеди Шолц да приеме ново намаляване на корпоративния данък  по модела на това САЩ , което доведе до приток на инвестиции. \"През последните години направихме корпоративната си данъчна структура конкурентоспособна в международен план. Няма нужда от трескави корекции\", каза той. Шолц подкрепя и по-високи данъци за богатите, макар често да заявява, че \"мога да разпределям само това, което съм спечелил\". Дълго време Шолц бе по-популярен сред членовете на Социалдемократическата партия (СДП) в сравнение с лидера й Мартин Шулц. През 2011 г. той изведе партията от опозиция, спечелвайки мнозинство в провинциалните избори в Хамбург. Четири години по-късно подкрепата за СДП намаля, но въпреки това той успя да състави управляваща коалиция в провинцията заедно със Зелените. Шолц работи добре с канцлера Ангела Меркел, факт, който бе очевиден по време на няколко техни съвместни изяви на срещата на Г-20 в Хамбург, и датира още откакто той бе министър на труда в първата \"голяма коалиция\" на Меркел от 2005 до 2009 г. \"ЕС трябва да се развива\" Шолц, който е адвокат, има оскъден опит на европейската сцена, но ще работи тясно с Шулц – бивш председател на Европейския парламент и  бъдещ външен министър  – по въпроси като реформата в еврозоната. През декември Шолц каза пред в. \"Ди Велт\", че Германия спешно трябва да отговори на предложенията на френския президент Еманюел Макрон. \"ЕС не е просто митнически съюз. Той трябва да развива съвместни политики в областта на външната политика, сигурността, миграцията, финансите, икономиката\", подчерта той. \"И тези политики трябва да бъдат различни от онези на канцлера, която оставя много неща неизказани и сключва сделки при закрити врата в Брюксел посред нощ\", допълни Шолц. По думите му \"ние ясно трябва да заявим какво планираме на европейския политически фронт. Трябва да бъдем по-смели\". Едно от основните притеснения на Шолц е дигитализацията и това как западните демокрации трябва да отговорят на възхода на десния популизъм и растящите съмнения за ползите от глобализацията, особено предвид стагнацията на заплатите в момент, когато Германия страда от недостиг на квалифицирани работници. Съпругата на Шолц Брита Ернст е министър на образованието в източната провинция Брандендург, намираща се около столицата Берлин. Той обича да спортува и поне веднъж се е появявал на разговорите за коалиция в екип за тичане. Подобно на Шойбле, на моменти използва остър език. Миналата седмица той игнорира запитване за амбициите си да поеме финансовото министерство, питайки рязко репортера: \"Какво би трябвало да означава този въпрос?\". През декември бе силно подразнен от постоянните питания на в. \"Ди Велт\" по повод на това, че не успя да оспори лидерското място на Щулц, след като партията получи исторически най-слабият си изборен резултат. \"Не харесвам склонността служебни въпроси да засенчват други важни теми\", посочи той пред вестника. \"СДП понесе сериозна загуба и ние трябва да направим ясен анализ на това къде сме сбъркали. В същото време, трябва да обсъдим как да изпълним отговорността си към страната. Играта с това кой кого обича не ни помага в случая\". \"Файненшъл таймс\" пише, че Шолц подкрепя идеята за по-силен ЕС, но далеч не с ентусиазма на Мартин Шулц. Той е смятан за ефективен и надежден изпълнител с остър ум. Според критици като кмет той не е полагал достатъчно грижи за обикновените граждани на Хамбург. Въпреки това бе преизбран през 2015 г. Усещането за арогантност подкопава популярността му в партията. При преизбирането си за неин вицепрезидент по-малко от 60% го подкрепиха, коментира изданието.", "date": "2018.02.09", "title": "Олаф Шолц - умереният прагматик с остър език, който ще управлява германските финанси"}
{"url": "https://www.dnevnik.bg/video/s_dve_dumi/2018/02/09/3126325_bulgariia_na_zimnite_olimpiiski_igri_video/", "text": "Общо 21 спортисти в шест спорта - това е българският отбор за зимните олимпийски игри в Пьонгчанг, които започват днес. България се надява на поне един медал от най-големия спортен форум. Дали това е малко или реалистично - вижте във видеото историята на българското участие в игрите от 1936 г. в Гармиш-Партенкирхен до днес. Още видео от рубриката \"С две думи\" -  тук", "date": "2018.02.09", "title": null}
{"url": "https://www.dnevnik.bg/sviat/2018/02/09/3126234_jitelite_na_krasnoiarsk_sami_izmervat_chistotata_na/", "text": "Отчаяни от отказите и бездействието на властите по отношение на смога, който редовно се стеле над града, жителите на Красноярск - промишлен град в Сибир - решиха сами да измерват замърсяването с риск от съдебно преследване. С един милион жители и десетки промишлени предприятия, сред които един от най-големите заводи за алуминий в света, Красноярск се нарежда сред  най-замърсените градове  в Русия според изготвена наскоро класация на министерството на екологията. Но на местно равнище запитванията за качеството на въздуха се сблъскват със стена и някои жители начело с 34-годишния компютърен специалист Игор Шпехт решиха да разберат сами как стоят нещата. \"Над Красноярск редовно пада мъгла,  на хората им е трудно да дишат,  но метеорологичните служби твърдят, че концентрацията на вредните частици не надхвърля нормите\", възмущава се Игор Шпехт. \"Поради това разминаване имаме впечатлението, че ни заблуждават. След години бездействие на министерството на екологията и местните метеорологични служби решихме сами да измерваме нивото на замърсяване\", обясни той пред АФП. С група скептици Шпехт поставил седем френски устройства за измерване на  фините прахови частици . Той публикува данните в реално време на уебсайта краскоярскнебо.ру (krasnoyarsknebo.ru), който предлага резултатите си също в приложения за мобилни телефони и в акаунт в социалната мрежа Инстаграм. Резултатите редовно показват превишение на нормите, в някои случаи - с много. Заради множащите се жалби на недоволни руснаци от цялата страна властите признаха, че системата за измерване на качеството на въздуха е неефективна. При посещение в Красноярск на 7 февруари президентът Владимир Путин нареди на местните власти да разработят възможно най-бързо план за подобряване на екологичната ситуация. \"Чух, че това е един от най-чувствителните проблеми\", каза той, докато местните еколози отбелязаха иронично в акаунта в Инстаграм на крайсноярскнебо.ру, че президентът трябва също да подиша замърсения въздух на града им. Поради липса на финансиране системата за измерване на качеството на въздуха просто липсва или е амортизирана, тъй като не е модернизирана от разпадането на СССР. \"Искате проверка на качеството на въздуха? Ние сме готови да правим това, при условие, че има финансиране\", заяви наскоро шефът на руската федерална служба за хидрометеорология и мониторинг на околната среда \"Росгидромет\" Максим Яковенко в интервю за в. \"Комерсант\". Остаряло оборудване Уредите, поставени от Игор Шпехт, измерват нивото на фините прахови частици PM2,5 - най-фините, с диаметър от 2.5 микрона и особено отровни, понеже проникват дълбоко в дихателните пътища. Освен рак излагането на тяхното въздействие може да причини  астма, алергии, респираторни и сърдечно-съдови заболявания . Проектът на жителите на Красноярск първоначално ядоса руските власти, които често се отнасят с недоверие към личните инициативи. Местните метеорологични служби подадоха жалба срещу Шпехт за извършване на измервания на замърсяването \"без лиценз\". \"Жителите могат за измерват нивото на замърсяване, но съгласно закона нямат право да публикуват тези данни в интернет\", обясни за АФП говорителката на отдела по метеорология в Крайсноярск Оксана Салникова. Тя обаче призна, че поради липса на средства отделът не разполага с оборудване за измерване на фините прахови частици PM2.5. \"Апаратурата ни не е модернизирана от години. Понастоящем измерваме частиците PM като цяло, без да ги разграничаваме според размера им\", обясни Салникова. Руското министерство на екологията и местното му управление все пак защитиха жителите и съдът отхвърли жалбата. \"Поддържаме връзка с еколозите и най-накрая под техен натиск министерството ни купи уреди за измерване на частиците PM2.5\", каза за АФП говорителка на регионалното управление на екоминистерството. \"Разполагаме с мобилна лаборатория. Когато жителите сигнализират, че равнището на вредните елементи е повишено, отиваме на място, за да проверим техните данни\", допълва говорителката на министерството. Инициативата в Красноярск е вдъхновила други градове и Игор Шпехт казва, че с него са се свързали жители на други промишлени градове, които искат да поставят свои датчици - Магнитогорск и Челябинск в Урал и Комсомолск на Амур в Далечния изток. \"Готови сме да им помогнем\", уверява той. Шпехт предупреждава, че заплахата за съдебно преследване не е изключена, но казва, че е подготвен: \"Бихме искали този процес да се състои, за да може веднъж завинаги да се докаже, че сме прави.\" /БТА", "date": "2018.02.09", "title": "Жителите на Красноярск сами измерват чистотата на въздуха под заплаха от съд"}
{"url": "https://www.dnevnik.bg/kultura/2018/02/09/3126265_romans_za_struni_klavishi_i_ljubov/", "text": "Игра на струни и клавиши в името на любовта - това обещават на публиката организаторите на следващия концерт от  поредицата за камерна музика \"Мотив\" . Ден преди Деня на влюбените почитателите на класиката ще могат да чуят произведения на Камий Сен-Санс, Макс Брух, Фриц Крайслер, Габриел Форе, Дмитрий Шостакович, както и прочутия Клавирен квинтет от Йоханес Брамс. Всички те ще звучат в изпълнение на петима млади, но вече доказали се по световните сцени музиканти: Санжар Сапаев и Яна Зеленогорска (цигулка), Стефания Янкова (виола), Атанас Кръстев (виолончело) и Венета Нейнска (пиано), съобщават от \"Модо България\", които стоят и зад успешния проект за класическа музика за деца  \"Концерти на възглавници\" . Зрителите ще могат да се докоснат до таланта на младите артисти в отбрана среда в арт пространтвото на София на ул \"Миджур\" 12 - в къщата на известната актриса Адриана Будевска. Местата в залата ще бъдат не повече от 50, а организаторите ще допълнят специалната атмосфера на вечерта с комплимент за всеки присъстващ. Ограниченият брой места е част от новата концепция на поредицата \"Мотив\" за непосредствено общуване с публиката. Концертът е на  , а билети за концерта могат да се купят на касите на Eventim в страната,  онлайн  или преди събитието в \"Къщата на София\".", "date": "2018.02.09", "title": "Романс за струни, клавиши и любов"}
{"url": "https://www.dnevnik.bg/photos/2018/02/09/3126578_fotogaleriia_kotkite_-_gospodarite_na_istanbul/", "text": "В малките улички на Истанбул котките се разхождат по покривите и первазите на прозорците, дремят на прага на вратите или си почиват почти на всеки ъгъл. Независимо дали се излежават на слънчева светлина, грижат се за себе си или чакат пред някой магазин за храна, котките са вече неразделна част от живота в Истанбул.", "date": "2018.02.09", "title": "Фотогалерия: Котките - господарите на Истанбул"}
{"url": "https://www.dnevnik.bg/sport/2018/02/09/3126706_navurshvat_se_20_godini_ot_edinstveniia_zlaten_medal/", "text": "На 9 февруари преди 20 години България печели първия си и единствен до момента златен медал от зимни олимпийски игри. На върха в Нагано 1998 стъпва Екатерина Дафовска след забележително представяне в индивидуалния старт на 15 км в биатлона. Българката допуска една грешка и финишира за 53:52,0 мин. Тя изпреварва със 17,8 сек украинката Олена Петрова, а трета на 25,9 сек остава германката Уши Дизел. Друга българка - Павлина Филипова, остава на крачка от медала. Тя завършва четвърта на 0,2 сек от бронза. \"Това, че стъпих на най-голямото стъпало, е най-незабравимият момент. Да чуя химна на България на олимпийски игри си остава най-трайният спомен. Това е най-голямата мечта на всеки спортист\", каза Дафовска в интервю за \"Дневник\" по случай годишнината. \"Вече започвам да се убеждавам, че трябва да ти е писано да станеш олимпийски шампион. Трябват най-вече талант, много труд, правилно да се развие спортистът и да имаш късмет в самото състезание, да бъде твоят ден\", добави тя. Според нея на база вложени пари от държава и от федерация това е най-евтиният олимпийски медал. \"Тогава се състезавахме в много трудни времена за България, по време на кризите и на инфлацията - 95-а, 96-а, 97-а година. Бяха много тежки години за страната. Пътували сме по цели дни с бусове, за самолети не сме си и помисляли. Всички останали - дори не говорим за скандинавците и руснаците - са били на по-високо ниво. Абсолютно може да се каже, че с най-малко пари е спечелен най-важният ни медал в зимните спортове\", каза Дафовска. По случай годишнината беше представен фотоалбумът \"От Чепеларе до Нагано\". В него са включени снимки, които за първи път се показват пред широката публика, наред с факсимилета и фотосвидетелства от незабравимия успех на Дафовска, съобщи Българският олимпийски комитет. Събрани са интервюта с родителите на състезателката, с нейни близки и съграждани. Сега Дафовска е председател на Българската федерация по биатлон. В събота тя заминава за игрите в Пьонгчанг.", "date": "2018.02.09", "title": "Навършват се 20 години от единствения златен медал за България от зимни олимпийски игри"}
{"url": "https://www.dnevnik.bg/sviat/2018/02/09/3126602_jujna_koreia_smenia_tona_kum_severa_zaradi_igrite_v/", "text": "От подаръци смартфони до корабно гориво - Южна Корея силно се мъчи да намери баланс между международните санкции срещу Северна Корея и желанието си да покаже олимпийски дух, посрещайки стотици севернокорейци на Зимните олимпийски игри. Под предводителството на САЩ международната общност наложи по-тежки санкции, имащи за цел да накажат севернокорейската икономика и да ограничат ядрената ѝ програма. Южна Корея обаче прояви гъвкавост към тези правила с оглед на посрещането на севернокорейците на игрите в Пьонгчанг.  Изпратен бе чартърен полет, който да превози севернокорейски скиори; разрешено беше на Северна Корея да използва 9700-тонен ферибот за транспортирането над 100 представители на севернокорейска артистична трупа, която ще изнесе спектакли на игрите; беше заявено също, че се разглежда искане за доставка на гориво за ферибота. Южна Корея заяви, че тези решения са неизбежни от гледна точка на успеха на игрите, оценявани от нея като възможност да се възстанови полезната комуникация със Севера след продължителен период на враждебност и дипломатически блокаж. Но според критици Сеул се превръща в средство за КНДР, чрез което да постигне своите цели да използва олимпиадата, за да осъществи пробив в санкциите.  Следва справка на \"Асошиейтед прес\" за някои от отстъпките, които Южна Корея е направила с оглед на посрещането на Севера на олимпиадата: Самолет Кореите се разбраха да поставят началото на помирителните си жестове заради олимпиадата в Пьонгчанг с общи тренировки и приятелски състезания на скиорите си в севернокорейския зимен курорт Масик.  Но заминаването на 31 януари на южнокорейските състезатели по ски беше обявено официално едва около два часа преди чартърният полет на компанията \"Ейшана\" (Asiana Airlines) да отлети за летище Калма в КНДР. Сеул до последно е трябвало да убеждава Вашингтон да погледне на полета като на изключение от санкциите, обявени през септември от правителството на президента Доналд Тръмп. Те включват 180-дневна забрана за пътувания до САЩ на плавателни съдове и самолети, посещавали Северна Корея. По време на обратния полет на следващия ден южнокорейците бяха придружавани от 32-членна севернокорейска делегация, в която бяха десет от спортистите на КНДР, поканени да участват в олимпиадата. Това беше първият директен южнокорейски полет до Севера от 2015 г., когато южнокорейски синдикалисти отидоха в Пхенян за футболен мач, организиран като жест на добра воля. Ферибот Приемането от Южна Корея на предложението на Севера да изпрати артистичната си трупа по море предизвика дебати в Юга, където консервативните среди възприеха този акт като красноречиво доказателство, че КНДР се опитва да използва олимпиадата, за да отхлаби натиска върху себе си. Във вторник следобед фериботът \"Маньонбон-92\" пристигна в едно от източните южнокорейски пристанища със 114-членната артистична трупа, която бе предвидено да изнесе спектакъл в Ганън вчера и в Сеул на 11 февруари. За да позволи идването на кораба на юг, Република Корея подходи към случая с него като към изключение от санкциите. Според критици Сеул изпраща погрешен сигнал на Северна Корея и международната общност. Вчера южнокорейското министерство на националното обединение заяви, че правителството разглежда искане на Севера да предостави гориво за ферибота. Телефони Организационният комитет на игрите в Пьонгчанг засега се въздържа да предостави специална лимитирана серия смартфони на спортистите от Северна Корея и Иран, за да не нарушава международните санкции за упражняване на натиск над правителствата им да не разработват ядрено оръжие. Олимпийският спонсор \"Самсунг\" дари 4000 смартфона \"Галакси ноут 8\" на всички спортисти и представители на Международния олимпийски комитет. Лимитираната серия не се продава, но самите смартфони \"Галакси ноут 8\" са сред най-скъпите мобилни апарати на пазара. Цената им започва от около 1000 долара. Севернокорейските спортисти обаче няма да могат да се забавляват с правене на селфита и заснемане на престоя си в Юга с телефона \"Самсунг\". ООН забранява да се изпращат луксозни стоки на Северна Корея или на севернокорейски граждани. МОК препоръча на организационния комитет севернокорейците да могат да използват телефона \"Самсунг\" по време на игрите, които започват, и преди да си заминат, да ги върнат. Но организаторите решиха да не им раздават апаратите, за да не се рискува нарушаване на санкциите. Сестрата на Ким Чен-ун Вчера Северна Корея уведоми Юга, че сестрата на лидера Ким Чен-ун - Ким Йо-чен, все по-важна фигура в ръководството на КНДР, ще бъде част от правителствената делегация на високо равнище, която ще пътува за олимпиадата. Ким Йо-чен, за която се предполага, че е към 30-годишна, ще бъде първият представител на управляващото в Северна Корея семейство, който посещава Южна Корея след Корейската война (1950-1953 г.). Сеул изрази задоволство от идването ѝ, заявявайки, че това е белег за искреността на Северна Корея за подобряването на отношенията. Севернокорейската делегация ще включва също Ким Йон-нам, формалния държавен глава на КНДР, и Чхуе Хюи, председател на Националния комитет за управление на спорта.  Южнокорейските медии тиражираха предположения, че Северна Корея ще предизвика нови главоболия заради санкциите с решението делегацията ѝ да лети със самолет на бойкотираната от САЩ авиокомпания \"Ер Корьо\" (националната авиокомпания на КНДР). Днес обаче Пхенян уведоми Юга, че делегацията, включително Ким Йо-чен, ще пристигне утре с частен самолет броени часове преди церемонията по откриването на олимпиадата. Нито Ким Йо-чен, нито Ким Йон-нам е в черния списък на ООН със санкции срещу севернокорейски официални лица. Миналата година обаче американското министерство на финансите включи Ким Йо-чен в своя черен списък заради длъжността ѝ на заместник-ръководител на отдел \"Пропаганда и агитация\" на управляващата в КНДР Корейска трудова партия. Надзорната комисия на ООН за изпълнението на санкциите срещу Северна Корея предложи да се направи изключение за Чхуе, който от юни миналата година е в черния списък на организацията. /БТА", "date": "2018.02.09", "title": "Южна Корея сменя тона към Севера заради игрите в Пьонгчанг"}
{"url": "https://www.dnevnik.bg/sport/2018/02/09/3126773_ruskite_sportisti_zagubiha_objalvaneto_pred/", "text": "Спортният арбитражен съд (КАС) отхвърли жалбите на 47 руски спортисти и треньори срещу недопускането им в  зимните олимпийски игри в Пьонгчанг . С това приключиха и последните им надежди, че могат да се включат в състезанията на най-големия зимен спортен форум, който ще бъде открит днес. Международният олимпийски комитет (МОК) беше наложил доживотни наказания на 42-ма руски спортисти заради участието им в мащабния допинг скандал от Сочи 2014. Впоследствие  КАС отмени тежката санкция за 28 от тях  и те поискаха да се включат в Пьонгчанг 2018. МОК обаче заяви, че  въпреки решението на съда няма да допусне никой от тях . Тогава последва и обжалването пред КАС. В решението си КАС приема, че процесът, с който МОК определя списъка с руските участници в игрите, не може да се определя като наказание за спортистите, а е решение за избор кои да бъдат поканени. \"Приветстваме това решение, което подкрепя борбата срещу допинга\", обяви говорител на МОК. Заради допинг скандала Русия беше отстранена от игрите в Пьонгчанг. МОК все пак позволи на 169 руски спортисти да се включат в отбора, наречен Олимпийски спортисти от Русия.", "date": "2018.02.09", "title": "Руските спортисти загубиха обжалването пред арбитражния съд и няма да участват в Пьонгчанг"}
{"url": "https://www.dnevnik.bg/zelen/2018/02/09/3126774_valejite_prez_uikenda_shte_pokriiat_normata_za/", "text": "Валежите, които ще паднат през следващите 2-3 дни, ще покрият месечната норма за февруари. Това каза в сутрешния блок на \"Нова телевизия\" климатологът Георги Рачев. Дъжд ще завали в събота привечер. Очаква се в някои части от страната той да премине в сняг. В Северна България дори ще се образува снежна покривка от 5-6 см. Валежите ще започнат да спират в неделя вечер. В понеделник вече няма да вали почти никъде. Температурите ще започнат да се повишават. По думите на Рачев тази зима е една от най-топлите от 2000 г. насам.", "date": "2018.02.09", "title": "Валежите през уикенда ще покрият нормата за февруари, обяви климатолог"}
{"url": "https://www.dnevnik.bg/evropa/2018/02/09/3126776_brekzit_niama_da_promeni_jivota_v_gibraltar_uveri/", "text": "Испанският външен министър Алфонсо Дастис увери, че преминаването на хиляди погранични работници между Гибралтар и Испания няма да бъде засегнато от Брекзит въпреки претенциите на Мадрид върху тази британска територия, предаде \"Франс прес\", цитирана от БТА. \"Нищо няма да се промени\" след излизането на Великобритания от ЕС, заяви Дастис. Хората ще могат да продължат да живеят на едното място и да работят в другото. Нямаме намерение да затрудняваме живота на хората, нито да затваряме някоя граница или да усложняваме придвижването\", добави той. Хиляди испанци и пребиваващи в Испания граждани на други държави преминават границата всеки ден, за да работят в малката британска територия, главно във финансовите услуги и онлайн хазарта. Някои гибралтарци пък минават по обратния маршрут. Испания има претенции над тази територия, която отстъпи на Великобритания през 1713 г. Испанското правителство обвинява Гибралтар, че е данъчно убежище или че толерира контрабандата на тютюн. Дастис за пореден път увери, че не иска да превръща испанските претенции над Гибралтар в препъникамък в преговорите по условията за излизането на Великобритания от ЕС. \"Самите ние имаме силен интерес да запазим тесните си отношения с Великобритания и искаме да ги подобрим за движението на хора и инвестициите. Великобритания е мястото, където най-много се насочват нашите инвеститори\", посочи испанският външен министър. \"Струва ни се обаче логично да замразим прилагането за Гибралтар на споразумението между ЕС и Великобритания за Брекзит, докато не бъдат решени някои дребни досадни проблеми като възможността за съвместно ползване на летището на Гибралтар и обмена на данъчна информация\", отбеляза Дастис. Летището е построено на земна ивица, която свързва Гибралтар с Испания. Тя не е била включена в прехвърлянето на Гибралтар от 1713 г. Испания редовно повдига въпроса за обмена на фискални данни, а Гибралтар уверява, че спазва международните закони в тази област.", "date": "2018.02.09", "title": "Брекзит няма да промени живота в Гибралтар, увери испанският външен министър"}
{"url": "https://www.dnevnik.bg/evropa/2018/02/09/3126777_zavisimostta_na_es_ot_vnosa_na_gaz_shte_raste_zaiavi/", "text": "Зависимостта на Европейския съюз от вноса на газ ще нарасне до 83 процента до 2040 година спрямо сегашните 70 процента, заяви вчера еврокомисарят по енергетиката и климата Мигел Ариас Канете на пленарната сесия на Европарламента в Страсбург. \"Газът остава значителен източник на енергия за ЕС. Европа все повече зависи от вноса на газ. Сега ЕС внася 70 процента от използвания газ\", изтъкна Мигел Ариас Канете, цитиран от ТАСС. Еврокомисарят отбеляза, че добивът на газ в Европа намалява. Зависимостта ни от вноса на газ, както се очаква, ще продължи да нараства и ще достигне над 83 процента до 2040 година, призна той. Еврокомисарят подчерта значимостта на \"южния маршрут\" на доставки на газ в Европа, тъй като осигурява възможност за диверсификация на източниците. Мигел Ариас Канете добави също така, че доставките на газ по южния коридор ще позволят същевременно да се води диалог за правата на човека с Азербайджан и Турция./БТА", "date": "2018.02.09", "title": "Зависимостта на ЕС от вноса на газ ще расте, заяви еврокомисарят по енергетиката"}
{"url": "https://www.dnevnik.bg/na_put/2018/02/09/3126469_ne_snimai_i_se_oblechi_-_kakvo_durjavite_zabraniavat/", "text": "От драсканици по стените на антични сгради през късане на редки цветя и събаряне на ценни музейни експонати - с увеличаването на потока чуждестранни туристи, които в световен мащаб вече надхвърлят 1 млрд. души годишно, броят на такъв тип инциденти главоломно нараства. С кампаниите за туристическа реклама на страните си властите са принудени да прилагат мерки по обуздаване на чужденците. И докато нормите би трябвало да важат в равна степен както за туристите, така и за местните хора, напливът на чужденци понякога налага за тях да се въвеждат специални забрани. Не снимай На път да бъде отменена е една от най-шокиращите - забраната за снимане в Узбекистан. До преди дни туристите в страната нямаха право да снимат дори с мобилен телефон нито природните, нито историческите забележителности на страната, която има четири обекта от световното културно и един от природното наследство в листата на ЮНЕСКО. Тези дни обаче президентът Шавкат Мирзиоев разпореди забраната да бъде частично отменена като издаде Указ за мерките за развитие на туризма. Тя ще продължи да важи за някои административни сгради, които правителството ще защити със специален списък, който обаче все още не е готов. След като узнаят съдържанието му, туристите ще могат по-лесно да избягват сблъсъците с полицейските служители, които досега са ги молели да изтрият снимките или са ги викали в полицията, разказват руски медии. И ако забраната в Узбекистан се свързва с режима на управление, не такъв е случаят в  швейцарското село Бергюн . Местните жители смятат Бергюн за много красив и са уверени, че снимки от ваканция, прекарана там, публикувани в социалните медии, биха разстроили хората, които все още не са го посетили. Действа и символична глоба за снимащите в размер на 5 франка. Не пуши В края на миналата година Тайланд въведе забрана за пушене на 24 от най-популярните си плажове, а наказанието за нарушителите предвижда глоба от над 2200 британски паунда и или затвор, съобщи британският \"Индипендънт\". Решението е взето след като Службата за морски и крайбрежни ресурси обяви, че десетки хиляди фасове се захвърлят в пясъка. Събраните угарки представляват около една трета от целия боклук, хвърлен на пясъка от плажуващите. Като пример се дават 2.5 км от плажа Патонг на Пукет, където от пясъка са извадени 138 хил. фаса. Туристическата индустрия допринася с около 20% за брутния вътрешен продукт на страната, посрещнала миналата година 35 млн. туристи. Облечи се Ограниченията за дрехите на туристите са най-разпространени в историческите градове, съседстващи са курортите.  Дубровник  в последните години втвърди правилата спрямо разхождащите се по бански в града чужденци. Първоначално забраната за влизане, облечен само по бански костюм, беше въведена изрично за за църквите, музеите и магазините. Впоследствие се реши в целия Стар град туристите по бански да бъдат глобявани. Хърватският остров Хвар  отиде по-далече  в отказа си да бъде \"дестинация за широко потребление\". На \"Острова на лавандулата\" е забранено повръщането на публични места, уринирането в кошчета за боклук и правенето на секс на открито. Глобата за разхождащите се по бански в историческите части е 500-600 евро, а за пиещите алкохол - 700 евро. Знам какво направи миналото лято По специфичен начин е решен въпросът с контрола над кражбите на артефакти в Тайланд. Преди дни туристическите власти на страната получили колетна пратка с две тухли, откраднати от местен храм. В писмо на тайски, преведено с автоматичния преводач на \"Гугъл\", туристът, чиято националност не се споменава, си признал злодеянието и помолил тухлите да бъдат върнати в някой от храмовете, \"за да си върне спокойствието\". Преди време друг турист върнал отломък от статуя с обяснението, че след кражбата постоянно усещал \"чуждо присъствие\", разказва \"Дойче веле\".", "date": "2018.02.09", "title": "Не снимай и се облечи - какво държавите забраняват на туристите"}
{"url": "https://www.dnevnik.bg/skorost/2018/02/09/3126787_svetodiodni_farove_i_novi_dvigateli_za_obnovenata/", "text": "След половин милион продадени автомобили от последното поколение на \"Шкода Фабия\" от компанията обновиха модела. Фейслифтът на \"Фабия\" ще бъде показан на автосалона в Женева през март, а новостите включват светодиодни фарове и стопове, нови бензинови мотори и допълнителни системи за сигурност. Гамата от алуминиеви джанти е обогатена. В салона приборното табло е ново, като се предлагат и повече варианти за оформление на интериора. Мултимедийната система вече ще е с размер на дисплея до 6.5-инча. Изведен е и допълнителен USB изход за возещите се на задните седалки. Четирите нови бензинови мотора за \"Шкода Фабия\" са с три цилиндъра и работен обем един литър. Атмосферните предлагат мощност от 60 и 75 конски сили, а двата турбобензинови осигуряват 95 и 110 коня. След фейслифта \"Шкода Фабия\" може да се поръча със система за предупреждение за автомобил в мъртвата зона на огледалата, както и със сигнализация за движение зад колата при маневриране на заден ход. Типичните за \"Шкода\" хитроумни решения са повече, като вградената от вътрешната страна на капачката на резервоара стъргалка за лед вече може да измерва и дълбочината на грайфера на гумите. От лансирането й през 1999 година от \"Фабия\" са продадени над четири милиона коли от модела, като от последната генерация са купени половини милион автомобила.", "date": "2018.02.09", "title": "Светодиодни фарове и нови двигатели за обновената \"Шкода Фабия\""}
{"url": "https://www.dnevnik.bg/evropa/2018/02/09/3126780_polsha_i_brjuksel_zaiaviha_che_zatopliat_otnosheniiata/", "text": "Полша е \"е снижила температурата в спора\" с Европейската комисия. Това заяви вчера пред полски медии външният министър на страната Яцек Чапутович след среща в Брюксел със заместник-председателя на еврокомисията Франс Тимерманс, предаде \"Асошиейтед прес\". Двамата са обсъдили спорната полска реформа в правосъдието. След срещата Чапутович не изключи възможността за \"модификации\" в съдебната реформа. Тимерманс, който е и еврокомисар с ресор междуинституционалните отношения и върховенството на закона, също изрази задоволство от срещата си с първия полски дипломат. Холандецът изрази и надежда, че скоро ще бъде намерено решение на въпроса. Чапутович е поканил Тимерманс във Варшава за още разговори. Съдебната реформа в Полша, която според еврокомисията предвижда политическа намеса в съдебната власт, накара Брюксел  да започне наказателна процедура . Ако процедурата бъде доведена докрай, Варшава би била лишена от право на глас в ЕС - нещо, което двете страни желаят да избегнат, посочи АП. Този сценарий е малко вероятен, защото  Унгария обеща да наложи вето  на подобно решение. В края на януари Ярослав  Качински, лидер на управляващата партия \"Право и справедливост\" , заяви, че страната му няма да направи никакви отстъпки в спора си с ЕС за правосъдната реформа. Миналия месец еврокомисията заговори за идеята отпускането на еврофондове  да бъде обвързано  със спазването на принципите на правовата държава. Тогава Чапутович заяви, че  полското правителство \"със сигурност няма да приеме\"  такова предложение./БТА", "date": "2018.02.09", "title": "Полша и Брюксел заявиха, че затоплят отношенията след споровете за съдебната реформа"}
{"url": "https://www.dnevnik.bg/bulgaria/2018/02/09/3126782_s_kameri_v_detskite_gradini_samo_shte_se_maskira/", "text": "С поставянето на камери в детските градини само ще маскираме истинския проблем, ще демотивираме учителите, ще изпаднем в спиралата с технически средства да продължаваме да търсим изгубеното доверие. Това коментира в сутрешния блок на Би Ти Ви министърът на образованието Красимир Вълчев по повод  заснетото насилие  от учителки над деца в детска градина \"Брезичка\" в Бургас. Той определи поведението на възпитателите, заснети със скрита камера, като непрофесионално и осъдително. По думите му няма как директорът и другите учители да не са знаели за случващото се. \"Нищо не остава скрито, с камери или без камери – училищата и детските градини трябва да намерят механизмите за вътрешна регулация\", заяви министърът на образованието.", "date": "2018.02.09", "title": "С камери в детските градини само ще се маскира истинският проблем, смята Вълчев"}
{"url": "https://www.dnevnik.bg/biznes/finansi/2018/02/09/3126789_gradus_obiavi_che_shte_pusne_na_borsata_akcii_za_nad/", "text": "Производителят на продукти от птиче месо \"Градус\" АД обяви, че ще осъществи първично публично предлагане на акции (IPO) на Българската фондова борса. Това става 25 години след създаването на компанията. Листването се очаква да стане факт в средата на тази година, а стойността на предложението към инвеститорите ще бъде за над 100 млн. лв. Това ще е най-голямото IPO в България след кризата от 2008 година и ще даде възможност на инвеститорите да навлязат в един от най-слабо представените на борсата и в същото време най-растящи сектор – този на хранително-вкусовата промишленост, се казва в прессъобщението до медиите. Набраният капитал ще се използва за развитието на съществуващи и нови бизнес линии, свързани с производството на хранителни продукти. Мениджър на емисията е Първа финансова брокерска къща. Предварителните проучвания са показали достатъчно голям интерес от институционални и частни инвеститори в България и чужбина. За 2017 г. \"Градус\" ще отчете над 34 млн. лв. нетна печалба и около 200 млн. лв приходи. Компанията е от най-големите производители на месо в България и в топ 3 на най-големите производители на разплодни яйца в Европа. \"Градус\" е на първо място в страната ни по производство на продукти от птиче месо с 35% пазарен дял.", "date": "2018.02.09", "title": "\"Градус\" обяви, че ще пусне на борсата акции за над 100 милиона лева"}
{"url": "https://www.dnevnik.bg/skorost/2018/02/09/3126821_sloveniia_vuvejda_elektronno_taksuvane_na_tovarnite/", "text": "Словения въвежда ново електронно таксуване на превозни средства над 3.5 т по високоскоростните си пътища от 1 април, съобщиха от Министерството на вътрешните работи. След тази дата няма да бъде възможно заплащането на пътната такса на пунктовете за тази цел, както и използването на електронни карти ДАРС и устройствата АВС. Таксуването ще става чрез системата  DarsGo , като за целта е нужно и закупуване на съответното устройство. Към момента това е възможно в сервизите DarsGo и на бензиностанциите. От външното министерство препоръчват на потребителите да се снабдят възможно най-бързо с подобни устройства, за да избегнат очакваните опашки за регистрация при преминаването към новата система. Заплащането на пътните такси по сега действащата система може да се извършва до края на деня на 31 март 2018 г. Не се предвижда паралелно функциониране на новата и старата система за заплащане, за да се избегнат недоразумения. Словенските власти подчертават, че при липса на регистрация и устройство ще бъдат налагани глоби както на водачите на автобусите и тежкотоварните автомобили, така и на собствениците на фирмите, които своевременно не са предприели необходимите действия.", "date": "2018.02.09", "title": "Словения въвежда електронно таксуване на товарните автомобили от 1 април (видео)"}
{"url": "https://www.dnevnik.bg/ot_vas/galeriiotvas/2018/02/09/3126798_chitatelska_fotogaleriia_krasotata_na_belite_sportove/", "text": "Пролука в облачната завеса (Алпендорф, Австрия)", "date": "2018.02.09", "title": "Читателска фотогалерия: Красотата на белите спортове"}
{"url": "https://www.dnevnik.bg/citat_na_deniia/2018/02/09/3126793_citat_na_denia_s_noviia_zakon_na_peevski_se_pravi_opit/", "text": "Това заяви адвокат Александър Кашъмов, директор на правния екип на Програма \"Достъп до обществена информация\", по време на представянето на  доклада  \"Борба с корупцията - от обещания към действия. Обърканата борба с корупцията в България и нуждата от воля в институциите на ЕС\".", "date": "2018.02.09", "title": "Цитат на деня: С новия закон на Пеевски се прави опит за цензура"}
{"url": "https://www.dnevnik.bg/sport/2018/02/09/3126238_ekaterina_dafovska_vse_oshte_ima_jelaeshti_da_se/", "text": "- Това, че стъпих на най-голямото стъпало, е най-незабравимият момент. Да чуя химна на България на олимпийски игри си остава най-трайният спомен. Това е най-голямата мечта на всеки един спортист. - Вече започвам да се убеждавам, че трябва да ти е писано да станеш олимпийски шампион. Просто малка държава като България не я броят за никаква конкуренция в зимни спортове. Трябват най-вече талант, много труд, правилно да се развие спортистът и вече да имаш късмет в самото състезание, да бъде твоят ден. - Не. Никой не го е очаквал. Затова и се коментираше, че е било много голяма изненада. Винаги от федерацията са очаквали от мен да имам добро класиране. Дори в договорите ми пишеше до осмо място, като тръгвах на всяка олимпиада. Но никой наистина не е очаквал да бъда на най-високото стъпало. Единствено един руски треньор ми е казвал, че ще стана олимпийска шампионка. Явно е виждал нещо в мен. Това беше около три години преди олимпиадата в Нагано. - По принцип в цялата си спортна кариера може би всяка година съм влизала в топ 8. Не съм си направила труда да видя, но почти от всяко световно първенство и олимпиада съм се връщала с класиране до осмо място поне в едно от състезанията. Бях на 19 години, когато спечелих първия си медал на световно първенство (бел. авт. - сребро в индивидуалното на 15 км в Антхолц през 1995 г.). Едновременно спечелих и медал от световното за юноши и девойки. През 1997 г. отново взех медал от световно за жени и след това на три олимпиади записах първо, пето и осмо място. Така че си ми бяха връчили вечно да имам класиране в осмицата. - Това е нещо, което не мога да си представя кога може да се случи. Може да мине много време. Може пък нещо да се обърне и да се случи още на тази олимпиада. Макар че в биатлона никакви прогнози не мога да дам. Но съдя по себе си - когато вземеш медали от световни първенства, след това вече е по-реално да мислиш и да имаш надеждата, че можеш да спечелиш нещо голямо. Но когато все още не сме стигнали до този етап - да се качват нашите състезатели на стълбичката на световно първенство, трудно е да се мисли за олимпиада. На този етап нашите мъже са стигали до четвърто, пето, шесто място на световни. Дай, Боже, да стигнат вече и до почетната стълбичка. - За вложени пари от държава, от федерация, това е най-евтиният медал. Тогава се състезавахме в много трудни времена за България, по време на кризите и на инфлацията - 95-а, 96-а, 97-а година. Бяха много тежки години за страната. Пътували сме по цели дни с бусове, за самолети не сме си и помисляли. Всички останали - дори не говорим за скандинавците и руснаците - са били на по-високо ниво. Абсолютно може да се каже, че с най-малко пари е спечелен най-важният ни медал в зимните спортове. Това, което се е вложило, не е нищо на фона на другите държави. - На поколение. Женското поколение вече вървеше, аз се учех от по-големите и така общо взето ние прихванахме и успяхме да продължим техните добри изяви. И вече с нашето поколение пък приключи женският етап и сега имаме по-добри мъже. - Заради липсата на качествени спортисти, които да достигнат до националните отбори. При тези, които бяха след нас и по-късно, нямаше точно това качество, което се изисква за този спорт. Подборът ни е малък, защото сме малка държава с малко клубове. Не можем да се сравним като подбор с големи държави като Русия и Норвегия. Няма как да искаме да имаме добри спортисти в две направления при положение, че имаме толкова малък подбор. - Клубовете са едни и същи. Просто организацията по наше време беше изцяло държавна политика. Двете зимни спортни училища - в Самоков и в Чепеларе, бяха водещи и съответно имаше конкуренция, което създаваше доста високо ниво. Сега всичко това е разрушено и се работи единствено и само в клубовете. - Всяко време си е специфично. Но сега определено са подсигурени доста по-добри условия. И като облекло, и като екипировка, и като пътувания. Сега пътуват много повече със самолети, не се изисква такива дълги часове стоене затворени в бусовете, каквито на нас ни е коствало. Пътували сме по 24 часа до Австрия. Сега дори с бус да тръгнат, има магистрали и ще пристигнат за 14 часа. От страна на облекло, екипировки също няма никакъв проблем. По наше време дори това е било проблем - да имаш хубави ръкавици, да имаш хубави скиорски обувки. За всяко нещо трябваше да се бориш да си в елита, за да може фирмата да ти го даде. Сега дори и да не се бориш, тези неща ги има. Осигурени са от федерацията изцяло и състезателите не мислят за тези неща. Дори заплащането мога да кажа, че е по-високо. По наше време не се взимаха нито кой знае какви заплати, нито награди. Днешното поколение много повече гледа и на това нещо, така че гледаме да ги подсигурим по-добре и със заплати, и със спонсори. Комерсиално стана вече и поколенията се промениха, докато при нас това не е било приоритет. - Може би са малко по-малко. Проблемът е, че най-малко са тези, които стигат до националните отбори. Защото при малките имаме доста деца, но след седми-осми клас и нагоре вече, когато дойде време за национален отбор, много от тях се отказват. Решават, че ще учат и няма да се занимават с такива тежки спортове. - Поколенията са по-различни. Развитието и на компютри, и на технологии, това нещо може би отдалечава до някаква степен децата. Дали са по-глезени, дали не искат да влагат толкова усилия, или може би родителите са причината, защото подсигуряват изцяло децата си и тогава те нямат нужната амбиция да се докажат и да се борят сами. Не знам. - Така е, да. Като вземем едно Чепеларе, ние нямаме нито едно стрелбище, където можеш да ги закараш децата да тренират този спорт. Развиваме, имаме клуб по биатлон, но се получава тежко положение, в което има желаещи, но няма условия. Има няколко други центрове, където са малко по-добри условията и има стрелбища, но в биатлона специално ни куца материалната база. - Тогава беше по-добре, защото нямаше толкова големи изисквания, както сега има за самите стрелбища. Можеха да се провеждат състезания у нас, докато сега изискванията за сигурност се вдигнаха, а в същото време западнаха местата, които трябва да се поддържат - стрелбището в Боровец, в Чепеларе няма нищо. - На този етап не отговаря на изискванията за Б категория и е без лиценз. Останалите центрове в Европа вдигнаха много високо летвата и ние изостанахме в един момент. На Банско няма право да се строят постройките, които се изискват за такъв комплекс, който да провежда състезания. В момента нямаме нито един център, който да покрива изискванията. - Самата поддръжка не е толкова скъпа, но е скъпо това да се изгради такова съоръжение според изискванията. Това е скъпото. Ние имаме изоставени стрелбища, в които не са се влагали никакви средства от 25 години. - За националния отбор всичко е подсигурено. Те повече от половин година са в чужбина на перфектни условия. Когато са в България, единственото ни място, което е с по-добри условия, е Белмекен. Общо взето за националните отбори има достатъчно финансови средства и могат дори в чужбина да се подготвят при много добри условия. - На местно ниво имаме няколко клуба с частни инвеститори. Това са съвсем млади клубове - на по една-две години. Федерацията също има три-четири спонсори, които подпомагат дейността. Но частните инвестиции в клубовете са малко и са от съвсем скоро. А те наистина имат голяма нужда, на най-ниско ниво, от финансова подкрепа. - Много треньори в клубове, които имат възможност, се издържат от общини. Но не навсякъде е така и това ги отблъсква. Много от младите треньори, които завършват, не се хващат да работят като треньори, а започва да се занимават със съвсем друго нещо извън спорта. Само от любов към спорта има останали - или много възрастни, или други, които не са за заплата и помогат на добра воля. - Треньорите в националния отбор взимат добри заплати. В клубовете е много ниско нивото. Нямам представа какви точно са заплатите там, защото всяка една община си определя. - Мисля, че не сме изостанали, защото с това мъжко поколение, което вкарвахме в световния елит, поддържаме нивото. Въпросът е, че все още не сме стигнали до медалите. Но мисля, че успяхме поне да затвърдим, че имаме традиции в този спорт. - На таланта и амбицията. Не изключвам да се отвори такава дупка. Но ако се случи, дано да се завърти пак колелото при жените. Не е задължително да имаме силни поколения и в двете направление - Малко по-оптимистично гледам. Все пак и аз работя за това нещо да направим някое запомнящо се класиране. В мъжката част имаме шансове, но не мога да прогнозирам. Виждаме, че Краси (Анев) навлиза във форма и се представя добре напоследък. За съжаление на Владо (Илиев) сезонът не му тръгна въобще. Не знам дали ще успее за олимпиадата да преобърне ситуацията. Надеждите са ни най-вече към тях. Плюс Тони (Синапов) и Митко (Герджиков), но те са дебютанти на олимпийски игри. - Той тази година не слушаше много треньора. В такъв смисъл, че тренираше повече. По принцип той тренира много повече, отколкото му се каже. Малко прекалява с натоварванията и може това да е причината. Притесняваме се, че може би е претренирал. То вече и ние не можем да му помогнем, защото олимпиадата си дойде. Мисля, че този сезон се хвърли малко повече, отколкото трябваше и това може да му изиграе лоша шега. - Всичко е възможно. И при мен са се обръщали нещата. Целият сезон преди игрите в Нагано ми беше много слаб. Във всички състезания през януари и февруари до самата олимпиада нямах по-предно класиране от 34-о място. Много ми беше зле този сезон и то стрелково не ми вървеше, така че има и такива етапи. Дано се обърнат и при него нещата. - Мисля, че сега всичко поне от тази гледна точка е спокойно. И на Краси с личния треньор и масажист, и на другите момчета в националния отбор сме подсигурили всичко на най-доброто ниво. Всичко, което са искали, беше изпълнено. Вече от тях зависи какво ще дадат и направят на олимпиадата. А и нямаше такива промени като в Сочи. Подготовката мина нормално и нямаше сътресения. - Вече осма година съм президент на федерацията. В първия мандат това, което ми костваше най-много усилия, беше да изкарам федерацията от финансовото затруднение и задълженията. Изискваше две-три, може би повече години, за да изчистим всичко, което ми бяха прехвърлили като задължения. Вече във втория мандат мисля, че подсигурих доста пари от държавата като бюджети и също така от спонсори, които в България е много трудно да намериш. Това са нещата, които според мен са много по-добре във федерацията в сравнение с преди. Също така заплащането и наградите на спортистите са по-добри, всичко се изплаща навреме, няма забавяния, докато по наше време (като състезателки) трябваше да чакаме по три-четири месеца за заплати. Мисля, че това тотално се промени, поне откакто съм аз начело на федерацията. - В по-близко бъдеще искам да наблегнем на клубно ниво, на отборите. По някакъв начин и там да се намерят спонсори, за да се развива биатлонът. То е ясно, че само от държавата няма как да стане, но трябва да се опитаме отдолу, от най-ниското ниво да съживим нещата, за да може след десетина години да излезе някое по-талантливо поколение. - Преди пет години направихме едно стрелбище в Троян, но впоследствие не можахме да довършим втория етап, който беше ролбан. Там може би щеше да стане един летен център, който да отговаря на всички стандарти за международни състезания, включително за летни световни първенства. Но аз не съм се отказала да се боря. Надявам се в следващите години да подсигурим пари за довършването на този проект, защото имаме стрелбище, което стои така недовършено. - Имали сме разговори (с министерството), но предходните години имаха други ангажименти за други съоръжения. Сега пак ще търсим съдействие. Да видим дали ще можем да се доредим и ние, за да довършим този проект.", "date": "2018.02.09", "title": "Екатерина Дафовска: Все още има желаещи да се занимават с биатлон, но няма къде да тренират"}
{"url": "https://www.dnevnik.bg/biznes/2018/02/09/3126790_pochti_bez_suprotiva_deputatite_prieha_zakona_peevski/", "text": "Почти без дебати Народното събрание прие промените в Закона за банковата несъстоятелност, предложени от трима депутати от ДПС и отнасящи се до фалита на КТБ. Проектът бе внесен от Делян Пеевски, Йордан Цонев и Хамид Хамид. Мотивът за предложението беше, че така се пречи на \"вторичното\" разграбване на фалиралата финансова институция. Депутатите приеха, че се смятат за нищожни всички извършени от квесторите или синдиците заличавания на учредени от длъжници или трети лица в полза на банката обезпечения, които са направени в периода, в който КТБ бе поставена под специален надзор. Това стана на 24 юни 2014 г. Учредените обезпечения се смятат за действителни и запазват своя ред. С последното правната комисия в парламента смята, че се възстановяват правата на банката върху съществуващи обезпечения, учредени от длъжници, които са били заличени от квесторите или синдиците, независимо от причината. По предложение на правната комисия депутатите приеха, че този текст не се прилага, когато вземането е погасено изцяло чрез парично плащане. Прие се още, че за учредените от длъжници или трети лица обезпечения в полза на банката, които са направени от момента на специалния надзор до изтичането на 6 месеца от влизането в сила на приетите днес текстове, не текат предвидените за тях срокове в съответните закони. Тук мотивът на правната комисия е, че с тази промяна се дава възможност на банката да върне във фонда на своите длъжници техни дялови участия, върху които не са били учредени обезпечения и които са били прехвърлени. КТБ може да поднови всяко обезпечение за нов срок до 6 месеца от влизането на новите текстове в сила. Освен това обезпеченията са противопоставими на всяко трето лице независимо от начина, по който то е придобило съответното имущество. Новите текстове предвиждат още, че всяко прехвърляне на акции или дялове от търговски дружества от длъжник на КТБ, след като е поставена под специален надзор, е недействително. Освен това синдиците или Фондът за гарантиране на влоговете в банките могат до 5 г. след откриването на несъстоятелността да предявяват искания за обявяване на недействителни на прехвърляния на акции или дялове. Банката бе обявена в несъстоятелност от 7 ноември 2014 г. Приетите днес текстове се прилагат и за откритите производства по несъстоятелност към датата на влизане в сила. Единственият, който възрази на гласуваните текстове, бе депутатът от БСП Тодор Байчев, който посочи, че е странно в Закона за банковата несъстоятелност да се записват конкретни имена на банки, което сравни с Конституцията на Китай, където е записано името на президента. \"Вярно, че полетът на мисълта е неограничен, но мисълта на вносителя се е приземила в Китай\", коментира той. Според него с предложените и в крайна сметка приети текстове се нарушава правото законно придобити права да се защитават и да не се засягат от ретроактивни мерки. Несъстоятелността е обявена преди три години и половина, а сега ние се сещаме да попълваме масата на несъстоятелността, допълни той. Според него вносителите искат да прехвърлят проблемите \"от болната на здравата глава\". Един от вносителите на проекта - Хамид Хамид, репликира Байчев, че не разбира защо така яростно два дни лансира едни и същи тези, и изказа предположение, че има лични интереси и затова защитава \"един крадец, който се крие в Белград\". В нападките се включи и Данаил Кирилов, председател на правната комисия, който попита кой му пише репликите на Тодор Байчев. Допълни, че е хубаво, че името само на една банка е включено в закона, а не на седем. Байчев репликира, че няма конфликт на интереси и не познава Цветан Василев, а за разлика от двамата за пръв път е народен представител и не е бил на тържества, на които Цветан Василев е получавал банкерски награди. По предложение на правната комисия в приетите днес текстове бяха включени и допълнителни текстове от тези на вносителите. С тях се постановява, че някои постановки от Закона за банковата несъстоятелност, свързани с прихващането на задължения на кредитори на банката, се прилагат след датата, от която КТБ мина под специален надзор. Чрез приетите днес текстове се залага и нова алинея в Закона за кредитните институции, според която квесторите нямат право да заличават учредени от длъжници задължения. Спорният проект на ДПС бе подкрепен от самото начало от ГЕРБ и в мотивите на правната комисия се казва, че предложените нови постановки запълват празнини и значително ще се повиши ефективността на нормативната уредба в производствата по несъстоятелност на банки.", "date": "2018.02.09", "title": "Почти без съпротива депутатите приеха закона \"Пеевски\" за КТБ"}
{"url": "https://www.dnevnik.bg/sport/2018/02/09/3126812_bulgarite_sus_startove_v_subota_imat_razreshenie_da/", "text": "Българските спортисти, които имат състезания в събота, са получили разрешение от Българския олимпийски комитет да пропуснат церемонията по откриването на зимните игри в Пьонгчанг, обявиха от БОК пред \"Дневник\". \"По решение на МОК в дефилето на държавите по време на тържественото откриване вече ще участват само спортисти - без треньори и официални лица на терена. По решение на нашия щаб състезателите, които имат стартове в деня след откриването, могат и да не участват в дефилето, за да не стоят няколко часа на студа точно преди важните си състезания\", заявиха от БОК. Церемонията по откриването започва в 13.00 часа българско време и можете да я проследите на живо с \"Дневник\". Ден по-късно първа ще стартира Антония Григорова в ски бягането. След това състезания имат Павел Ангелов в спускането с шейни, биатлонистките Десислава Стоянова, Емилия Йорданова, Стефан Попова, Даниела Кадева, Милена Тодорова и  Владимир Зографски в ски скока . Студът в Пьонгчанг  предизвиква притеснения сред спортистите и щабовете . От БОК посочиха, че следят ситуацията всеки ден. \"Няма някакви специални или извънредни мерки, предприети във връзка със студеното време. Спортистите са достатъчно опитни в зимните дисциплини, за да решават сами как и колко да се обличат и как да се предпазват от студа и ниските температури. Всекидневно в олимпийското село се следи за това как студът се отразява на нашите спортисти в подготовката им\", се казва в отговора пред \"Дневник\". Програмата за тренировките на българите върви по план. Биатлонистът Димитър Герджиков се е оплакал от лека настинка. \"Взели сме необходимите марки да се възстанови бързо и да е готов за стартовете, които започват в неделя\", допълват от БОК. Останалите български спортисти за здрави. Знаменосец в церемонията по откриването ще е сноубордистът Радослав Янков. 10 февруари (събота) 9.15 ч. Ски бягане (скиатлон жени) - Антония Григорова 12.10 ч. Шейни индивидуално (1 и 2 манш) - Павел Ангелов 13.15 ч. Биатлон (спринт жени) - Десислава Стоянова, Емилия Йорданова, Стефан Попова, Даниела Кадева, Милена Тодорова 14.35 ч. Ски скок на малка шанца (Владимир Зографски) 4.00 ч. Алпийски ски (спускане мъже) - Алберт Попов, Камен Златков 8.15 ч. Ски бягане (скиатлон мъже) - Веселин Цинзов, Йордан Чучуганов 11.50 ч. Шейни индивидуално (3 и 4 манш) - Павел Ангелов 13.15 ч. Биатлон (спринт мъже) - Красимир Анев, Владимир Илиев, Михаил Клечеров, Антон Синапов, Димитър Герджиков", "date": "2018.02.09", "title": "Българите със стартове в събота имат разрешение да пропуснат откриването на игрите"}
{"url": "https://www.dnevnik.bg/sviat/2018/02/09/3126831_britanskata_policiia_osvobodi_dvesta_robi_sred_tiah_i/", "text": "Британската полиция е освободила двеста мигранти, сред които и българи, заробени във ферма за цветя в Корнуол, съобщи фондация \"Томсън Ройтерс\". Работниците са били предимно  литовци, румънци и българи  и вече получават съдействие от благотворителни организации, а трима души са арестувани, твърди местната полиция. \"Жизненоважно е  всички жертви  да получат възможност да осмислят изживяванията си в безопасна и подкрепяща среда и да получат достъп до помощта, от  която се нуждаят отчаяно  и която заслужават\", каза в изявление Катрин Тейлър от \"Армията на спасението\". Организацията предоставя правна помощ, подслон и съвети за имиграция на хората. Над 13 000 души във Великобритания са  съвременни роби , подложени на принудителен труд във ферми или по домовете или на сексуална експлоатация, показват данните на правителството, но истинското число според полицията е много по-високо. В момента се провеждат над 500 операции срещу робството. \"Повечето хора не мислят за робството, когато купуват или получават цветя на Деня на влюбените\", коментира Якуб Собик от Anti-Slavery International. \"Зад такива невинни продукти може да се крият мрачни практики.\"", "date": "2018.02.09", "title": "Британската полиция освободи двеста роби, сред тях и българи, от ферма за цветя"}
{"url": "https://www.dnevnik.bg/bulgaria/2018/02/09/3126854_kratki_novini_smurtta_v_ihtiman_ne_e_nasilstvena/", "text": "Това заключи прокуратурата след като проведе разследване за умишлено умъртвяване. Такова съмнение имаше след като мъж почина, а свидетели твърдяха, че полицаи опитвали да нахлуят в къщата му. МВР вече уточни, че къщата не е била обект на действията на служителите на реда. Заключението на съдебномедицинска експертиза е, че смъртта на А.П.П. се дължи на миокарден реинфаркт, развил се часове преди настъпването на смъртта. При аутопсията не са установени следи от травми. Държавният глава заминава за Република Армения по покана на колегата му Серж Саргсян, с когото ще проведат среща на четири очи в Ереван. В присъствието на двамата президенти ще бъдат подписани редица двустранни споразумения: за взаимна защита и обмен на класифицирана информация; Програма за сътрудничество в областта на културата за периода 2017-2019 г.; Спогодба за регулиране на трудовата миграция; Споразумение за сътрудничество в областта на информационните технологии и съобщенията, след което държавните глави на България и Армения ще дадат съвместна пресконференция. Радев ще проведе срещи и с председателя на парламента Ара Баблоян, с министър-председателя Карен Карапетян, както и с Негово Светейшество Карекин Втори, Върховен Патриарх и Католикос на всички арменци. В делегацията на българския държавен глава са министърът на труда и социалната политика Бисер Петков, народни представители, както и представители на деловите среди. Петима оператори на телефона за спешна помощ 112 получиха днес грамоти от заместник-министъра на вътрешните Красим Ципов. Това стана при отбелязването на десет години от въвеждането на пълното национално покритие на спешния телефон в България. Наградените са проявили професионализъм и бърза реакция при предаване на спешни сигнали за хора, изпаднали в беда. В страните от ЕС системата 112 гарантиращ на 500 милиона души бърз и безплатен достъп до службите за спешно реагиране. Ремонтът на пътя от София за Перник през квартал \"Княжево\" ще продължи напролет, каза днес в парламента министърът на регионалното развитие и благоустройството Николай Нанков. Той уточни, че в частта на територията на София град вече е положен нов асфалт и предстои изграждането на водоскоци и банкети. Пролетта ще започне и ремонт на участъка от бензиностанция \"Лукойл\" до пътен възел Даскалово, който е с дължина 4.2 километра. Той ще струва 6 млн. лева, като ще се монтира и светофарна уредба, която да регулира използването на лентите, там където те са три. Средното потребление на битовите клиенти в Югоизточна България през януари 2018 г. е 400 киловатчаса, което е със 17.8% по-малко спрямо същия месец на миналата година. До 300 киловатчаса са консумирали 51% от клиентите и средната стойност на фактурата за януари е 22.43 лв. От 301 до 1000 киловата са ползвали 41 на сто от абонатите, като са плащали средно 106.58 лв. Над 1000 киловата са консумирали 8% от клие За пета поредна година председателят на парламентарна група на ГЕРБ и заместник-председател на партията Цветан Цветанов и депутатът от ГЕРБ Пламен Нунев участваха в Националната молитвена закуска при американския президент Доналд Тръмп, съобщиха от пресцентъра на партията. Във форума, който се проведе на 8 февруари във Вашингтон, за първи път са се включили заместник-председателят на ГЕРБ и кмет на София Йорданка Фандъкова, заместник-председателят на ГЕРБ и кмет на Бургас Димитър Николов и кметът на Пловдив Иван Тотев.", "date": "2018.02.09", "title": "Кратки новини: Смъртта в Ихтиман не е насилствена, показа експертиза"}
{"url": "https://www.dnevnik.bg/zdrave/2018/02/09/3126876_parlamentut_odobri_okonchatelno_kupuvaneto_na_niakoi/", "text": "Депутатите приеха на второ четене промяна, позволяваща лекарствата, които не се продават в България, но са достъпни в ЕС и са без алтернатива, да се купуват от болниците директно вместо с обществена поръчка. За целта тези терапии ще отпаднат от обхвата на Закона за обществените поръчки. Тези лекарствени продукти са включени в списъка по чл. 266а, ал. 2 от Закона за лекарствените продукти в хуманитарната медицина и са предназначени най-вече за редки заболявания. По информация на Българския фармацевтичен съюз към момента в този списък са включени едва 37 международни непатентни наименования с около 70 търговски марки на фона на над 7000 разрешени за употреба лекарствени продукти в България. Целта на промяната е значително да се ускори доставката на тези терапии до пациентите, защото при редките заболявания, за които са предназначени тези медикаменти, обикновено навременният старт на терапията е животоопределящ. ", "date": "2018.02.09", "title": "Парламентът одобри окончателно купуването на някои лекарства без обществени поръчки"}
{"url": "https://www.dnevnik.bg/detski_dnevnik/2018/02/09/3126350_logan_pol_se_zavurna_shte_dari_1_mln_dolara_za/", "text": "Един от  най-популярните влогъри  и идол на милиони тийнейджъри по света Логан Пол, който преди няколко седмици  разпали публичен скандал , след като публикува видео от японската \"Гора на самоубийците\", се завърна в платформата за видеосподеляне YouTube. Във видеото му се виждаше, макар и замазана, жертва на самоубийство, а то беше видяно повече от 6 милиона пъти, преди Пол да го свали. В записа той се шегуваше за мъртвото тяло и го приближаваше с неприемлива лекота. Реакцията в интернет беше силно отрицателна. Много от верните му последователи се обърнаха срещу него, а към тях се присъединиха и популярни филмови звезди като Арън Пол (\"В обувките на Сатаната\") и Софи Търнър (\"Игра на тронове\"), които  директно нарекоха влогъра \"боклук\" и \"идиот\" . Ден по-късно Пол публикува извинение в Twitter, a после и под формата на видеоклип, в които се опитва да замаже ситуацията, твърдейки, че всъщност е искал да насочи общественото внимание към проблема със самоубийствата и възможностите за тяхната превенция. \"Срам ме е от мен самия. Разочарован съм от себе си\", пише Пол. Той каза също, че се оттегля от YouTube, за да размишлява. В следващите дни платформата премахна каналите на Пол от Програмата за предпочитани канали в YouTube и редица бъдещи медийни проекти с участието на влогъра бяха замразени. През следващите дни YouTube премахна Пол от предпочитаната рекламна програма на Google и спря работата по оригиналите. YouTube също е виновна за противоречията, тъй като платформата е разрешена, за да може видеоклипът да се показва на живо в интернет. В новия видеоклип Пол интервюира оцелял след опит за самоубийство, както и директора на Националната програма за превенция на самоубийствата в САЩ Lifeline и обещава да дари 1 милион долара за предотвратяване на самоубийствата.", "date": "2018.02.09", "title": "Логан Пол се завърна, ще дари 1 млн. долара за превенция на самоубийствата"}
{"url": "https://www.dnevnik.bg/bulgaria/2018/02/09/3126888_vmro_se_otreche_ot_lukov_marsh_sled_kato_dps_gi/", "text": "ВМРО и младежката организация нямат нищо общо с организирането на Луков марш, каза депутатът от \"Обединени патриоти\" Александър Сиди. Думите му бяха в отговор на изявление на Джейхан Ибрямов от ДПС. \"Младежко ВМРО е съорганизатор на така наречения \"Луков марш\", подкрепян от Красимир Каракачанов. Валери Симеонов, вицепремиерът, вместо да заглушава шума по Слънчев бряг, не видя с очите си разпространението на фашистки значки, запалки и други с образа на Хитлер, а Волен Сидеров е първият и единственият българин, който написа и издаде в България антисемитска книга \"Бумерангът на злото\", каза Ибрямов. Според него правителството на Борисов не прави нищо в привеждането на законодателството по стандартите на ЕС за антисемитизма, ксенофобията и езика омразата заради коалиционните си партньори. \"За пореден път от ВМРО заявяваме – нямаме нищо общо с организирането на шествия, които са насочени към расова омраза, антисемитизъм и ред подобни неща. ДПС могат да си говорят каквото си искат, но това не отговаря на истината\", каза депутатът Юлиан Ангелов, който е и секретар на ВМРО. Единствената партия, който насажда вече почти 3 десетилетия омраза в България, това е ДПС, каза още Ангелов. Той припомни, че ВМРО дори е участвала пряко в спасяването на българските евреи по време на Втората световна война.", "date": "2018.02.09", "title": "ВМРО се отрече от Луков марш, след като ДПС ги посочиха за организатори"}
{"url": "https://www.dnevnik.bg/analizi/2018/02/09/3126848_kak_bsp_stana_postmoderna/", "text": "Столетницата стана постмодерна, когато разкри Джудит Бътлър. Бътлър е всъщност Джеймс Бонд или, по-точно, Джейн Бонд. Бътлър е диверсионна операция в тила на православието, която цели то да загуби моралните устои, които едва намери след падането на комунизма. Бътлър е американка и то с нетрадиционна сексуална ориентация. Тези два фактора бяха достатъчни за разкриването й като Джеймс Бонд с помощта на специалистите от библиотекарския. Щирлиц никога не би допуснал подобен непрофесионализъм - той хладнокръвно запази сексуалната си ориентация в тайна докрай. Бътлър няма да хвърля отрова в язовир \"Искър\" – няма да извършва индустриален шпионаж и саботажи. Нейната дейност не е свързана дори с тайните операции на ЦРУ в сферата на кемтрейлсите, харпа и изпращането на кабриолети в космоса. Новият Джейн Бонд е идеологически екстремист и терорист, който ще завземе съзнанието на младежта, започвайки от децата в училищата. Тайният план е да ги направи всичките безполезни във военно отношение. T.e. джендъри. Преобърнатото съзнание е традиционна тема за марксистката левица. Ясно е, че когато буржоазията наложи своята идеология, пролетариатът започва да се чувства доволен или поне упоен. Религията е опиум за народите. Тя ги е карала да заспиват и да не мислят за революция и въоръжена борба. Същото е и семейството – то е буржоазна институция на частната собственост в интимната сфера, която затвърждава господството на мъжа над жената.  БСП вече не е марксистка по същност, а истинска народна, консервативна партия. Днес БСП е заедно със Синода и е за продължаване на съществуващите обществени практики, дори и когато са свързани с леко домашно насилие. Съветските другари отново намериха правилното решение – не влезе ли никой в болница, въобще не трябва работата да се прави на въпрос. Въпреки че изостави Маркс, БСП никога няма да изостави една друга икона на лявото – Сартр. Той учи, че при човека съществуването предхожда същността. Eкзистенцията предхожда есенцията. И при БСП това е точно така – съществуването й е важното, а не същността. Същността е въпрос на избор, който лесно може да се промени – днес си марксист и громиш буржоазното семейство, утре си консерватор и целуваш ръка на попа. Това е то екзистенциализъм. Човек е продукт на собствения си избор, а не на завареното обществено положение! Тук противоречието, в което БСП изпада, е само привидно. Ако следваш Сартр, спокойно можеш в един момент да станеш по избор консерватор-традиционалист. Много консерватори как станаха такива от съвсем комсомолски изходни позиции. Но екзистенциализмът е световен тренд, така да се каже. Доналд Тръмп е най-големият съвременен екзистенциалист, при когото съществуването определено предшества и далеч надхвърля същността. Как иначе от нюйоркски либерал, организатор на конкурси по красота, можеш да станеш заклет консерватор с единствен пред Бога трети брак. Щом това е възможно и комсомолец може да мине през иглени уши и да стане консерватор. БСП е нашият роден Тръмп и не случайно тя се разпозна почти целокупно в него. Това беше и апогеят на превръщането й в истинска постмодерна партия. Партия, която сама определя същността си, чрез съзнателни и отговорни избори. Която може и да смени същността си чрез такъв избор и в бъдеще. Но не и пола си - поне докато е консервативна.", "date": "2018.02.09", "title": "Как БСП стана постмодерна"}
{"url": "https://www.dnevnik.bg/biznes/2018/02/09/3126845_iznosut_i_vnosut_ot_es_rastat_ednakvo_prez_2017_g/", "text": "Износът на България за страните от ЕС през единайсетте месеца на 2017 г. се увеличава с 11.4%, показват данните на Националния статистически институт. Експортът в периода януари - ноември е на стойност 31.9 млрд. лв. Основни търговски партньори на България са Германия, Италия, Румъния, Гърция, Франция и Белгия, които формират 67.5% от износа за държавите - членки на ЕС. Най-голям ръст е отбелязан в секторите \"Артикули, класифицирани главно според вида на материала\" (25.2%) и \"Мазнини, масла и восъци от животински и растителен произход\" (21.3%). Най-голям спад се наблюдава в сектор \"Безалкохолни и алкохолни напитки и тютюн\" (13.7%). Вносът на България от ЕС през периода се увеличава също с 11.4% спрямо същия период на 2016 г. и е на стойност 34.4 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. При вноса най-голямо процентно увеличение е отчетено в секторите \"Необработени (сурови) материали, негодни за консумация с изключение на горивата\" (45.5%) и \"Минерални горива, масла и подобни продукти\" (36.1%). Най-голямо намаление се наблюдава в сектор \"Мазнини, масла и восъци от животински и растителен произход\" (3.9%). Външнотърговското салдо на България с ЕС за периода януари - ноември 2017 г. е отрицателно и е на стойност 2.4 млрд. лева.", "date": "2018.02.09", "title": "Износът и вносът от ЕС растат еднакво през 2017 г."}
{"url": "https://www.dnevnik.bg/biznes/2018/02/09/3126898_novite_jilishta_se_uvelichavat_prez_poslednoto/", "text": "Новите жилища се увеличават с 5.4% през четвъртото тримесечие на 2017 г. в сравнение със същия период на 2016 г., показват предварителни данни на Националния статистически институт. В експлоатация са въведени 659 сгради с общо 2 046 жилища в тях. На годишна база жилищата в новите сгради намаляват с 14.8%. Статистиката отчита, че се увеличава броят на новопостроените къщи и вили, докато броят на новопостроените жилищни кооперации и сградите от смесен тип намалява. Най-много са новите жилищни сгради в областите Варна (92 сгради с 454 жилища), Бургас (86 сгради с 393 жилища) и Пловдив (85 сгради с 299 жилища). Най-много са двустайните жилища - 35.5%, следвани от тези с три стаи – 33.1%, а най-нисък е делът на жилищата с шест и повече стаи – 4.2%. Общата полезна площ на всички новопостроени жилища е 194.0 хил. кв.м, или със 7.1% по-малко в сравнение с четвъртото тримесечие на 2016 г. Жилищната площ намалява с 8.3% до 120.1 хил. кв. метра. Същевременно средната полезна площ на едно жилище се увеличава от 87 кв.м през четвъртото тримесечие на 2016 г. на 94.8 кв.м през същото тримесечие на 2017 г. Най-голяма средна полезна площ на едно жилище е регистрирана в областите Разград (171.5 кв.м) и София-град (149.1 кв.м). Най-малка е в областите Монтана (51.8 кв.м) и Силистра (60.3 кв.м).", "date": "2018.02.09", "title": "Новите жилища се увеличават през последното тримесечие на 2017 г."}
{"url": "https://www.dnevnik.bg/biznes/2018/02/09/3126795_bankite_ne_davat_pari_na_gazprom_za_turski_potok/", "text": "Проектът \"Турски поток\" поскъпна с близо 1 млрд. евро и \"Газпром\" не успява да привлече финансиране от чуждестранни банки, съобщиха руски издания. Те цитират високопоставени представители на корпорацията, които проведоха срещи с инвеститори в Ню Йрок и Лондон. При представянето на резултатите на \"Газпром\" в оценките на компанията за европейския газов пазар и докъде са стигнали някои от основните нови газопроводи за \"Турски поток\" се казва, че ще заработи догодина с капацитет от 31.5 млрд куб. м. Това означава, че на инвеститорите се представя версията с две тръби, макар че още през 2016 г. втората бе поставена под условие - страните от Югоизточна и Централна Европа да искат горивото в нея и ЕС да даде писмени гаранции и изгради насрещна инфраструктура, а такива и до днес няма. За България единственият вариант с някакви шансове изглежда споразумението за Eastring - свързване на националните газопреносни мрежи на Словакия, Унгария, Румъния и България до турската граница. Към него може да се присъедини и Сърбия и на него, изглежда, разчита \"Газпром\". В Лондон зам.-ръковдителят Александър Медведев заяви, че продължението на втората тръба на \"Турски поток\" на територията на ЕС ще става от европейски оператори и изцяло в съответствие с изискванията на съюза. Наложената практика в ЕС е окончателно инвестиционно решение за газопровод да се обяви с т.нар. open season конкурс, в който се събират данни за заявен интерес към пренос на конкретни количества по него. Засега нито един европейски оператор не е обявявал провеждане на подобен конкурс, свързан с обеми газ, идващи по \"Турски поток\". Това означава, че няма сигурност в твърденията на \"Газпром\", че в края на 2019 г. ще потече газ по втората тръба, а банките едва ли ще я финансират при такива обстоятелства. Откъде да се намерят милиарди евро заеми Андрей Круглов, зам.-ръководител на \"Газпром\", каза пред инвеститори в Лондон, че \"предварително говорехме, че стойността (на \"Турски поток\") може да бъде 6 млрд. евро, но сега го оценяваме на около 7 млрд. евро\". Той допълва, че \"изхождайки от реалността, най-вероятно \"Турски поток\" ще бъде първоначално финансиран от бюджета на \"Газпром\". Това означава, че корпорацията ще строи със собствени средства, тъй като тя не успява да привлече финансиране от чуждестранни банки и едва ли това ще се промени, коментира деловото издание \"Ведомости\". \"Газпром\" няма да има особен проблем да използва собствени ресурси, но \"винаги е за предпочитане във финансирането да участват и други партньори - така по-лесно се привличат пари от чужбина и се разделят рисковете\", коментира пред руското издание на \"Форбс\" Андрей Полишчук, секторен анализатор на Райфайзенбанк. Според него се усеща ефектът от западните санкции, промяната в обменния курс на рублата и поскъпването на материали и услуги. Под сянката на санкциите Дмитрий Маринченко от \"Фич\" не е съвсем съгласен - той припомня, че в следващите две години \"Газпром\" трябва да погаси заеми за над 20 млрд. долара и търсене на кредити така или иначе се налага. Капиталовите инвестиции на компанията бързо растат, защото тя ще трябва да финансира 100% от \"Турски поток\" и едновременно да строи \"Северен поток 2\" през Балтийско море до Германия и \"Силата на Сибир\" до Китай. \"Над \"Турски поток\" продължава да виси рискът от санкции, а фактически \"Газпром\" призна, че не е успяла да привлече проектно финансиране, докато е в ход строителството на проекта. А допреди година не беше така. През януари 2017 г. Олег Аксютин, ръководител на проектната компания South Stream Transport BV, каза, че едва тогава е изникнал въпросът за проблем с външното проектно финансиране. На 7 май 2017 г. започна строителството на морския участък (досега са положени над 800 км от общо 930 км от първата тръба и около 250 км от втората). През юни Круглов съобщи, че \"Газпром\" вече преговаря с руски и чуждестранни банки за проектното финансиране. Но по това време американският Конгрес вече подготвяше новите санкции заради руската намеса в изборите. На 2 август Доналд Тръмп подписа закона, даващ му право да санкционира всяка компания, вложила еднократно 1 млн. долара в руски експортни тръбопроводи или предоставила за тази цел оборудване, технологии и услуги за над 5 млн. долара в рамките на една година. Проектни или валутни облигации Едно от възможните решения за \"Газпром\" е да емитира проектни облигации, каза в Лондон в четвъртък Круглов. Те може да бъдат изплащани от печалбата на проектната компания. Но и тук има проблем със санкциите. \"Отделите на финансовите институции за управление на руска прилагат собствени по-строги критерии за кредитиране на проекти, върху които дори теоретично може да се разпространят санкции\", казва Денис Перевезенцев, старши анализатор в \"Мудис\". Друг инструмент са валутните облигации, посочва Денис Поривай от Райфайзенбанк. Но той припомня, че дори в по-спокойна геополитическа обстановка не е лесно да се намерят милиарди долари на капиталовия пазар. Освен това в класическия модел за привличане на финансиране се отчита невъзможността да се довърши строителството на проекта заради форсмажорно обстоятелство, а санкциите може да се окажат именно такава причина. \"Очевидно банките оценяват като високи рисковете, свързани с проекта, и не искат да поемат рискове\", допълва той.", "date": "2018.02.09", "title": "Банките не дават пари на \"Газпром\" за \"Турски поток\", проектът поскъпна с 1 млрд. евро"}
{"url": "https://www.dnevnik.bg/photos/2018/02/09/3118652_snimka_na_denia_ekaterina_dafovska_20_godini_po-kusno/", "text": "На 9 февруари 1998 г. Екатерина Дафовска печели първия и единствен златен медал за България от зимни олимпийски игри. Биатлонистката триумфира в индивидуалния старт на 15 километра в Нагано.  До този момент България има само едно бронзово отличие, спечелено от ски бегача Иван Лебанов в зимните олимпийски игри в Лейк Пласид през 1980 г. ", "date": "2018.02.09", "title": "Снимка на деня: Екатерина Дафовска, 20 години по-късно"}
{"url": "https://www.dnevnik.bg/biznes/2018/02/09/3126902_prodavaniiat_na_svobodniia_pazar_tok_v_bulgariia_bil/", "text": "Токът, търгуван на свободния пазар в България, е по-евтин от този в повечето страни в Европейския съюз. Това обяви от парламентарната трибуна министърът на енергетиката Теменужка Петкова в отговор на въпрос на депутат заради оплакванията на потребители на енергия за повишените цени. Министърът обясни, че среднопретеглената цена за тока на свободния пазар през изтеклата година е била 76.90 лв., или около 39 евро. В същото време в Румъния тя е била 48 евро, а в Унгария - 50 евро за мегаватчас. Интегрирането на енергийния пазар на България с европейския е в ход и се задълбочава и това ще доведе до допълнително сближаване на цените, напомни Петкова. Още веднъж лансира тезата си, че цената на тока се формира като на всяка друга - от търсенето и предлагането, и че Министерството на енергетиката няма правомощия да контролира свободния пазар на ток. Обясни, че на българската енергийна борса дори се предлагат повече продукти за търговия, отколкото на някои по-развити пазари. Освен това волатилността (колебанието в цените) на българския пазар е много по-ниска от тази в другите страни от ЕС. Петкова обяви още, че изцяло вярва в действията на  Комисията за защита на конкуренцията, която започна  секторен анализ след сигналите за злоупотреби на свободния пазар на ток.", "date": "2018.02.09", "title": "Продаваният на свободния пазар ток в България бил сред най-евтините в ЕС"}
{"url": "https://www.dnevnik.bg/evropa/2018/02/09/3126900_gardiun_es_shte_poiska_severna_irlandiia_da_ostane_v/", "text": "Преговарящите на Великобритания са били предупредени, че според черновата на споразумението за оттегляне на страната от Европейския съюз Северна Ирландия ще остане в митническия съюз и единния пазар, за да се избегне т.нар. твърда граница, пише \"Гардиън\". Безкомпромисният юридически език в документа вероятно ще предизвика сериозен конфликт - нещо, което всички страни в преговорите се опитваха да избегнат. Британските преговарящи в Брюксел са били информирани от колегите си, че в текста, който предстои да бъде публикуван след около две седмици, ще има \"клауза за изтичане на срока на действие\". Този правен инструмент ще позволи текстът да загуби законната си сила в бъдещ момент, ако се стигне до неочаквано щедра сделка за свободна търговия или ако се появи необсъждано до момента техническо решение, което да бъде толкова ефективно, колкото статуквото, в избягването на необходимостта от гранична инфраструктура. Брюксел все пак очаква Великобритания да подпише текста, според който Северна Ирландия ще продължи да се подчинява на законите на ЕС в края на 21-месечния преходен период, когато това е от значение за икономиката между Северна Ирландия и Република Ирландия и според договореното в споразумението от Добрия петък. Подобно развитие вероятно ще предизвика търкания както в управляващата Консервативна партия, така и между правителството и  Демократичната юнионистка партия  на Северна Ирландия, чиито 10 депутати осигуряват на премиера Тереза Мей мнозинството, от което се нуждае в Камарата на общините. Предложеният от ЕС текст е логична последица от  сключеното през декември споразумение  между Европейската комисия и британското правителство, което позволи разговорите да минат от въпросите за правата на гражданите, финансовите задължения и ирландската граница към търговията и преходния период. Британското  правителство тогава заяви,  че \"при отсъствието на договорени решения Обединеното кралство ще спазва изцяло тези правила на вътрешния пазар и митническия съюз, които сега или в бъдеще подкрепят сътрудничеството между Севера и Юга, цялата икономика на Острова и защитата на споразумението (от Добрия петък) от 1998 г.\"", "date": "2018.02.09", "title": "\"Гардиън\": ЕС ще поиска Северна Ирландия да остане в единния пазар след Брекзит"}
{"url": "https://www.dnevnik.bg/politika/2018/02/09/3126909_bsp_prizova_gerb_da_razbie_modela_na_gerb/", "text": "След като цяла година се заявява като алтернатива на ГЕРБ и борец срещу паралелната държава, днес БСП призова ГЕРБ сами да започнат да разбиват модела на управление, чиято емблема била корупцията. В декларация от името на парламентарната група на \"БСП за България\" депутатът Филип Попов изброи редица скандали като \"Суджукгей\", \"Кумгейт\" и \"Рачевгейт\" (скандалите около депутатите Живко Маринов и Делян Добрев и кмета на Септември Марин Рачев - бел. авт.) и обобщи, че политиката на ГЕРБ е малцина от властта да се облагодетелстват за сметка на \"ниските заплати на учените, ниските пенсии и затварянето на болници\". След което се обърна към управляващите с думите: \"Ако не започнете да разбивате и да нанасяте сериозен удар на този модел на управление, нямате място в тази зала\". Депутатът от БСП разказа хронологично развитието на скандала с кмета на Септември Марин Рачев, като обърна внимание, че още миналото лято партията е предупреждавала за некоректни практики при провеждането на обществени поръчки в общината. Той отправи питане дали депутатът от ГЕРБ Даниела Малешкова, която е била зам.-кмет на Септември, е подписвала платежни нареждания, свързани с такива поръчки. Заради скандала \"Рачевгейт\" БСП отново поиска изслушване в парламента на главния прокурор Сотир Цацаров, на вътрешния министър Валентин Радев и на ръководството на ДАНС. Социалистите искат да разберат защо в нощното шкафче на кмета на Септември е имало справки на ДАНС и дали това е начинът на ГЕРБ за печелене на избори. Опозицията пита още как един кмет на община с 2500 души имал 250 хил. лева, за да си плати гаранцията.", "date": "2018.02.09", "title": "БСП призова ГЕРБ да разбие \"модела на ГЕРБ\""}
{"url": "https://www.dnevnik.bg/biznes/2018/02/09/3126922_vnosut_ot_treti_strani_se_uvelichava_s_blizo_edna/", "text": "Износът на България се увеличава с 10.7% през 2017 г. в сравнение с предходната година, показват данни на Националния статистически институт (НСИ). Към страните от ЕС и извън него са изнесени стоки на обща стойност над 52.2 млрд. лв. През годината в страната са внесени стоки за общо малко над 59 млрд. лв., или с 15.4% повече спрямо 2016 година. Износът към трети страни също се увеличава с 10.7% през 2017 г. на годишна база и е на стойност 17.7 млрд. лева. Основни търговски партньори на България са Турция, Руската федерация, Китай, Сърбия, Македония и Египет. Тези шест държави формират 51.6% от износа за трети страни. Вносът от трети страни също се увеличава през 2017 г. – с 24.1%, като е на стойност 21.3 млрд. лева. Най-много се внася от Руската федерация, Турция, Китай и Сърбия. За търговията на България със страните от ЕС през миналата година четете  тук .", "date": "2018.02.09", "title": "Вносът от трети страни се увеличава с близо една четвърт през 2017 г."}
{"url": "https://www.dnevnik.bg/biznes/2018/02/09/3126913_bivsh_podchinen_na_mavrodiev_shte_upravliava_strukturi/", "text": "Бившият заместник-председател на Комисията за финансов надзор Ангел Джалъзов е назначен за изпълнителен директор на \"Национален гаранционен фонд\" и микрофинансиращата институция ДЖОБС. Двете структури са под шапката на държавната Българска банка за развитие (ББР). От около половин година бившият председател на Комисията за финансов надзор  Стоян Мавродиев е изпълнителен директор на банката , а негов заместник в комисията, отговарящ за социалното осигуряване, години наред бе Ангел Джалъзов. Той остана на поста зам.-председател дълго след като мандатът му изтече и бе освободен през септември. Това съобщава  capital.bg . Преди две години пенсионни компании поискаха оставката на Джалъзов, като го обвиниха в некомпетентност, но Мавродиев остави случая без последствия. През 2013 година трима от петчленното ръководство на комисията възразиха срещу решението за преместването й в нова сграда, след което се разделиха с постовете си. Джалъзов подкрепи решението на Мавродиев.  Джалъзов заема мястото на Самуил Шидеров в гаранционния фонд. Той е с 80 млн. лв. капитал и улеснява достъпа до финансиране на малки и средни предприятия. Микрофинасиращата институция ДЖОБС също работи с малки и средни предприятия, като освен кредити предоставя и лизинг, а в края на 2016 година портфейлът й е 12.2 млн. лв.", "date": "2018.02.09", "title": "Бивш подчинен на Мавродиев ще управлява структури на Банката за развитие"}
{"url": "https://www.dnevnik.bg/kultura/2018/02/09/3123410_otkus_ot_smurtta_i_svetlinata_na_rodjur_zelazni/", "text": "Странният поетичен свят на Зелазни е главозамайваща смес от забавна сатира и философски размисли. Ранните му разкази са великолепно написани – мечтателни и в същото време задълбочени. Бурният екшън \"Вратите на лицето му, лампите на устата му\", емоционално разтърсващият \"Роза за Еклисиаста\", смешно-сърцераздирателната басня \"Фуриите\" и мрачният трагичен романс \"Сърцето на гробищата\" са изумително близки до съвременната чувствителност. Сложният, интригуващ и тайнствен роман \"Господарят на светлината\", донесъл на Зелазни наградата \"Хюго\" през 1968 г., пресъздава хиндуисткия пантеон с помощта на науката, хвърля светлина върху връзката между човечеството и технологиите и разказва трогателна човешка история. \"Една нощ през самотния октомври\" - последната книга на Зелазни преди смъртта му - е дръзко оригинална амалгама от ужаси, хумор, мистерия и фантазия: скъпоценност, излъчваща мрачен блясък. Роджър Зелазни (1937–1995) е прочут американски автор на фентъзи и научна фантастика, носител на три награди \"Небюла\" и шест \"Хюго\".Зелазни е роден в Кливланд, Охайо. В гимназията е редактор на училищния вестник и членува в клуба по творческо писане. Постепенно преминава от разкази към новели и романи, а през 1969 г. се отдава изцяло на писателската си кариера. Той е смятан за един от лидерите на \"новата вълна\" в научната фантастика през 60-те години на ХХ век. Експериментира с алюзии, лиризъм и митична образност и изследва усложненията за човечеството, причинени от технологиите. Творбите му често включват митични герои, обрисувани в модерния свят. Отсеченият, минималистичен диалог е повлиян от духовитостта на класическите криминални автори. Най-впечатляващ е майсторският стил на Зелазни – прост и гладък, но крайно убедителен. Той не прибягва до гръмки думи и дълги изречения. Историята просто се лее от страниците... Вратите на лицето му, лампите на устата му Аз съм човек стръв. Никой не се ражда такъв освен в един френски роман, където всеки се ражда стръв. (Всъщност мисля, че точно така се и казваше – \"Всички сме стръв\". Пфу!) Как станах такъв, надали си струва да ви разказвам и няма нищо общо с неоексите, но за дните на звяра си заслужава да се кажат няколко думи, така че започвам. Равнините на Венера се простират между палеца и показалеца на континента, известен като Ръката. Навлезете ли в Облачната алея, той люшва сребристата си топка за боулинг към вас без предупреждение. Вие подскачате в онази тенекия с огнена опашка, в която ви возят, но ремъците ви пречат да изглеждате като глупак. После обикновено се кискате, но винаги първо подскачате. След това съзерцавате как Ръката разгръща илюзията си и средният и безименният пръст се превръщат в архипелази с десетина пръстена, а другите се разгръщат в сивкавозелени полуострови; палецът е твърде къс и е извит като опашката на ембрион. Вдишвате чист кислород, може би въздъхвате и започвате дългото кандилкане към Равнината. Там ви хващат като муха в площадката за приземяване \"Линията на живота\" – кръстена е така, защото се намира близо до голямата делта в Източния залив между първия полуостров и \"палеца\". За минутка ви се струва, че ще пропуснете Линията на живота и ще свършите като рибна консерва, но после – без метафори, моля – се спускате върху опърления бетон и представяте телефонния си указател (среден размер) от всякакви разрешителни на ниския дебелак със сивото кепе. Документите доказват, че не сте подложен на някакво тайнствено вътрешно загниване и т.н., и пр. После той ви пуска ниска, дебела, сива усмивчица и ви побутва към автобуса, който ви мята на Рецепцията. На Рецепцията си прекарвате три дена в доказване на това, че наистина не сте подложен на някакво тайнствено вътрешно загниване и т.н., и пр. Скуката обаче си е съвсем друг вид скапване. Когато ви минат трите дена, вие фрасвате един як на Линията на живота и тя ви връща комплимента – въпрос на рефлекс. Ефектът от алкохола в различните атмосфери е дисциплина, по която познавачи са написали многобройни томове, така че ще огранича бележките си с това да посоча, че на един свестен гуляй си струва да посветиш поне седмица и той често изисква доживотен разбор. Бях изключително обещаващ студент (строго незавършващ) вече от две години, когато \"Бистра вода\" падна върху нас през мраморния таван и разсипа хората си като мишени в града. Пауза. Алманахът на световете за Линията на живота: \"Пристанищен град на източния бряг на Ръката. Служителите на Агенцията за извънземни изследвания съставляват приблизително осемдесет и пет процента от населението му (по данни на преброяването от 2010 г.). Останалите му жители са най-вече личният състав на няколкото промишлени корпорации, извършващи основни проучвания, както и независими морски биолози, богати рибари ентусиасти и шелфови предприемачи\". Обърнах се към Майк Дейвис, колега предприемач, и изкоментирах гадното състояние на основните изследвания. – Не и ако стане известна истината, прошушната под мустак. Той се умълча зад чашата си, преди да продължи бавния процес на поглъщане, изчислен така, че да спечели моя интерес и някоя и друга клетва, преди да продължи. – Карл – каза той най-накрая, все едно играеше покер, – те формират \"Десетте квадрата\". Можех да го фрасна. Можех да му налея в чашата сярна киселина и радостно да наблюдавам как устните му почерняват и се пукат. Вместо това изсумтях. – Кой е толкова тъп, че да пръска по пет стотака на ден? АИИ? Той поклати глава. – Джийн Лухарич – отговори. – Момичето с виолетови контактни лещи и петдесет-шейсет идеални зъба. Доколкото знам, иначе очите ѝ са кафяви. – Че не продава ли напоследък достатъчно крем за лице? Той сви рамене. – Публичността върти колелото. \"Лухарич Ентърпрайзис\" скочиха с шестнайсет пункта, когато тя отмъкна Слънчевата купа. Вие там, на Меркурий, играете ли голф? Аз играя, но го пуснах покрай ушите си и продължих да го натискам: – Та значи, тя идва тук с празен чек и въдица? – Днес, с \"Бистра вода\" – кимна той. – Вече трябва да е кацнала. Много камери, много нещо. Тя иска Ики – и то страшно. – Хммм... – изхъмках. – Колко страшно? – Договор за шейсет дни. \"Десетте квадрата\". С клауза за безсрочно продължаване. Депозит милион и половина – издекламира той. – Ти май множко поназнайваш... – Отговарям за привличането на персонал. \"Лухарич Ентърпрайзис\" се свързаха с мен миналия месец. Като пиеш в които кръчми трябва, това помага. – И се ухили. – Да си им собственик, също помага. Извърнах поглед и отпих от горчивата бира. След малко попреглътнах това-онова и попитах Майк каквото се очакваше, като се оставих на ежемесечната му лекция по въздържание. – Казаха ми да се пробвам да те привлека – подметна той. – Кога си плавал за последен път? – Преди месец и половина. С \"Корнинг\". – Дреболийка – изсумтя той. – Кога си плавал сам за последно? – Оттогава мина доста време. – Повече от година, нали? Онзи път, когато се навря под винта на \"Делфин\"? Обърнах се към него. – Миналата седмица ходих по реката горе до Англефорд, а там теченията са силни. Още си ме бива. – Трезвен – добави той. – Такъв ще съм – казах. – При такава работа... Майк кимна съжалително. – Точно според изискванията на съюза. Тройно – за извънредни обстоятелства – изрецитира той. – Ела в хангар 16 с екипировката си в петък сутринта, в 5:00 часа. Тръгваме в събота призори. – И ти ли? – И аз. – И как така? – Пари. – Икиево гуано! – Барът не върви толкова добре, а пък мацката има нужда от нови норки. – Повтарям... – А пък аз искам да се отърва от мацката и да си възстановя контакта с първичното – чист въздух, гимнастика, изкарване на мангизи... – Добре де, извинявай, че попитах. Налях му едно, като се концентрирах върху H2SO4, обаче не се преобразува. Най-накрая го наквасих и тръгнах в нощта – да се поразходя и да пообмисля нещата. През последните пет години бяха осъществени десетина сериозни опита за улавяне на ихтиоформа Leviosaurus Levianthus, известна като Ики. Когато Ики бил забелязан за първи път, приложили китоловни техники. Оказвали се или безплодни, или плачевни и били въведени нови процедури. \"Десетте квадрата\" беше построен от богат спортист на име Майкъл Джант, който профука цялото си състояние по проекта. След година в Източния океан той се завърна, за да банкрутира. Карлтън Дейвиц, плейбой и рибар ентусиаст, купи огромната лодка и заварди местата, където Ики си хвърляше хайвера. На деветнайсетия ден клъвна и той загуби нетествано оборудване за сто и петдесет каймета заедно с една ихтиоформа Levianthus. След още дванайсет дни с тройна корда закачи, упои и започна да вади огромния звяр. Обаче онзи се събуди, попиля контролната кула, утрепа шестима и създаде същински ад на пет квадратни блока от \"Десетте квадрата\". Карлтън си остана с частична хемиплегия и собствен алгоритъм как се банкрутира. Изчезна в атмосферата над водата, а \"Десетте квадрата\" оттогава започна да минава от ръка на ръка с по-малко зрелищни, ала също толкова скъпи резултати. Накрая голямата лодка, построена с една-единствена цел, беше закупена на търг от АИИ за \"морски изследвания\". \"Лойдс\" отказа да я застрахова и затова единственото морско изследване, което видя, бе чат-пат да я дават под наем за петдесет стотака на хора, на които много им се ще да раздуват рибарски истории за Левиатан. Бил съм стръв в три такива начинания и на два пъти бях достатъчно близо до Ики, за да мога да му преброя зъбите. Бих искал да си имам един, за да го показвам някой ден на внуците – по лични причини. Обърнах се с лице към площадката за приземяване и взех решение. – Маце, ти мен ме искаш за местен колорит. Ще изглеждам добре на страниците и изобщо... Но да ти е ясно: ако някой ти хване Ики, то тоя някой ще съм аз. Обещавам. Стоях насред празния площад. Мъглявите кули на Линията на живота преплитаха мъглите си. Бил морски бряг преди две-три ери, на места западният склон на Линията на живота се простира на цели шейсет и пет километра навътре. Наклонът му не е кой знае какъв, но успява да се издигне на няколко пъти с по няколкостотин метра, докато стигне до планинския район, който ни отделя от Високите планини. Около шест километра навътре в сушата и сто и петдесет метра по-високо от Линията на живота са разположени повечето от повърхностните въздушни шлюзове и частни хангари. В хангар 16 се наема такси по договаряне на \"Кал – пренос-превоз\" от брега до корабите. Не обичам Кал, но него го нямаше там, когато слязох от автобуса и махнах на механика. Два хопера ровеха бетона, нетърпеливи под летателните ореоли. Онзи, на който работеше Стив, се оригна дълбоко във вареловия си карбуратор и се разтресе в спазъм. – Коремът ли го боли? – попитах. – Да бе, газове и изгаряне на сърцето. Стив затегна винтовете, докато звукът, издаван от хопера, стана равен, и се обърна към мен. – Ще излизаш ли? Кимнах. – \"Десетте квадрата\". Козметика. Чудовища. Такива ми ти работи. Стив примигна срещу светлината и избърса луничавото си лице. Температурата беше около двайсетте, но големите прожектори отгоре я покачваха двойно. – Лухарич – измърмори той. – Значи, наистина ти си този. Има разни хора тук, дето искат да те видят. – За какво съм им? – Камери. Микрофони. Такива ми ти работи. – По-добре да си пазят екипировката. Кой ще яхам? С отвертката ми посочи другия хопер. – Оня. Между другото, в момента те снимат на видео. Искаха да си те имат как пристигаш. Извърна се към хангара, после пак към мен. – Кажи \"зеле\". Едрите планове после. Не му казах точно \"зеле\". Сигурно са използвали телеобектив и са прочели по устните ми какво казвам, защото точно това никога не го излъчиха. Метнах си боклуците отзад, настаних се на пътническото място и запалих цигара. След пет минути от бараката офис се показа самият Кал и се огледа с леден поглед. Приближи се и задумка по хопера. Вдигна палец към хангара. – Искат те там вътре! – извика ми той, свил шепи край устата си. – Интервю! – Шоуто свърши! – викнах му в отговор. – Или ще е така, или да си търсят друга стръв! Ръждивокафявите му очи се превърнаха в главички на пирони под русите вежди, а погледът му – в шило. После той се фръцна и се измете. Зачудих се колко ли са му платили да си клечи в хангара и да изсмуква соковете на генератора. Сигурно достатъчно – знам го аз Кал. И без това никога не съм си падал по него. Венера нощем е свят на траурни води. От брега не можеш да кажеш къде свършва морето и къде започва небето. На зазоряване все едно си ливнал малко мляко в кладенец с мастило. Първо се появяват отделни бели съсиречета, после – потоци. Отначало с цвят на сив колоид, който след малко избелява. Изведнъж – хоп! – ден. И започвате да загрявате тази смес. Докато хвърчахме над залива, се наложи да си сваля якето. Отзад небето все едно беше под вода – така се люшкаше на вълни и се къдреше в жегата. Хоперът побира четирима души (петима, ако ще нарушавате правилата и подценявате теглото) или трима плюс съответната екипировка на човека стръв. Аз обаче бях единственият товар, а пилотът беше същият като машината. Тананикаше си и не произвеждаше излишен шум. Линията на живота извъртя едно салтомортале и се изпари в огледалото за задно виждане горе-долу в същия миг, когато отпред на хоризонта цъфнаха \"Десетте квадрата\". Пилотът спря да си тананика и поклати глава. Наведох се напред. В червата ми чувствата си играеха на хоп-троп. Познавах всеки проклет сантиметър на голямата лодка, но онези чувства, които някога си ги имал за едно на ръка, се променят, когато източникът им не е в твоя обсег. Честно да си кажа, бях се съмнявал дали пак някога ще стъпя на борда на тая грамада. Но сега кажи-речи бях способен да повярвам в провидението. Ето го там! Корабът \"Десетте квадрата\" – цяло футболно игрище. Задвижва се с А-енергия. Плосък като палачинка, ако не броим пластмасовите флюски по средата и \"щъркелите\" отпред и отзад, по левия и по десния борд. Щъркеловите кули бяха кръстени така заради разположението им по ъглите – и всеки чифт можеше да работи в двойка със съвместната сила на кукопрътите помежду им. Кукопрътите – наполовина прът, наполовина кука – могат да повдигат огромни тежести почти до равнището на водата; що се отнася до куките обаче, онези, които са ги проектирали, са имали само едно наум. На равнището на водата слайдерът трябва да приложи издигане до два и половина – три метра, преди кукопрътите да успеят по-скоро да бутнат нагоре, а не да дърпат. Слайдерът, най-общо казано, е подвижна стая – голям сандък, който може да се мести по всички кръстосани канали на \"Десетте квадрата\" и да се \"закотвя\" от страната, откъм която уловът е захапал въдицата, чрез мощна електромагнитна връзка. Винчовете му могат да вдигнат боен кораб на нужната височина и по-скоро целият плавателен съд ще се килне, отколкото слайдерът ще пусне, ако искате що-годе да имате представа колко силна е тази връзка. В слайдера на оперативно-контролното табло има един индикатор, който е най-завързаната \"макара\", измислена някога. Той черпи енергия, излъчвана от генератора до централната флюска, и е свързан късовълново със сонарната зала, където движенията на плячката се записват и се повтарят пред въдичаря, седнал пред таблото. Рибарят може да си играе с \"кордата\" часове, даже дни наред, без да вижда друго освен метал и някакъв силует на екрана. Едва когато кукопрътите вдигнат звяра и екстензорният шелф, който се намира на три и половина метра под водата, се издигне, за да го подпре отдолу в помощ на винчовете – едва тогава рибарят вижда как уловът се възнася пред него като паднал серафим. После, както малко късно бе разбрал Дейвиц, човек поглежда в самата бездна и трябва да действа. Той обаче не се бе задействал и сто метра невъобразим тонаж, упоен, но усещащ болка, бе скъсал кабелите на винча, бе строшил един кукопрът и се бе разходил половин минута по \"Десетте квадрата\". Започнахме да кръжим и накрая механичният флагман ни забеляза и ни махна да кацаме. Кацнахме до люка за екипажа, разтоварих оборудването и скочих на палубата. – Късмет! – подвикна ми пилотът, докато вратата се затваряше. После затанцува във въздуха, а флагманът щракна напразно. Метнах багажа на гръб и заслизах надолу. Когато подписвах с Малвърн – де факто капитана, – бях разбрал, че другите ще пристигнат след цели осем часа. Искаха да пристигна сам в хангара на Кал, за да докарат нещата като във филм от XX век. Първи кадър: писта за приземяване, мрак. Механик бъзика хеликоптер. Спира автобус – забавен кадър. Човекът стръв в тежко облекло слиза, оглежда се и закуцуква през площадката. Едър план: той се ухилва. Реплика: – Мислиш ли, че ще е сега? Че ще го хванем? Неловкост, мълчание, свиване на рамене. Кажи нещо. – Разбирам. А защо смяташ, че госпожица Лухарич има по-добри шансове от другите? Защото е по-добре екипирана ли? (Усмивка.) Защото сега знаем повече за навиците на това чудовище от преди? Или заради нейната воля за победа – или може би заради всичко това? Отговор: – Ми зарад ’сичко. – Затова ли подписа договор с нея? Защото инстинктът ти подсказва: \"Този път ще стане\"? Отговор: – Тя плаща според определените от Съюза такси. Аз тая пущина не мога да я наема сам. Пък искам да съм вътре. Изтриване. Кажи нещо друго. Екранът потъмнява, докато човекът стръв се приближава към хопера и прочее. – Зеле – казах аз или нещо от сорта и тръгнах да се разхождам самичък по \"Десетте квадрата\". Качих се на всички щъркели поред и проверих управлението и подводните видеоочи. После вдигнах главния повдигач. Малвърн не възрази, че проверявам. Всъщност ме насърчи. И преди бяхме плавали заедно, а по едно време дори си бяхме разменили местата. Така че не се изненадах, когато излязох от асансьора в Долапа на Хопкинс и го намерих там. Следващите десетина минути двамата мълчаливо оглеждахме голямата стая и горещите като реотани сепарета, в които след малко щеше да си бъде жива Арктика. Накрая той плясна по стената. – Е, ще го пипнем ли? Поклатих глава. – Ще ми се, обаче се съмнявам. Пет пари не давам и хич не ми дреме кой ще обере славата за улова, щом и аз съм участвал. Обаче няма да стане. Тая е егоманиачка. Тя ще иска сама да борави със слайдера, а пък не може. – Ти срещал ли си я изобщо някога? – Ъхъ. – Кога? – Преди четири-пет години. – Тя тогава е била момиченце. Откъде знаеш на какво е способна сега? – Знам. Ще е научила кое къде е, до последното копче и последната лампичка. На теория ще е бетон. Обаче помниш ли? Веднъж бяхме заедно на деснобордовия щъркел, когато Ики изскочи от водата като костенурка? – Как да забравя?! – Е? Малвърн си потърка брадичката, наподобяваща шкурка. – Може би ще успее, Карл. Там, вкъщи, се е надбягвала с кораби факли и се е гмуркала в мътни води. – Той погледна към невидимата Ръка. – И е ловувала във Високите планини. Може пък да се окаже достатъчно луда, та да издърпа и оня ужас в скута си, без да ѝ мигне окото... – Направи пауза и добави: – Защото Джон Хопкинс плати скъпо и прескъпо за седемте фигурки по корпуса. Това са пари – дори за Лухарич. Мушнах се през един люк. – Може и да си прав, но когато се запознах с нея, беше богата вещица... И не беше руса – добавих гадно. Той се прозя. – Я да си спретнем нещо за закуска. Точно така и направихме. Като малък си мислех, че да се родиш обитател на морето, е най-прекрасният избор, който би могла да направи природата за всекиго. Израснах на брега на Тихия океан, а лятото прекарвах в Залива или на Средиземно море. Цели месеци от живота си съм търсил корали, снимал съм обитателите на дълбините и съм си играл на гоненица с делфините. Ловил съм риба навсякъде, където я има, като пренебрегвах факта, че рибите могат да се промъкват там, където аз не мога. Пораснах и исках да ловя по-големи риби, а пък не познавах нищо живо, по-голямо – като не броим секоята – от Ики. Това едно на ръка... Пъхнах две кифлички в хартиена кесия и напълних термос с кафе. Извиних се, излязох от корабната кухня и се запътих към каютата на слайдера. Беше си точно такава, каквато я помнех. Натиснах няколко копчета и радиовръзката изпращя: – Ти ли си, Карл? – Точно така, Майк. Пусни малко сочец тука бе, плъх неден. Той се замисли над това, после усетих как корпусът започна да вибрира – генераторите се бяха включили. Налях си трета чаша кафе и извадих цигара. – Та защо съм плъх неден тоя път? – чух отново гласа му. – Знаеше ли за тия с камерите в хангар 16? – Да. – Значи си плъх неден. Последното нещо, което искам, е да ме пишат по вестниците. \"Той, който досега толкова често я е оплесквал, е готов храбро да опита още веднъж.\" Направо ти го цитирам. – Грешиш. Прожекторите могат да осветят само един човек, а тя е по-хубава от теб. Следващата ми забележка беше прекъсната. Натиснах копчето на елеватора и слонските уши заплющяха покрай мен. Станах, за да отида да се слея с палубата. Издърпах страничната релса и влязох в канала. Насред кораба спрях на едно кръстовище, пуснах страничната релса и издърпах надлъжната. Плъзнах се по десния борд, по средата между щъркелите спрях и погледнах в термоса. Не бях разлял и капчица кафе. – Дай образ. Екранът засвети. Нагласих го и видях очертанията на дъното. – Добре. Натиснах копчето за положение \"синьо\" и Майк го нагоди. Светлините се включиха. Винчът се освободи. Прицелих се във водата, разтегнах рамото и стрелях. – Чистичко – отбеляза Майк. – Положение \"червено\". Ще удрям. – И натиснах копчето. – Положение \"червено\". Човекът стръв трябваше да ги владее тия номера, за да направи куките изкусителни. Не е точно рибарска кукичка. В кабелите има кухи тръби; в тръбите – достатъчно трева да се напуши цяла армия. Ики лапа стръвта, която се кандилка под носа му, управлявана дистанционно, а огнярят издърпва тръбите. Ръцете ми щъкаха по конзолата – нагласявах каквото трябва. Погледнах лампичката на наркорезервоара. Празен. Добре, още не го бяха напълнили. Натиснах копчето \"помпа\". – Право в глътката! – измърмори Майк. Пуснах кабелите. Заиграх се с въображаемия звяр. Оставих го да избяга, като клатех винча, за да имитирам как офейква. Бях пуснал климатика и си бях съблякъл ризата, но пак беше адска жега – по това си личеше, че утрото клони към пладне. Смътно усещах как хоперите излитат и кацат. Някои от екипажа седяха на сянка до вратата, която бях оставил отворена, и наблюдаваха операцията. Не видях, че Джийн пристига – иначе щях да прекратя сеанса и да се покрия. Тя наруши концентрацията ми, като блъсна вратата така, че кабината се разтресе. – Да имаш да кажеш нещо по въпроса кой те е упълномощил да изкарваш слайдера?! – попита ме тя. – Никой – отвърнах. – Прибирам го. – Само се дръпни. Дръпнах се и тя седна на мястото ми. Беше облечена с кафяви торбести панталони и широка риза и практично бе вързала косата си. Бузите ѝ бяха поруменели, но не беше задължително да е от жегата. Нападна таблото с почти забавна стръв, обаче мен ме разтревожи. – Положение \"синьо\"! – тросна се тя и си счупи виолетовия нокът, когато фрасна копчето. Насилих се да се прозея и бавно започнах да навличам ризата си. Джийн ми метна поглед с крайчеца на очите си, провери данните и изстреля заряда. Следях екрана. За секунда тя се обърна към мен, а след туй спокойно изрече: – Положение \"червено\". Кимнах одобрително. Тя изкриви винча настрани, за да ми покаже, че знае как. Не се съмнявах, че знае как, а тя не се съмняваше, че не се съмнявам, но... – В случай че се чудиш – обади се тя, – ти до това нещо тук няма и да припариш. Наехме те за стръв, помниш ли? Стръв! Задълженията ти се състоят в това да влезеш във водата и да наредиш масата на нашето приятелче, чудовището. Опасно е, но ще вземеш добри пари. Някакви въпроси? Джийн прасна копчето \"помпа\", а аз си потърках врата. – Ъ-ъ – ухилих се. – Обаче мога да се оправям с тая джаджа тука и ако ти потрябвам, съм на разположение – на цените на Съюза. – Господин Дейвиц – каза тя, – не искам някакъв си неудачник да борави с това табло. – Госпожице Лухарич – отговорих, – в тази игра никога не е имало победител. Започна да навива кабела и в същото време прекъсна магнитната връзка, така че целият слайдер се разтресе, щом голямото йо-йо замахна обратно. Подскочихме с половин-един метър назад. Тя вдигна страничните релси и се втурнахме обратно напред по канала. Забави ход, смени релсите, кабината подскочи, издрънча и спря, после се катурна под прав ъгъл. Екипажът се разкара от люка, а ние се плъзнахме в асансьора. – За в бъдеще, господин Дейвиц, не припарвай до слайдера, без да ти е било наредено. – Не се притеснявай. Няма да припаря дори да ми е наредено – отговорих. – Подписал съм договор за стръв. Спомняш ли си? Ако искаш да вляза там, ще трябва да ме помолиш. – Да бе, ей сегичка – усмихна се тя. Съгласих се и вратите се затвориха над нас. Зарязахме темата и след като слайдерът слезе в каютата си, се отправихме в различни посоки. Е, тя наистина ми каза \"приятен ден\" – което според мен бе проява на възпитание, както и на решителност – в отговор на това, че се изкисках.", "date": "2018.02.09", "title": "Откъс от \"Смъртта и светлината\" на Роджър Зелазни"}
{"url": "https://www.dnevnik.bg/detski_dnevnik/2018/02/09/3121796_s_decata_v_pochivnite_dni_10_i_11_fevruari/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Ателието   очаква любопитни деца в детския научен център \"Музейко\". Какво прави лъвът най-уникалния вид голяма котка? От какво се състои един лъвски прайд? Защо? Кога лъвовете го напускат? Как защитават територията си? Могат ли хората да са първи приятели с лъвовете? Проф. Многознайко изучава лъвовете и се натъква на интересна находка! Показва я на своя колега зоолог- Доцент Любопитко, който решава да помоли за помощ за разрешаването й младшите изследователи на \"Био игри\". Те ще се отправят на експедиция в градината на \"Музейко\", за да открият колко члена има лъвския прайд и защо. Ще открият историята на зоолога специалист по лъвове Кевин Ричардсън и ще разберат повече за работата на специалиста по лъвове. Всяко дете ще си изработи две играчки. Занятията са от 11 до 12.30 ч. за деца между 5-12 годишна възраст.  -  Фестивал на пекарството и сладкарството  ще събере на едно място около 30 от най-добрите производители в бранша. Бутикови сладкарници, шоколатерии, пекарни и винарни ще представят най-добрите си предложения в зала \"В парка\" над кино \"Люмиер\" в малкото НДК. -   за посетители по повод 139-ата годишнина от Учредителното събрание. Гостите ще могат да видят оригиналите на Търновската конституция и на \"Сребърната конституция\" – издадена поради приети промени в основния закон на 9 юли 1911 г. и наричана така за това, че нейната корица е от ковано сребро с позлата. В Клуба на народния представител ще е подредена документалната изложба \"Основите на българския парламентаризъм\". Експозицията е организирана в сътрудничество с Държавна агенция \"Архиви\". Председателят на Народното събрание ще посрещне първите гости в 10 часа. Денят на отворени врати ще продължи до 16 часа. - Концерт за бебоци организира Софийската опера от 11 ч.", "date": "2018.02.09", "title": "С децата в почивните дни (10 и 11 февруари)"}
{"url": "https://www.dnevnik.bg/bulgaria/2018/02/09/3126953_prezidentut_naznachi_rosen_todorov_za_vremenen_shef_na/", "text": "Президентът Румен Радев назначи полковник Росен Тодоров за изпълняващ правомощията на началник на Националната служба за охрана (НСО), съобщиха от администрацията на държавния глава. Досега Тодоров бе заместник-началник на НСО. Със свой указ Радев освободи генерал-лейтенант Ангел Антонов като началник на службата.  Антонов подаде оставка  в края на януари, като действията му бяха мотивирани с смяна на професионалното му поприще - с назначаване на дипломатическа мисия. Оставката бе подадена малко след като се разбра, че  Военноокръжната прокуратура проверява НСО за злоупотреби . Дни по-рано пък  Румен Радев отправи критики към НСО , заявявайки, че в мандата на предшественика му Росен Плевнелиев президентската институция е загубила контрола над службата и Държавна агенция \"Разузнаване\". Росен Тодоров работи в НСО от 1992 г., като последователно заема длъжностите разузнавач, инспектор, старши инспектор, главен инспектор, началник на група, началник на сектор. Преди това е бил офицер в българската армия. От 2016 г. е назначен за заместник-началник на службата за охрана.", "date": "2018.02.09", "title": "Президентът назначи Росен Тодоров за временен шеф на службата за охрана"}
{"url": "https://www.dnevnik.bg/sport/2018/02/09/3126955_zimnite_olimpiiski_igri_v_pyongchang_zapochnaha/", "text": "Двадесет и третите зимни олимпийски игри бяха открити със зрелищна церемония. Организаторите на  Пьонгчанг 2018  изпълниха обещанието си за истински спектакъл, който продължи близо два часа и половина и завърши със запалването на олимпийския огън. По време на церемонията се проведе и  традиционният парад на спортистите . Знаменосец на българската делегация беше сноубордистът Радослав Янков. Той е и  най-голямата надежда на България за медал в Пьонгчанг. С близо 3000 спортисти от 92 държави игрите в южнокорейския град ще поставят рекорд за най-голяма зимна олимпиада. В Пьонгчанг ще бъде поставен още един рекорд с раздаването на 102 комплекта медали в 15 дисциплини от седем вида спорт. Хронология на церемонията (най-новото е най-отгоре) ", "date": "2018.02.09", "title": "Зимните олимпийски игри в Пьонгчанг започнаха"}
{"url": "https://www.dnevnik.bg/sport/2018/02/09/3126919_nacionalna_lotariia_stana_sponsor_na_voleibolnata/", "text": "Национална лотария\" стана спонсор на Българската федерация по волейбол (БФВ). Споразумението е обвързано с предстоящото световно първенство за мъже в България и Италия от 9 до 30 септември. Волейболната федерация обяви, че договорът е рекорден, като е на стойност 600 хиляди лева. Той е в сила до края на световното първенство и няма клауза за продължаване. \"Очакваме да подпишем договори и с други партньори. В това отношение съм уверен, че световното първенство ще бъде обезпечено от финансова гледна точка\", заяви председателят на БФВ Данчо Лазаров при представянето на спонсора. \"Всичко започна след приятелски разговор с Любо Ганев, който ми сподели, че е голям фен на лотарията, защото вижда, че променяме към по-добро живота на хиляди българи. Тогава се зароди идеята - \"Национална лотария\", национален отбор, национална цел - да станем световни шампиони. В нашето ДНК винаги са били иновациите. Ще изненадаме всички фенове на волейбола с много инициативи, с които всеки българин от всяка точка на планетата ще може да подкрепи отбора\", каза управляващият съдружник на компанията Милен Ганев. \"Много ми се иска България отново да ликува. Вярвам, че ако дадем шанс на късмета си, на съдбата, ще постигнем и нашата цел - България да стане световен шампион\", добави той и си пожела да се повтори 1994-а година. Вицепрезидентът на федерацията Любомир Ганев поясни, че логото на \"Национална лотария\" ще бъде поставено върху екипите на волейболистите. Билетите за световното по волейбол ще бъдат пуснати в продажба от 15 февруари. До края на май пропуските ще могат да бъдат купени с намаление, като цената предстои да бъде определена. \"Със сигурност домакинството ще ни помогне и като самочувствие, и като игра. Пред собствена публика винаги играем по-добре и даваме максимума от себе си, защото публиката никога не те оставя да си починеш. Тя ни зарежда с емоция да показваме най-доброто\", каза Ганев. Той и Лазаров изразиха надежди, че националите ще успеят да се класират за финалната фаза в Торино, за да гонят медал от световното. Двамата благодариха на министър-председателя Бойко Борисов за организацията по домакинството, за което бяха платени 5 млн. евро на Международната волейболна федерация. Националите ще открият надпреварата на 9 септември  срещу Финландия от 19.30 часа във Варна. Воденият от Пламен Константинов отбор е в група D с отборите на Полша, Иран, Куба и Пуерто Рико, като първите четири ще продължат към втория етап. Българите ще продължат участието си в София, ако заемат едно от първите три места. Единствено четвъртото място ще прати националите в Милано или Болоня. Варна ще е българският град с най-много мачове от световното  - 21. София остава с най-малко - шест срещи от втората фаза, тъй като по време на първата в \"Арена Армеец\" ще се проведе световното по художествена гимнастика (10-16 септември). Русе ще приеме мачовете от първия етап от група B. ", "date": "2018.02.09", "title": "\"Национална лотария\" стана спонсор на волейболната федерация с рекорден договор"}
{"url": "https://www.dnevnik.bg/sviat/2018/02/09/3126965_oburkanata_venecuelska_opoziciia_ne_znae_dali_da/", "text": "Венецуелската опозиция, изненадана от неочакваното обявяване на предсрочни президентски избори на 22 април, трябва да избере каква стратегия ще следва - бойкот на изборите или участие, целящо да предотврати възможно преизбиране на Николас Мадуро. \"Ние сме като боксьори, които са получили толкова удари, че са замаяни\", призна вчера основният преговарящ от антиправителствения лагер Хулио Борхес ден след удара, нанесен от националната избирателна комисия, обвинявана, че служи на властта. \"Тези избори не се ползват с подкрепата на всички политически партии и ограничават възможността за участие\", заяви Държавният департамент на САЩ,  обвинявайки Мадуро , че \"продължава да разбива демокрацията във Венецуела\". Обявяването на датата за вота  от изборната администрация броени часове след провала на преговорите между правителството и опозицията е последният от серия инциденти, отслабили опозиционната \"кръгла маса за демократично единство\" - основното обединение на противниците на президента социалист. Властите забраниха \"кръглата маса\" да участва в президентските избори. Забранено беше и участието на двамата ѝ основни лидери -  Енрике Каприлес,  който вече се е кандидатирал два пъти, и  Леополдо Лопес , който се намира под домашен арест. В отговор Хулио Борхес призова своя сериозно разделен политически лагер да представи единен фронт. Кръглата маса обединява трийсетина партии, но не успява да се споразумее за стратегия за свалянето на Николас Мадуро от властта - борба, която премина през особено драматичен период миналата година, когато при  четиримесечните протести бяха убити 125 души . \"Без единство сме мъртви\", заяви Борхес в обръщение по радиото, обяснявайки, че опозицията все още се колебае дали да участва в изборите. Обмислят се два сценария: \"да се затворим напълно и политическите партии и венецуелското общество\" да откажат да отидат до урните или да се представи единен кандидат на опозицията, за да се покажат всички нередовности в процеса. Борхес добави, че са планирани срещи между лидерите на \"кръглата маса\" и различни представители на гражданското общество, за да се изясни курсът, който трябва да бъде следван. Обсъжда се и нова международна дипломатическа инициатива, целяща да осъди ситуацията във Венецуела. Президентът  Николас Мадуро  управлява страната от 2013 г. и е крайно непопулярен поради тежката икономическа криза. Той се опитва да спечели нов мандат. При сегашния сценарий \"ясно се очертава победа на Мадуро, освен ако опозицията не успее да се обедини\", смята политоложката Франсин Джамом. Президентът Мадуро от своя страна обяви вчера, че е готов да поднови диалога с опозицията, ако тя приеме да подпише документа, изготвен в Санто Доминго, който за момента е замразен за неопределено време. \"Аз подписах споразумението от Санто Доминго\", заяви Мадуро. \"Каня всички политически партии от \"кръглата маса\" да го подпишат. Ако се появят нови теми, ще продължим дискусиите.\" Изправена пред риска от ново разделение и пред  перспективата за преизбиране на Мадуро,  което изглежда сигурно, експертът Леандро Ареа съветва опозицията да не участва в изборите. \"Не става дума да се въздържите, а да не участвате в една измама\", заявява той. \"Президентът Николас Мадуро ще манипулира силно правилата на играта, за да гарантира преизбирането си, дори ще прибегне до измама, ако е необходимо, което превръща улицата в най-сигурното средство за промяна на режима\", заявява компанията за анализ на политическите рискове \"Юрейша груп\". Други експерти като Луис Саламанка смятат, че противниците на президента не трябва да го оставят да прави каквото си иска въпреки \"несправедливите условия\". \"Основните възможности да се предизвика значителна политическа промяна минават през избори\", подчертава той. Част от международната общност, включително евросъюзът и Колумбия, вече заявиха, че няма да признаят резултатите от изборите, които според Вашингтон \"не са нито свободни, нито честни\". Вчера евродепутатите гласуваха в Страсбург с 480 гласа за, 51 против и 71 въздържали се \"санкциите да обхванат и основните виновници за задълбочаването на политическата, социална, икономическа и хуманитарна криза (във Венецуела), а именно президента (Мадуро), вицепрезидента (Тарек Ел Аисами)\" и най-високопоставените военни. САЩ вече наложиха индивидуални санкции на високопоставени членове на правителството и забраниха на американски банки и граждани да извършват каквито и да било операции с венецуелския дълг. Вашингтон има намерение да наложи санкции и върху износа на петрол от страната. /БТА", "date": "2018.02.09", "title": "Обърканата венецуелска опозиция не знае дали да участва в изборите"}
{"url": "https://www.dnevnik.bg/bulgaria/2018/02/09/3126970_sled_zapisite_s_nasilie_v_centura_za_deca_v_gabrovo/", "text": "Социалният министър Бисер Петков заяви по време на днешния парламентарен контрол, че ще бъде поставено видеонаблюдение в центъра за деца и младежи с увреждания \"Хризантема\" в Габрово. Преди половин месец бяха публикувани  записи, които показват физическа и вербална агресия  от служители на дома над деца. След скандала директорът на центъра  Мариела Лазарова беше уволнена дисциплинарно . Една от служителките в дома за деца с увреждания, заснета как удря момиче, заяви, че Лазарова и социалният работник в центъра са правили клиповете за развлечение. Бисер Петков обясни, че проверката е установила наличие на вербално и физическо насилие от служителите над децата. Съставени са 5 акта на трима служители за неизпълнение на задълженията им. Сезирана е и прокуратурата за действията им. Министърът каза още, че заплатите на социалните работници ще бъдат увеличени тази година с 10%. Освен това е предвиден ремонт на част от сградите на дирекция \"Социално подпомагане\", както и купуването на софтуер и хардуер.", "date": "2018.02.09", "title": "След записите с насилие в центъра за деца в Габрово социалният министър обеща видеонаблюдение"}
{"url": "https://www.dnevnik.bg/photos/2018/02/09/3126887_snimka_na_denia_izumrudeno_sinite_plajove_na/", "text": "Океанът край Биг Сър, Калифорния, засия с луминисцентна светлина. Причината е в цъфтежа на фитопланктона по крайбрежието. Нощем гледката е необичайна - светлинките се движат заради фактори като сблъсъка на фитопланктона с брега.", "date": "2018.02.09", "title": "Снимка на деня: Изумрудено сините плажове на Калифорния"}
{"url": "https://www.dnevnik.bg/bulgaria/2018/02/09/3127017_oshte_edin_sudiia_ot_gradskiia_sud_se_okaza_uvreden_ot/", "text": "Делото за мръсния въздух, което трябваше да започне отначало в Софийския градски съд, отново се сблъска с магистрат, който отказа да гледа процеса с мотив, че е потърпевш от замърсяването. Това съобщава сайтът  news.lex.bg.  Съдия Елена Маврова, на която делото беше разпределено през есента на миналата година и която го прекрати на други основания, сега отказва да го гледа отново с мотива, че е потърпевша. То попадна при нея пак, след като апелативния съд  отмени определението й. Организациите, завели колективния иск - \"Спаси София\", \"За Земята - Достъп до правосъдие\", асоциация \"Диабет тип 2\" и \"Център за независим живот\", както и адвокатите Димо Господинов, Христо Христев и Иван Велов, смятат, че през годините общината е бездействала и не се е борила със замърсяването на въздуха. Съдия Маркова прекрати процеса, защото реши, че организациите не могат да понесат тежестите по процеса. Според апелативните съдии прекратяването е било неправилно, защото не е била дадена възможност на завелите колективния иск срещу общината да докажат дали могат или не да понесат разноските по делото. След като делото се върна при съдия Маврова, тя е решила, че вече не може да продължи да го гледа, защото през това време ищците са правили коментари и са изразили становища за компетентността ѝ. Това според съдията може да създаде в бъдеще съмнения при нейни произнасяния, ако с тях не бъдат удовлетворени искания на ищците. Като допълнителен мотив тя подчертава, че живее и работи в София, което може да я определи като увредено лице предвид предмета на делото и се отвежда, за да изключи всички съмнения за безпристрастност и предубеденост. Всъщност предметът на делото е да се установи дали Столичната община бездейства през последните три години по отношение на проблема с мръсния въздух и ако е така, да бъде осъдена да предприеме подходящи мерки за справяне с последиците. Делото вече е преразпределено на съдия Албена Ботева. Преди определението на съдия Маврова още един съдия от градския съд -  Богдана Желявска, прие , че тя и семейството й са увредени от същия въздух на София и това поставя под съмнение нейната безпристрастност.", "date": "2018.02.09", "title": "Още един съдия от градския съд се оказа увреден от мръсния въздух"}
{"url": "https://www.dnevnik.bg/evropa/2018/02/09/3126134_zapadnite_balkani_koi_kude_e_po_putia_kum_es_grafika/", "text": "През седмицата Европейската комисия обяви амбициозен план за сближаване със страните от Западните Балкани. Основното послание в него бе, че ако спазват условията, поставени от ЕС, държавите  имат възможност да напреднат в евроинтеграцията си , като най-големи шансове за скорошно присъединяване имат Сърбия и Черна гора. За тях дори бе спомената година - 2025, но отново при условие, че изпълнят определени изисквания. България определи темата като приоритет на своето европредседателство и ще проведе среща на високо равнище в София през май 2018 г. Ето кои са основните моменти по пътя към ЕС и коя държава къде се намира. Какви са критериите за членство За да кандидатства за членство в ЕС, дадена страна трябва да бъде разположена в Европа и да се придържа към демократичните ценности на ЕС. Тя също така трябва да има стабилни институции, гарантиращи демокрацията и върховенството на закона, функционираща пазарна икономика и да бъде способна да изпълнява задълженията си като членка. Как протича процесът на разширяване След като една страна стане официално кандидатка за членство, тя може да започне преговори с ЕС по  35 глави , покриващи различните европейски политики. След като преговорите приключат и всички глави бъдат успешно затворени, се подписва договор за присъединяване, който трябва да бъде ратифициран във всяка страна - членка на ЕС и самата страна-кандидатка. Какъв напредък са постигнали страните от Западните Балкани Черна гора и Сърбия се смятат за най-напреднали в преговорния процес. Черна гора е отворила 30 глави и е затворила (неокончателно) три, а Сърбия е отворила 12 глави и е затворила две. Другите страни все още са в начални позиции (виж картата).", "date": "2018.02.09", "title": "Западните Балкани: Кой къде е по пътя към ЕС (графика)"}
{"url": "https://www.dnevnik.bg/sport/2018/02/09/3126961_masturkard_ostava_sponsor_v_shampionskata_liga_do_2021/", "text": "Мастъркард\" продължи партньорството си с УЕФА за Шампионската лига до 2021 г. Компанията за парични преводи остава обвързана и със Суперкупата на Европа за периода 2018-2020 г. \"Мастъркард\" е спонсор в Шампионската лига от 1994 г. \"Партньорството с глобална марка като \"Мастъркард\" предоставя редица предимства и възможности за УЕФА и сме развълнувани да продължим отличните си отношения през следващите години. Очакваме с нетърпение бъдещото сътрудничество с \"Мастъркард\", тъй като ролята на дигиталните технологии става все по-важна за изграждането на по-дълбоки връзки с глобалната аудитория\", заяви маркетинговият директор в УЕФА Гай Лорен Епщайн. През есента на 2017 г.  ав томобилният производител \"Нисан\"  също продължи с три години спонсорския си договор в Шампионската лига.  Испанската банка \"Сантандер\"  ще замени \"Уникредит\" като основен спонсор в надпреварата. \"Гордеем се с продължаването на дългогодишното партньорство в Шампионската лига. Водещите спортни събития са възможност за нас да свързваме феновете от цял свят с тяхната страст. Ще продължим да създаваме и развиваме иновативни бизнес възможности за нашите партньори\", каза президентът на \"Мастъркард\" за Европа Хавиер Перес. Компанията дава възможност на деца от цял свят да влязат в ролята на талисманите, които извеждат футболистите на терена преди началото на срещите от най-силния клубен турнир в света. ", "date": "2018.02.09", "title": "\"Мастъркард\" остава спонсор в Шампионската лига до 2021 г."}
{"url": "https://www.dnevnik.bg/sport/2018/02/09/3127061_snimka_na_denia_bulgarite_pri_otkrivaneto_na_igrite_v/", "text": "Сноубордистът Радослав Янков в ролята на знаменосец поведе българската делегация по време на откриването на зимните олимпийски игри в Пьонгчанг. В добро настроение българите излязоха на олимпийския стадион. Страната ще бъде представена от 21 спортисти в шест спорта.", "date": "2018.02.09", "title": "Снимка на деня: Българите при откриването на игрите в Пьонгчанг"}
{"url": "https://www.dnevnik.bg/sviat/2018/02/09/3127033_administraciiata_v_sasht_vuzobnovi_rabota_sled/", "text": "Камарата на представителите на САЩ прие днес споразумение по бюджета, с което бе избегнато второ частично блокиране на федералната администрация поради липса на финансиране, предадоха световните агенции и БТА. Долната камара на парламента на САЩ прие с 240 гласа \"за\" и 186 \"против\" този текст, който удължава до 23 март финансирането на федералната администрация, след подобен вот на Сената през изминалата нощ. Сега текстът трябва да бъде  подписан от президента Доналд Тръмп . Белият дом вече даде сигнал, че ще го направи и това ще даде възможност администрацията да се финансира до 23 март.  Възобновената работа на правителството след продължили цяла нощ дебати спаси републиканците, които можеше да се окажат в силно неловко положение заради парализата, пише \"Ройтерс\". Администрацията затвори за кратко (около пет часа и половина) днес в полунощ   - безпрецедентно в момент, когато една партия напълно контролира властта. Последният случай дойде въпреки уверенията на лидерите в Сената, че законопроектът за краткосрочно финансиране ще мине без проблем. Това обаче не се случи и процедурата в горната камара продължи в малките часове на деня, след като изтече крайният срок. \n     Президентът Тръмп опита по-рано тази седмица да се намеси, като убеди лидерите на демократите и републиканците да постигнат решение поне за краткосрочно финансиране. При отсъствие на законен нов бюджет министерства и агенции спират работа и започват да съкращават или да изпращат в неплатен отпуск служителите си. Ведомства, свързани с обществената и националната сигурност, продължават да работят, но не и да получават пари за заплати, тъй като няма законно основание за превеждането на такива средства. Сред републиканците, които не подкрепят законопроекта за временно финансиране, притесненията са заради увеличените разходи, включително за отбрана, с общо 300 милиарда долара за следващите две години. Поддръжниците му изтъкват, че мащабната данъчна реформа, приета през декември, така или иначе ще привлече 1.5 трилиона долара в хазната за следващите 10 години. Сега републиканци и демократи имат време до 23 март да се договорят за пакет от 1.5 трилиона долара финансиране за правителствените агенции.", "date": "2018.02.09", "title": "Администрацията в САЩ възобнови работа след временен компомис за бюджета"}
{"url": "https://www.dnevnik.bg/politika/2018/02/09/3126791_prof_neli_ognianova_zakonoproektut_na_peevski_e/", "text": "Законопроектът не решава задачата да разкрие принципно финансирането като източник на зависимости. Той е избирателен: не изисква разкриване на източници и практики, които се използват от медиите, близки до вносителите. Законодателят издател казва на конкурентните издатели, които не му харесват: вашето финансиране деформира пазара, а с нашето финансиране законът (ни) няма да се занимава.  Проектът за изменение на Закона за задължително депозиране на печатни издания съдържа две разпоредби и две дефиниции, които не се отнасят нито за задължително депозиране, нито за печатни издания. Още на това основание мисля, че има проблем с изискванията на Закона за нормативните актове. Най-важното е, че . Както е известно от българската практика, зависимостите идват от лица, които не е задължително да са собственици. Говоря за консултантите, Цветан Василев и неговото консултантство, Ирена Кръстева и нейното консултантство са такива примери. Законопроектът не препречва бъдещи примери от този вид. Цветан Василев казва сега: вестниците са мой проект, аз го финансирах и го движих чрез Ирена. По подобен начин стоят нещата с ТВ7. Явлението \"мой проект чрез Ирена\" или \"мой проект чрез Бареков\" не се адресира изобщо в новия законопроект. А ако има , не могат да се измерват концентрации и пазарни дялове - съответно заявеното намерение за сезиране на КЗК е трудно изпълнимо, и не само по тази причина. Това са само част от въпросите, свързани с обсъждания проект. Няма да пропусна да напомня, че на ГЕРБ беше предложено да включи в правителствената програма (2014) мерки за медиен плурализъм, които бяха посрещнати от огромно заглавие във вестника на Блъсков: \"Кабинетът слага юзди на медиите\" - и ГЕРБ се отказа от мерките.", "date": "2018.02.09", "title": "Проф. Нели Огнянова: Законопроектът на Пеевски е насочен към медиите, които не харесва"}
{"url": "https://www.dnevnik.bg/sport/2018/02/09/3127085_toi_go_napravi_otnovo_zvezdata_ot_tonga_izleze_polugol/", "text": "Ще се осмели ли да излезе гол и в Пьонгчанг? Този въпрос си задаваха мнозина със спомена за появата на Пита Тауфатофуа от летните игри в Рио де Жанейро. Тогава състезателят от Тонга излезе полугол със знамето на страната си и предизвика огромно внимание. Таекуондистът направи историческо постижение, като успя да си заслужи място и в зимните олимпийски игри. Той положи големи усилия и воля и спечели квота в ски бягането. Въпреки разликата в температурите спрямо Рио и притесненията за студено време в Пьонгчанг Тауфатофуа отново излезе полугол при откриването на игрите.", "date": "2018.02.09", "title": "Той го направи отново: звездата от Тонга излезе полугол и в студа в Пьонгчанг"}
{"url": "https://www.dnevnik.bg/evropa/2018/02/09/3127153_mishel_barnie_predupredi_che_moje_da_niama_prehoden/", "text": "Главният преговарящ на Европейския съюз по въпросите за оттеглянето на Великобритания Мишел Барние заяви днес, че преходният срок, за който Лондон настоява, не е сигурен, предаде БТА. Барние добави, че е настъпило време британското правителство да вземе съответните решения. Той поясни, че  Лондон не се съгласява в преходния срок , който би започнал през март догодина и завършил на 31 декември 2020 г., новопристигналите във Великобритания граждани на ЕС да разполагат с пълни права. По думите на Барние, ако в този преходен срок не се прилага изцяло законодателството на ЕС, споразумение не може да има. Той поясни, че достъпът до митническия съюз и единния пазар, за който Великобритания настоява до края на 2020 г., е обвързан с прилагането на четирите свободи на движение и те не подлежат на преговори. \"Изненадан съм от разногласията и това може да се превърне в препятствие. През март би трябвало Европейският съвет да даде насоки за преговорите за бъдещите отношения с Лондон, а дотогава трябва да сме договорили условията на прехода\", добави Барние. Главният преговарящ допълни, че засега с Лондон не са на едно мнение и за прилагането на законодателството на ЕС в преходния срок. Великобритания е изразила настояване в този срок да не бъде отговорна пред Европейския съд. Същевременно ЕС цели съдът в Люксембург да може да се произнася по двустранни спорове, както и на Великобритания да могат да бъдат налагани наказателни процедури до края на 2020 година. По отношение на  границата между Великобритания и Ирландия  ЕС предлага три възможности, но по думите на Барние всяка от тях предполага възобновяването на граничните проверки. Той отбеляза, че ЕС все още очаква да научи британските предложения по този въпрос. На днешната пресконференция на Барние не присъства британският преговарящ Дейвид Дейвис. Барние коментира по този повод, че вратите му остават отворени за всеки и че Дейвис може да се присъедини към преговорите, когато пожелае. Видимо раздразнен, Барние настоя, че винаги е бил възпитан и сдържан с британските преговарящи, но би предпочел да ги вижда по-често. Срещите на преговарящите екипи по въпроса за бъдещите отношения между ЕС и Великобритания ще продължат редовно, днес възобновихме преговорите за първи път от декември насам, допълни той. През декември Великобритания настояваше ЕС да отчете \"достатъчен напредък\" в преговорите, за да започне обсъждането на бъдещите отношения и преходния срок. Европейският съвет удовлетвори това искане, но преговорите отново останаха в застой.", "date": "2018.02.09", "title": "Мишел Барние предупреди, че може да няма преходен период след Брекзит"}
{"url": "https://www.dnevnik.bg/photos/2018/02/09/3126914_fotogaleriia_golemiiat_stud_v_parij/", "text": "Туристи правят снимки на Айфеловата кула в Париж.", "date": "2018.02.09", "title": "Фотогалерия: Големият студ в Париж"}
{"url": "https://www.dnevnik.bg/bulgaria/2018/02/09/3127159_otvlechen_v_bali_bulgarin_e_bil_spasen/", "text": "Български гражданин е бил отвлечен в Бали, но вече е освободен и в добро здраве – това потвърди Министерството на външните работи след запитване на \"Дневник\". \"Българското посолство в Джакарта следи ситуацията около случая от самото начало, като през цялото време бе в постоянен контакт с местните власти. Дипломатическата ни мисия оказа цялото необходимо и възможно съдействие, за да се стигне до благополучния изход. Завеждащият консулската служба в българското посолство в Джакарта продължава да бъде в постоянен контакт с българския гражданин\", съобщават още от МВнР. Вчера азиатското издание Coconuts Bali съобщи за случая, позовавайки се на съобщение на местната полиция. Според медията има шестима заподозрени и десетима свидетели на отвличането на мъжа, който е бил в плен в продължение на три дни. Coconuts Bali съобщава, че видео с искане за откуп в размер на 20 000 долара е било изпратено на посланика на България и че сред задържаните има един български и двама турски граждани. От министерството обаче уточняват, че не им е известно посланикът в Джакарта да е получавал такова видео и че нямат информация за задържан българин във връзка с разследването.", "date": "2018.02.09", "title": "Отвлечен в Бали българин е бил спасен"}
{"url": "https://www.dnevnik.bg/evropa/2018/02/09/3127172_evrokomisiiata_shte_razgleda_predlojenieto_za_otmiana/", "text": "Европейската комисия потвърди днес, че продължава оценката на предложението за отмяна на лятното часово време, предаде БТА. \"Правим тази оценка на основата на съществуващите проучвания. Открити сме за мненията на Европейския парламент и на националните власти в ЕС\", заяви днес говорител на комисията. Постоянно проверяваме състоятелността на действащото право на ЕС, в това число и  директивата за лятното часово време , добави говорителят. Европарламентът  призова вчера да се направи задълбочена оценка  на настоящата смяна между зимно и лятно часово време. Евродепутатите отчитат, че множество проучвания не са успели да достигнат до заключение за въздействието на промяната на часовете, както и че съществуват опасения за човешкото здраве от тези смени. Затова парламентът призова, ако е необходимо, еврокомисията да предложи премахването на лятното часово време. Действащата директива влезе в сила през 2011 г. и предвижда въвеждане и отмяна на лятното часово време съгласувано в ЕС за целите на вътрешния пазар. Вчера еврокомисарят по транспорта Виолета Булц обясни, че европейските правила изискват да има координация по отношение на смяната на времето. \"Ако има некоординирана смяна на времето, ще се създадат много сериозни проблеми за доброто функциониране на единния пазар и най-вече за отрасъла на транспорта. Ако решим да спрем със смяната на времето, това трябва да се направи в целия ЕС едновременно и по един и същ начин\", уточни тя. Миналата година  Литва заяви, че ще поиска  от Европейския съюз да отмени закона за смяна на часовото време, защото за повечето хора е неприятно два пъти в годината да трябва да местят стрелките на часовниците си. По-рано тази година  и Финландия призова ЕС  да се откаже от лятното часово време.", "date": "2018.02.09", "title": "Еврокомисията ще разгледа предложението за отмяна на лятното часово време"}
{"url": "https://www.dnevnik.bg/detski_dnevnik/2018/02/09/3127173_romskite_deca_shte_budat_zapisvani_v_purvi_klas_ne/", "text": "Децата от ромски етнос може да бъдат записвани в първи клас не само в най-близкото училище, но това ще става само ако има свободни места. Това уточнение направи днес в парламента образователният министър Красимир Вълчев. Миналата седмица просветното министерство публикува промени, според които общините  ще могат да заобикалят водещия критерий за уседналост при записване в първи клас за ромски деца , като само при желание на родителите ги запишат в училище в прилежащ район. Предложението е на сдружението на общините, а целта е да няма само ромски класове, за да могат децата от този етнос да се интегрират. Преди дни и Столичната община предложи  три години уседналост като основен критерий за прием в първи клас .", "date": "2018.02.09", "title": "Ромските деца ще бъдат записвани в първи клас не само в най-близкото училище"}
{"url": "https://www.dnevnik.bg/sport/2018/02/09/3127185_obshtinata_v_razgrad_shte_montira_videostena_na/", "text": "Общината в Разград ще монтира видеостена на площада за мача на \"Лудогорец\" с \"Милан\" в Лига Европа. Българският шампион приема \"росонерите\" в четвъртък в среща от 1/16-финалите в Лига Европа. \"Градската управа взе решение да монтира огромен екран на площад \"Момина чешма\" (ларго), където ще бъде показан пряко двубоят между шесткратния шампион на България и седемкратния носител на КЕШ на 15 февруари. По-рано през деня привържениците на \"Лудогорец\" ще си припомнят някои от най-големите мачове на клуба в евротурнирите\", написаха шампионите в сайта си. Мачът, който ще бъде гледан от милиони зрители на пет континента, се очаква с интерес в Разград, пишат от клуба. Общината насочи вниманието към двубоя, като използва билбордове и трансперанти. \"Милан\" пристига в България на 14 февруари, а мачът е ден по-късно от 20.00 часа.", "date": "2018.02.09", "title": "Общината в Разград ще монтира видеостена на площада за мача на \"Лудогорец\" с \"Милан\""}
{"url": "https://www.dnevnik.bg/evropa/2018/02/09/3127180_shulc_otstupi_pred_kritikite_v_partiiata_si_niama_da_e/", "text": "Лидерът на Германската социалдемократическа партия Мартин Шулц заяви, че няма да поеме поста  външен министър  в новото коалиционно правителство, предаде \"Ройтерс\". По този начин Шулц се надява да потуши споровете в партията за ролята му в бъдещия кабинет и да си осигури подкрепата на членовете й за новата \"голяма коалиция\". По-рано ръководството на партията реши, че членската й маса, наброяваща над 463 хиляди души, ще гласува от 20 февруари до 2 март дали дали да бъде подкрепена сделката. Резултатите се очаква да бъдат оповестени на 4 март. По думите на Шулц дебатите сред социалдемократите поставят в риск подкрепата на партията за коалиционната сделка с консерваторите на канцлера Ангела Меркел,  постигната в сряда . \"Затова декларирам, че се отказвам от членство във федералното правителство и в същото време искрено се надявам това да сложи край на личностните спорове в рамките на Социалдемократическата партия\", допълни той. По-рано тази седмица ДПА писа, че  в Германската социалдемократическа партия  се засилват съмненията дали сегашният й председател Шулц трябва да бъде министър в новия кабинет. ФАЦ пък припомня думите му ден след изборите: \"В кабинет на Ангела Меркел няма да стъпя. Съвсем ясно е!\" Вчера досегашният външен министър Зигмар Габриел разкритикува Шулц, че не спазва обещанието си да не става министър в правителство на канцлера. \"Остава само съжаление с какво неуважение се действа едни към други в нашата Социалдемократическа партия и колко малко струва дадената дума\", казва Габриел. Шулц поведе партията си към изключително лошия й изборен резултат (20.5%) на парламентарния вот през септември. Подкрепата за социалдемократите след това продължи да пада и достигна между 18 и 19 процента.", "date": "2018.02.09", "title": "Шулц отстъпи пред критиките в партията си, няма да е външен министър в кабинета на Меркел"}
{"url": "https://www.dnevnik.bg/zdrave/2018/02/09/3126918_advokati_preduprejdavat_za_kup_novi_propuski_v/", "text": "Част от определенията в новия проект за наредба за утвърждаване на медицински стандарт \"Акушерство и гинекология\", публикуван от Министерството на здравеопазването за  обществено обсъждане  миналата седмица, предизвикаха притеснение сред юристи и правозащитни организации. Според новата версия на стандарта: В сега действащия АГ стандарт дефиницията за жизнеспособност е при плод, навършил 26 гестационни седмици и достигнал телесна маса над 800 грама, но той  беше отменен от Върховния административен съд през 2016 г.  В това отношение критериите макар и малко се увеличават, но новият момент в наредбата и това, което повече притеснява юристите, е уточнението, че плодът трябва да има   Също така е премахната възможността новороденото да бъде регистрирано, ако преживее три дни, дори и да е под изискваните критерии за тегло и гестационна седмица при появата си. Правен казус  \"Всички новородени, които не отговарят на тези критерии по отношение на тегло и гестационна седмица, не се регистрират като субекти, не получават акт за раждане, ако починат, не им се издава акт за смърт, а се считат за аборт. Притеснителното в проекта е липсата на всякакви регламенти и правила относно това какво правим, когато се родят тези деца – подлежат ли на реанимация, имат ли право да получат медицинска помощ, макар да не са субекти на правото\", коментира пред БНР адвокат Мария Шаркова. \"Залага се и един допълнителен критерий, който е много притеснителен – изисква се те да могат да дишат самостоятелно, без интензивна помощ. Това на практика означава, че  , ако то поради някаква причина при раждането си не може да диша, ще се квалифицира като аборт\", допълва тя. По думите на адв. Шаркова от стандарта не става ясно как ще се действа при раждане на деца под границите на потенциалната жизнеспособност, нито как децата, които са родени на границата и оцелеят, ще преминават правно от графата на абортите в тази на живите. \"Това има и важно значение по отношение на   на малкия пациент и на заплащането на болниците, защото НЗОК не заплаща за лечение на аборти\", казва Шаркова. Адвокатът по медицинско право Мария Петрова също критикува новия текст и обръща внимание на мотивите към проекта. В тях се посочва, че заради напредъка на медицината през 80-те и 90-те години и възможностите за по-добра грижа и преживяемост на бебетата с ниско и екстремно тегло Световната здравна организация е понижила границата между аборт и жизнеспособен плод от 28-а гестационна седмица към рамката  , но къде ще е тя в националното законодателство се определя според възможностите на лечебните заведения и статистиката в страната. \"И понеже имаме лоши показатели за преживяемостта на тези бебета, стандартът слага критериите високо спрямо тях. Жалко и абсурдно.\", коментира адв. Петрова. До 2014 г. за България границата е възможно най-либералната, каквито са препоръките на СЗО - 22 г.с. и 600 гр. След това обаче беше рязко вдигната с редакция в стандарта, предизвиквайки началото на обществен дебат и недоволство по темата, както и  оспорване в административния съд, което завърши с отмяната на новите показатели през 2016 г. и необходимостта от пренаписването му. Сегашното предложението за понижаване на критериите с една седмица и 100 грама пак не е решение, смята адв. Петрова. Защото не може да има толкова ясни и категорични граници и същевременно толкова много пропуски, предвид че в медицината вариациите са твърде много. По думите й здравната каса и институциите се нуждаят от критерии за потенциалната жизнеспособност, затова искането на някои организации те да отпаднат изобщо не са реалистични. \"Въпросът е изключително важен от гледна точка на гражданско, наказателно, наследствено право и още много аспекти, които не са съобразени при писането на наредбата\", изброява Петрова. Освен това в целия стандарт няма нито дума за  , изтъква адвокатът. \"В световен мащаб това е отделна специалност, но в България, понеже няма стандарт, се практикува от всеки, дори без необходимата квалификация. Но това е изключително важна дейност, защото при проследяването на една бременност това трябва да са хората, които могат да открият проблем и да го лекуват вътреутробно било с операция или терапия, или да подготвят жената за това, което да очаква, когато бебето излезе. Но този аспект отново не е намерил отражение в нормативната рамка\", отбелязва Петрова. По думите й в новия стандарт като цяло няма никакви съществени разлики от предишния освен допълнението, което може да създаде сериозни правни затруднения. Поредната козметична промяна, не се търсят решения, а запълване на дупки\", коментира тя. Позициите на пациентите и лекарите  \"Не допускаме, че има лекар, който би оставил бебе, без то да бъде реанимирано, но е необходимо да има ясно разписан стандарт, който да описва конкретни алгоритми на поведение при раждане на такова бебе. Недопустимо е приемането на стандарт, който позволява различни тълкувания и действия в една и съща ситуация\", коментира по БНР Петя Банкова от Фондация \"Нашите недоносени деца\". Според неонатолозите заложените критерии отговарят на възможностите в България. Единствено критерият за самостоятелно дишане е добре да отпадне, заявява и доц. Христо Мумджиев, началник на Клиниката по неонатология в болницата в Стара Загора и заместник-председател на Асоциацията по неонатология. \"Въпросът не е в пестенето на пари, а за да даде някаква ориентировъчна правна рамка на нашата дейност, без която ние няма да можем да работим. Решенията и тези стандарти следва да бъдат една добронамерена дискусия между обществени и медицински организации. Без добронамереност от двете страни, при опит за налагане на мнението на едната или другата страна няма да има добър успех\", казва специалистът.", "date": "2018.02.09", "title": "Адвокати предупреждават за куп нови пропуски в стандарта по акушерство и гинекология"}
{"url": "https://www.dnevnik.bg/evropa/2018/02/09/3127360_evrodeputat_sled_obidi_ot_partiiata_na_bulgarski/", "text": "Тези думи са шокиращи и неподходящи за един вицепремиер. Отдавна съм в политиката и никога не съм чувала нищо подобно, нито в рамките на Европейския съюз, нито извън границите му\". С тези думи евродепутатът Ска Клер коментира  декларацията по свой адрес  от Националния фонд за спасение на България с лидер вицепремиера Валери Симеонов. Партийната декларация, изпълнена с вулгаризми и лични нападки срещу Келер, беше разпратена по-рано днес до българското външно министерство, Европарламента, правителството на Германия и коалицията Алианс 90/Зелената партия. Повод е позицията на Келер в защита на националния парк Пирин. \"При демокрацията е важно да уважаваш критичните мнения. Очевидно коалиционният партньор в българското правителство е изнервен заради надигащите се срещу правителството граждани, които се борят за правата си, за законността и опазването на българската природа,\" се казва в изявление на депутата от Европейския парламент.", "date": "2018.02.09", "title": "Евродепутат след обиди от партията на български вицепремиер: Шокиращо и неподходящо"}
{"url": "https://www.dnevnik.bg/politika/2018/02/09/3127361_ministerskiiat_suvet_se_razgranichi_ot_deklaraciiata/", "text": "Позицията на Националния фронт за спасение на България относно евродепутата Ска Келер не е позиция на българското правителство, се казва в съобщение на правителствената информационна служба. Правителството на Република България винаги е отворено към критики и зачита правото на свободно изразяване на лично мнение в рамките на закона.В българското общество също се е наложила свобода на словото, гарантирана и с Конституцията, се казва в съобщението. По-рано днес от името на НФСБ с лидер вицепремиера Валери Симеонов беше разпратена декларация по адрес на гостуващата в България Ска Келер, провокирана от позицията й срещу промяната в плана за управление на националния парк \"Пирин\", която улеснява възможностите за строителство там. С груб тон и вулгаризми в нея се отправят лични нападки срещу евродепутата. Самата Келер коментира езика на декларацията като  шокиращ и неподходящ  за един вицепремиер. \"Отдавна съм в политиката и никога не съм чувала нищо подобно, нито в рамките на Европейския съюз, нито извън границите му\", коментира тя в изявление до медиите.  От бюрото за връзки на Европейския парламент в България отговориха на \"Дневник\", че не е в правомощията на бюрото да коментира нито политически изяви на индивидуални членове на Европейския парламент, нито политически декларации от страна на политически партии по отношение на членове на ЕП.", "date": "2018.02.09", "title": "Министерският съвет се разграничи от декларацията на партията на Симеонов"}
{"url": "https://www.dnevnik.bg/sport/2018/02/09/3127226_fotogaleriia_krasivoto_otkrivane_na_olimpiiskite_igri/", "text": "Двадесет и третите зимни олимпийски игри бяха открити с вълнуваща церемония на олимпийския стадион в Пьонгчанг. Домакините изпълниха обещанието си за истински спектакъл, който продължи близо два часа и половина и завърши със запалването на олимпийския огън. \"Спортът притежава тази сила да придава хармония в центъра на спорове и конфликти. Сигурен съм, че игрите ще ни доставят лъч надежда, за да заживеем в мир, особено там където има военни конфликти. Надявам се игрите да станат световен фестивал на мира и приятелството\", каза председателят на организационния комитет на Пьонгчанг 2018 И Хибом.", "date": "2018.02.09", "title": "Фотогалерия: Красивото откриване на \"олимпийските игри на мира\""}
{"url": "https://www.dnevnik.bg/evropa/2018/02/09/3127001_kakvo_pecheliat_i_kakvo_gubiat_partiite_v_germaniia_ot/", "text": "Ще бъдат необходими болезнени компромиси от страна на всички, бе казала Ангела Меркел преди колосалният преговорен процес да съгласува ново правителство на голямата коалиция. Тя беше права. Ето какво спечелиха и какво загубиха партиите от  споразумението . Германска социалдемократическа партия (ГСДП) Много от пасажите в коалиционното споразумение носят белега на ГСДП - от оптимистичните фрази за Европа до плановете за бъдещи федерални инвестиции и по-големи разходи за образование. Освен това в планирания кабинет ГСДП  успя да вземе няколко ключови ресора , включително министерствата на  финансите  и на труда и социалните грижи. Дали това ще бъде достатъчно за членовете на партията в цялата страна, които трябва да одобрят коалиционната сделка, тепърва ще видим. В опит да осигури необходимата подкрепа по-рано днес лидерът на партията Мартин Шулц  се отказа от пост в кабинета . Първоначално той бе спряган  за бъдещ външен министър . ГСДП трябваше да отстъпи по част от трите основни пункта, които се надяваше да наложи. Първо, лимитите по трудовите договори няма да бъдат премахнати, а само ограничени. Второ, категоричното придвижване към \"здравно осигуряване на гражданите\" с един стълб и прекратяването на настоящата система с два стълба на обществено и частно здравно осигуряване е под въпрос. Ще бъдат разработени предложения за обща нова рамка за вноски за обществено и частно осигуряване. Само че решението дали предложенията ще бъдат приложени остава за по-късно. Трето, по-нататъшните стъпки за облекчаване на процедурите за събиране на семейства на бежанци не са така ясно очертани, както желаеше ГСДП. Християндемократически съюз (ХДС) Първо (и най-важно) - партията на Меркел отново успя да състави коалиция, макар че тя тепърва трябва да получи одобрението на редовите членове на Социалдемократическата партия. След  провала на предишния опит  да състави правителство с либералните Свободни демократи и Зелените това беше по-малкото зло. ХДС действително постигна доста в коалиционното споразумение по много точки, по които ГСДП от своя страна не успя да се наложи. Един пример са пенсиите. Ще има минимално пенсионно равнище, но засега то няма да е чак толкова далеч от вече предвиденото гарантирано ниво. Впоследствие ще заседава пенсионна комисия - нещо, за което ХДС настоява от месеци, понеже смята настоящото финансиране на пенсиите за стабилно. И още една точка от коалиционното споразумение носи отпечатъка на ХДС: ангажиментът за балансиран бюджет. ХДС трябваше да пожертва много при назначенията в кабинета. Партията изгуби две ключови кресла - на вътрешните работи и на финансите, макар че се сдоби с икономическия портфейл. Християнсоциален съюз (ХСС) Хорст Зеехофер, лидерът на ХСС (баварската сестринска партия на ХДС), известен с прозвището \"господин Горна граница\" заради настояването на партията за ограничаване на притока на бежанци, съумя да тласне ХДС към компромис. Освен това едно ключово искане на ХСС за увеличаване на \"майчинските пенсии\" (за жените, които не са имали възможност да работят и затова получават малки пенсии по старост) беше договорено, макар и в редуцирана форма. Що се отнася до министерските портфейли, ХСС запазва своите три по-малки министерски поста, а Зеехофер, който скоро ще се оттегли от поста премиер на Бавария, ще получи позиция начело на суперминистерство, обединяващо вътрешните работи, строителството и вътрешната сигурност. ХСС бе принуден до голяма степен да се откаже от първоначалното си искане за горна граница за бежанците. Освен това неща като общонационален референдум, за какъвто настояваше партията, също не фигурират никъде в текста на коалиционното споразумение. /БТА/", "date": "2018.02.09", "title": "Какво печелят и какво губят партиите в Германия от новото коалиционно споразумение"}
{"url": "https://www.dnevnik.bg/sviat/2018/02/09/3127313_revoljuciiata_takava_kakvato_beshe_-_zashto_hiliadi/", "text": "Полковник Моатаз Раслан някога е бил пилот на изтребител МиГ в сирийските ВВС, преди да дезертира, за да се присъедини към бунтовниците, борещи се за сваляне на президента Башар Асад. Днес той е командир, воюващ на страната на Турция срещу кюрдското самоуправление в Северна Сирия.  След седем години война сирийските опозиционни сили се мъчат да запазят мястото си в страна, разчленена на сфери на влияние от големите сили.Те бяха надвити от правителствените сили, предадени от джихадистите и от \"Ал Каида\", изоставени от САЩ и разгромени от групировката \"Ислямска държава\" в Северна Сирия.  Сега, в алианса си с Турция, близо  10 000 опозиционни бойци обърнаха оръжието си  срещу кюрдските сили. Това е проект, който обслужва преди всичко интересите на националната сигурност на Анкара: изкореняването на кюрдските  \"Сили за защита на народа\" (YPG)  от териториите, които те контролират по протежение на границата. В замяна обаче алиансът предлага на старата въоръжена опозиция (която контролира само малки парчета територия и при това нейният контрол над повечето от тях е застрашен) шанс да завоюва нов терен, както и чуждестранна сила, готова да я подкрепи, включително с жизненоважна въздушна сила.  Това може да се окаже скъпо струващ хазартен ход за бунтовниците, които вече са загубили над 100 бойци в битката с кюрдските сили по данни на организация за мониторинг.  Анкара твърди, че предвожданата от Турция операция \"Маслинова клонка\" има за цел установяването на т.нар. зона за сигурност,  която да изтласка кюрдските сили на около 30 км  от турската граница. Бунтовниците, които се присъединиха с надеждата, че като завладеят и управляват тази територия, ще спечелят тежест, за да бъдат възприети сериозно в съда на международното обществено мнение и инструмент, който да използват като коз в каквито и да било евентуални преговори за бъдещето на Сирия. \"Повтарям си, че \"Маслинова клонка\" ще стане начало на възстановяването на революцията такава, каквато беше\", каза Раслан. \"Чуждестранен регион\" Ако \"Маслинова клонка\" успешно изкорени кюрдската милиция от района, сирийските бунтовници, с подкрепа от Турция, ще управляват значителна територия в северната част на провинция Алепо, чак до съседната провинция Идлиб, намираща се под бунтовнически контрол, дори ако Турция възложи на съюзническа кюрдска сила да управлява самия Африн. Мнозина членове на опозицията воюват на страната на Турция от 2016 г., когато турски сили за първи път навлязоха в Северна Сирия, за да отблъснат \"Ислямска държава\" и да възпрат кюрдската експанзия. Оттогава в районите, които те завзеха, Турция разрешаваше на бунтовниците да бъдат лицето на управлението, в същото време упражнявайки влияние чрез своя апарат за сигурност, обяснява Николас Херас - сирийски експерт в Центъра за нова американска сигурност. \"За много от участващите групи тяхната функция е сведена до това да служат като \"чуждестранен легион\" за Турция. Дали са готови да служат завинаги на интересите на турската национална сигурност в Сирия?\", казва Херас.  Някои бунтовници обаче твърдят, че имат собствени причини да се бият срещу кюрдските сили. Те смятат, че стремежът на кюрдите да заграбят територия за своето самоуправление е прокудил хиляди араби и тюркмени и разцепва Сирия. Те също така обвиняват ИПГ, че не споделя целта им са сваляне на правителството на Асад.  \"Както ние страдаме, така страдат и турските братя\", каза бригаден генерал Ахмед Осман - командир на мощната Дивизия \"Султан Мурад\", водеща съюзна на Турция фракция. Липса на подкрепа След дезертирането си от ВВС през 2012 г. полковник Раслан се е сражавал срещу почти всички страни в сирийската война. Неговият път отразява траекторията на въоръженото въстание - първо отбелязване на няколко важни победи срещу Асад, а след това упадък поради междуособици, възход на джихадистки групировки и най-вече липса на значима международна военна подкрепа.  Раслан бе назначен начело на военния комитет на бунтовническата Сирийска свободна армия в Ракка - столицата на едноименната провинция, през 2013 г.  По-малко от година по-късно обаче той бе прогонен от града, превзет от \"Ислямска държава\", и прекара следващите четири години, едновременно воювайки срещу правителството и опитвайки се да се опази от офанзивата на Ал Каида в Идлиб. Сега мисията му според него е да изтреби \"кюрдските сепаратисти\", както ги нарича той. \"Нашата стратегическа цел е да запазим свързаността на освободените територии и да стигнем до момент на конфронтация с режима, за да можем да постигнем териториален баланс на терена и да наложим мирно решение\", каза той.  Сирийските опозиционни бойци  рискуват и да влязат в челен сблъсък  с бившия си поддръжник САЩ. Вашингтон ясно даде да се разбере, че би воювал срещу Турция и нейните съюзници, ако те навлязат още по на изток в територия под кюрдски контрол, където са базирани американски сили, както бе заплашил турският президент Реджеп Тайип Ердоган. Генерал-лейтенант Пол Фънк заяви от фронтовата линия в Сирия тази седмица, че не е негова грижа да се тревожи за турските закани за разширяване на операцията. \"Моята работа е да воювам\", каза той.  Бунтовнически командири казват, че групите, които са воювали и са сътрудничили на Турция от 2016 г. насам, са ядрото на националната армия в бъдещето след Асад, за което се борят. За момента обаче всичко зависи от Турция. Въздушните удари на нейните самолети оказаха жизненоважна поддръжка на опозиционните сили, които служат като бойната сила в офанзивата. Преимущества Битката за Африн, продължаваща вече трета седмица, се оказа трудна, с яростна съпротива от кюрдските сили и десетки убити от двете страни. По данни на турските военни, поне 18 турски войници са убити. По данни на базирания във Великобритания Център за наблюдение на човешките права поне 141 опозиционни бойци са загинали. Осмен оспори съобщенията за големи жертви и заяви, че броят е двуцифрен, но призна, че битката е трудна. В Африн теренът е планински и кюрдските сили (YPG) са разполагали с години, за да се подготвят за потенциално нападение, да построят окопи и военни укрепления, каза той.  Сега, след международния натиск над Турция да прояви сдържаност, въздушните удари спряха. Сирийското правителство, което също протестираше срещу турската операция в Африн, обяви, че е разположило системи за ПВО в Северна Сирия. Говори се, че Русия, след като неин изтребител бе свален от бунтовници в Идлиб, е поискала от Турция да затвори въздушното пространство над Африн. Въпреки това още бунтовници се присъединяват към турците. Тарек Мухрам от групировката \"Зинки\", която отказваше да участва в предишни подкрепяни от Турция операции, заяви, че неговата организация е изпратила бойци да се присъединят към \"Маслинова клонка\". \"Да воюваме рещу подкрепяната от САЩ кюрдска милиция е в интерес на сирийското въстание. Намирам присъствието на турците за необходимо не защото ги обичам, а защото то предотвратява въздушни удари от правителствените сили\", каза той. /БТА", "date": "2018.02.09", "title": "\"Революцията такава, каквато беше\" - защо хиляди сирийци воюват на страната на Турция"}
{"url": "https://www.dnevnik.bg/sport/2018/02/09/3127366_vavrinka_stigna_polufinalite_v_sofiia_na_visoka_skorost/", "text": "Поставеният под №1 Стан Вавринка се класира за полуфиналите на турнира в София след бърза победа срещу финалиста от 2016 г. Виктор Троицки. Носителят на три титли от Големия шлем имаше нужда от 83 минути за успеха с 6:1, 7:6 (3). Вавринка спечели скоростно първия сет, в който играта му беше на много високо ниво, докато тази на Троицки беше изпълнена с грешки. Швейцарецът поведе набързо с 5:0, преди сърбинът да запише първия си гейм. Това обаче беше всичко, до което поставеният под №6 в София стигна. Краят на сета дойде след едва 25 минути и 41 точки, 28 от които в сметката на Вавринка. Бившият №3, който пропусна втората половина на 2017 г. заради операция на коляното, срещна много повече трудности във втория сет. Троицки, който е №67 в ранглистата и се намира 52 места по-назад от днешния си съперник, значително стабилизира играта си. Сръбският тенисист имаше страхотна възможност да спечели сета, след като реализира пробив в осмия гейм. Троицки поведе с 5:3 и получи шанс да сервира за влизане в решаващ трети сет. Той обаче се поддаде на напрежението и допусна моментално връщане на пробива. Вавринка изравни при 5:5, след което двамата размениха по един бърз сервис гейм и стигнаха до тайбрек. В него Троицки започна страхотно и поведе с 3:0 след два минипробива. Вавринка обаче отговори със серия от седем поредни точки и приключи мача в два сета. В спор за място на финала в София носителят на три титли от Големия шлем ще се изправи срещу победителя от мача между германеца Максимилиан Мартерер и преминалия през квалификациите Мирза Башич от Босна и Херцеговина. По-рано беше оформен полуфиналът в долната половина на схемата. Той ще противопостави тенисисти, които никога не са играли финал в турнир от календара на АТП -  Йозеф Ковалик от Словакия и Мариуш Копил от Чехия.", "date": "2018.02.09", "title": "Вавринка стигна полуфиналите в София на висока скорост"}
{"url": "https://www.dnevnik.bg/citat_na_deniia/2018/02/09/3127374_citat_na_denia_prokuraturata_i_sudut_zameniha/", "text": "Вицепрезидентът Илияна Йотова пред БНТ. Тя коментира, че в пленарната зала на Народното събрание силата на доводите отсъства, а при всеки спор се казва \"ще дадем тази папка на прокуратурата и съда\". Йотова си припомни времената, когато самата тя е била депутат и попита реторично дали председателят на парламента през 1991 - 1992 г. Стефан Савов - член на Демократическата партия, би отстранил от пленарната зала някой опонент, както става сега.", "date": "2018.02.09", "title": "Цитат на деня: Прокуратурата и съдът замениха парламентаризма"}
{"url": "https://www.dnevnik.bg/bulgaria/2018/02/09/3127376_predozirane_deca_gvardeici_shte_paziat_bulgariia_ot/", "text": "Трябва да възпитаваме децата си в патриотизъм и в добрите традиции на Българската армия като храброст, честност и обич към родината, а не в някакви измислени \"джендър\" идеологии. Това е заявил министърът на отбраната Красимир Каракачанов след церемония във Военния клуб в Плевен, на която е връчил знамето на втория гвардейски ученически отряд, съставен от възпитаници на Основно училище \"Д-р Петър Берон\" – град Плевен, съобщи пресцентърът на министерството. \"Пари за тези деца, които искат да носят военна униформа и да изучават българската история държавата не намира или трудно намира. Но пък са готови всякакви програми, на всевъзможни измислени идеологии да ги набутват в България и да объркват съзнанието на децата\", заяви още министър Каракачанов и подчерта: \"Това е разликата днес: между тези деца и онези, които са се наточили да прибират пари по различни европейски програми\", допълва текстът на съобщението. На събитието са присъствали всички възпитаници на училището, военнослужещи от Националната гвардейска част и нейният командир бригаден генерал Илко Йорданов, началникът на гарнизон Плевен полковник Николай Бешев, заместник-министърът на образованието Таня Михайлова, представители на президентството, областна администрация Плевен, кметът на общината Георг Спартански, военнопатриотични и родолюбиви организации и граждани. \"Знамето на втория ученически гвардейски отряд бе осветено от свещеници от Плевенската епархия и връчено по стара царска традиция на знаменосеца на отряда. Поздравът на учениците – гвардейци е \"Уча за Република България\", съобщава още министерството. Първият ученически гвардейски отряд се появява преди 10 години в Езиковата гимназия \"Христо Ботев\" в Кърджали. От  страницата в интернет  се вижда, че за изминалите години патриотичната им дейност се е изразявала изключително във факелни шествия, шпалири при поднасяне на венци и танци с наименования \"Евтимий\", \"На прощаване\" и \"Ботево каре\". ", "date": "2018.02.09", "title": "Предозиране: Деца гвардейци ще пазят България от \"джендър\" идеологията"}
{"url": "https://www.dnevnik.bg/politika/2018/02/09/3127372_viceprezidentut_s_nasilie_ne_mojesh_da_priemesh/", "text": "С насилие не можеш да приемеш документ срещу насилието - с тези думи вицепрезидентът Илияна Йотова коментира пред БНТ провала на опита на правителството да прокара през Народното събрание ратификацията на т. нар. Истанбулска конвенция, чието официално наименование е Конвенция за превенция и борба с насилието над жени и домашното насилие. Йотова, която като евродепутат е работила по конвенцията, подчерта, че за момента този документ няма как да бъде приет, защото темата за допустимостта на ендополовите бракове е изместила фокуса от проблема с домашното насилие. Тя припомни, че в медиите се изнасят новини за това, че 27% от децата се нагрубяват и бият, а по 30-40 деца годишно са склонни към самоубийство заради това, че се чувстват несигурни. Не са ли това важните теми, попита реторично вицепремиерът. Йотова смята, че правителството е допуснало грешка като не е разяснило предварително смисъла на конвенцията и е допуснало двете теми да се смесят. Каза и че министрите, които са гласували против нея на заседанието на Министерския съвет, досега не са дали убедителни аргументи защо са го направили. Според вицепрезидента, ако текстът на конвенцията е бил внесен в Народното събрание едновременно с пакет изменения в конкретните закони, гражданите са щели да се успокоят, че не се готви нищо от това, което ги плаши. Аргументите на насилниците надделяха \"Чухме аргументите на насилниците, но не чухме гледната точка на жертвите\", коментира в същото предаване политологът Антоний Гълъбов. Той припомни, че \"когато някой се опитва толкова да обясни своята мъжественост, има тежък проблем със своята сексуална идентичност\". Според Гълъбов вододелът в дискусията е ценността на човешкия живот - в Европа всяко човешко същество се ражда свободно, а в не-Европа мъжът може да бие жената.", "date": "2018.02.09", "title": "Вицепрезидентът: С насилие не можеш да приемеш документ срещу насилието"}
{"url": "https://www.dnevnik.bg/photos/2018/02/09/3127196_fotogaleriia_svetovnite_snimki_na_denia_-_9_fevruari/", "text": "Аукционната къща \"Сотбис\" предложи на търг рядък 102-каратов бял диамант в Лондон.", "date": "2018.02.09", "title": "Фотогалерия: Световните снимки на деня - 9 февруари 2018 г."}
{"url": "https://www.dnevnik.bg/sport/2018/02/09/3127393_grigor_dimitrov_se_zavrushta_v_igra_s_mach_sreshtu/", "text": "Григор Димитров ще започне с мач срещу японеца Юичи Сугита участието си в турнира от сериите АТП 500 в Ротердам. Българинът ще се завърне в игра, след като заради проблем с рамото  се отказа от провеждащия се в моментa турнир в София  от сериите АТП 250. Димитров е спечелил и двата си мача със Сугита. И двата са в турнири от сериите \"Мастърс\" на твърди кортове, като бяха изиграни през 2016 и 2017 г. При успех във втория кръг българинът ще срещне победителя от мача между Филип Крайнович и Феликс Оже-Алиасим. По-натам е възможна среща с Лука Пуи. Миналия сезон в Ротердам Димитров стигна до четвъртфиналите, където загуби от Давид Гофен. Сега може да се стигне до нов мач помежду им, но в полуфиналите. Българинът е бъде поставен под №2 в Ротердам, като водач в основната схема е Роджър Федерер.  Шампионът от Australian Open  заяви участието си в последния момент и ще играе за девети път в холандския град. Швейцарецът започва с мач срещу квалификант. Федерер, който е шампион от 2005 и 2012 г., ще се върне на върха в световната ранглиста, ако стигне до полуфиналите.", "date": "2018.02.09", "title": "Григор Димитров се завръща в игра с мач срещу японец в Ротердам"}
