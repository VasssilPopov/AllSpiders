{"url": "https://www.dnevnik.bg/sviat/2019/01/31/3383728_italiia_zalovi_nad_2_tona_chist_kokain_za_500_mln_evro/", "text": "Италианската полиция  плени над 2 тона чист кокаин  в най-големия подобен удар срещу трафикантите в страната от 25 години насам. В операцията са участвали още 3 държави от Европа и Южна Америка. Дрогата е открита в 60 пътни чанти в контейнер в пристанището на Генуа и стойността ѝ е оценена на 500 милиона евро. Проследяването на пратката е започнало от Колумбия с помощта на полицията на Великобритания и Испания. В Генуа товарът от 1801 пакета кокаин е подменен със същите пакети, но пълни със сол, и е оставен да продължи към Барселона. В Каталуня при получаването е арестуван 59-годишен испански гражданин. Смята се, че кокаинът принадлежи на мрежа от наркотрафикантски групи, свързани с въоръжени групировки и известна като Кланът от залива. Те използват контактите си по множество европейски пристанища и според властите в Колумбия проследената пратка е трябвало да се разпространи из цяла Европа. Операцията, кръстена \"Генуезки сняг\", бе предшествана в сряда от друг удар в пристанището на Ливорно. Там бяха заловени 644 кг кокаин, скрит в чували с кафе. Общо 582 пакета са били в един от хилядите контейнери на борда на кораб под португалски флаг и пристигнал от испанското пристанище Алгесирас. Цената на заловената дрога е около 130 млн. евро. Полицията казва, че няма връзка между двете операции, но че очевидно двете италиански пристанища са станали нови важни пунктове за трафик от Южна Америка. Разследването продължава с изясняване на веригата в Европа, по която е трябвало да бъде разпрозстранен кокаинът.", "date": "2019.01.31", "title": "Италия залови над 2 тона чист кокаин за 500 млн. евро"}
{"url": "https://www.dnevnik.bg/sport/2019/01/31/3383216_kou_shte_se_kandidatira_za_vtori_mandat_za_da_produlji/", "text": "Двукратният олимпийски шампион в бягането на 1500 м Себастиан Коу изрази желанието си да се кандидатира за втори мандат като президент на Международната федерация по лека атлетика (IAAF). Това ще стане по време на конгреса на организацията през септември. Коу заяви, че има недовършена работа в IAAF. Според 62-годишния англичанин в следващите години леката атлетика трябва да бъде трансформирана с иновативен подход, който да привлече по-широка публика и ангажира интереса на повече млади хора. \"Имам желание да видя постигането на тези цели. Смятам, че започнахме разумно и се надявам да получа възможност да продължа\", каза Коу на бизнес среща на лидерите в спорта в Абу Даби. Англичанинът зае поста през 2015 г. в разгара на допинг скандала в руския спорт. Страната беше обвинена в държавно контролирана система за употреба, разпространение и прикриване на допинг, като спортистите й бяха изключени от официалните международни състезания по лека атлетика. През юли 2016 г. IAAF прие, че руски състезатели, които докажат пълната си невинност, могат да се състезават под неутрален флаг. През декември  организацията реши да остави забраната срещу Русия . ", "date": "2019.01.31", "title": "Коу ще се кандидатира за втори мандат, за да \"продължи започнатото\" в леката атлетика"}
{"url": "https://www.dnevnik.bg/bulgaria/2019/01/31/3383629_varna_oceni_polojiteleniia_si_imidj_na_polovinata_ot/", "text": "Повече от 230 хил. лв. ще плати общинската администрация във Варна на седем частни и една държавна медия, за да я представят в положителна светлина в годината на изборите за Европейски парламент и местни органи на властта. Това реши общинският съвет в града на първото си заседание за тази година.  Парите са с 80 хил. лв. повече отколкото през миналата година . В същото време те се рвняват на около половината от средствата, които общината е предвидила за опазване на общественото здраве. което част от местните и няколко национални медии трябваше да направят, бе да изпратят до местната администрация  писма с остойностено предложение за партньорство . Така редовните кандидати за общинско финансиране и тази година получиха средства от общинския бюджет съответно: \"Дарик радио\" - 62 хил. лв., местната медийна група \"Черно море\" (свързана със собствениците на \"Химимпорт\" и Централна кооперативна банка) – 43.2 хил. лв. , \"Радио Варна\" (от веригата на БНР) - 30.7 хил. лв., и в. \"Труд\" – 30 хил. лв. Тази година към сметката си за финансиране на частни медии с публични средства община Варна добави и още три медии. - на 24 януари т.г. в общинското деловодство е било внесено писмото на \"Про нюз България\" (издател на в. \"24 часа\"), срещу което на медията са отпуснати 29.8 хил. лв. \"Медиа груп 24\" (издател на сайта varna24) е получила 36 хил. лв., електронното издание \"Брат.бг\", публикуващо съдържание на български и руски – 7 хил. лв., а сайтът BGtourism, част от групата \"Роял комюникейшън\" – 4 хил. лв. Преди да влязат в общинския съвет, всички предложения са били разгледани в комисиите по култура, младежки дейности и спорт и бюджет и финанси. В нито един от случаите обаче няма протоколиран дебат за от финансирането на база на трафични данни за сайтовете, аудитория на телевизиите и радиостанциите, тираж и читателски профили на печатните издания и т.н. Според решението на бюджетната комисия към общинския съвет във Варна парите за положителен предизборен имидж на местната администрация ще бъдат взети от тези, предназначени за самия общински съвет, младежки дейности, спорт, подкрепа на местната икономика и др. Срещу субсидията, медиите, които я получават поемат задължението да отразяват \"важни събития\" - нещо, което би трябвало да е тяхна обществена роля и присъща функция. Интересен е фактът, че сумата, с която през тази година Варна ще плаща за положителния си образ онлайн във вестници, радио и телевизия, е равна на близо половината от тази, която местната администрация е определила за на обществено значими заболявания след възрастните и децата. Общият бюджет по това перо е 516 хил. лв. Така например според документите, представени за гласуване от общинския съвет, за профилактика на рака на гърдата Варна ще отдели от бюджета си за тази година едва 25 хил. лв. За скрийнинг на предракови състояния на маточната шийка – 18 хил. лв., за профилактика на заболявания на белия дроб 47 хил. лв., а за грижа за деца с диабет и редки ендокринни заболявания – 16 хил. лв., и т.н. Взети поотделно, всяка от тези суми е по-малка от преобладаващата част от субсидиите, които местната власт отново раздаде в напълно непрозрачна процедура – без предварително обявени критерии и без конкурс. Във финансирането на частни медии със средства от публичния ресурс Това показа изследване на \"Дневник\", в което преди три години бяха включени десет произволно избрани общини от цялата страна. В класацията, изготвена след обработката на данните, събрани по Закона за достъп до обществена информация, Варна се нареди на 2 място след Бургас. Документи за купуването на медийно влияние от страна на местната администрация могат да бъдат проследени във всяка една от годините след 2011 г. Това, разбира се, не означава, че подобна практика не е съществувала и преди това. Сумите и броят на \"бенефициентите\" обаче растат с всяка изминала година независимо от това коя е политическата сила, която доминира местната власт и особено отчетливо преди избори. Освен това прякото финансиране на базата на \"писма с намерения\", \"предложения за медийно партньорство\" и т.н. съвсем не са единственият канал за купуване на влияние от страна на местната администрация. Друга и често много по-голяма част от парите се отпуска с договори за платени публикации – отчети, обяви и поздравления, за никому ненужна реклама на общински дружества монополисти, пари  за публичност по проекти, изпълнявани с финансиране от Европейския съюз,  и др.", "date": "2019.01.31", "title": "Варна оцени положителния си имидж на половината от парите за профилактика на здравето"}
{"url": "https://www.dnevnik.bg/zelen/2019/01/31/3383619_smetnata_palata_preporucha_borbata_s_mrusniia_vuzduh/", "text": "Основните причини за замърсяването на въздуха в България са битовото отопление с твърдо гориво и старият автопарк. Това съобщи в интервю за Би Ти Ви председателят на Сметната палата Цветан Цветков по повод излезлия доклад на Европейската сметна палата, който оцени мерките срещу замърсяването на въздуха в 15 държави, между които и България. Сред проверените са членки на ЕС (Естония, Унгария, Холандия, Полша, Румъния, Словакия, Испания), така и бъдещи членове (Албания, Македония),и други държави (Грузия, Косово, Молдова, Швейцария, Израел). Единствената изпълнила всички мерки е Естония Изводът от проверката е, че законодателството в България съответства на европейските директиви, но липсва стратегия, чрез която то да се прилага. Не се налагат и санкции на кметовете, които н еспазват изискванията на закона и не се грижат за чистотата на въздуха, поясни Цветков. Препоръката на одитната институция към правителството е да провежда разяснителни кампании сред населението, което също е отговорно за опазването на чистотата на въздуха. Цветков добави, че отпускането на енергийни помощи на социално слабите да се обвърже с използването на екологични горива, да се модернизира градският транспорт, да се монтират пречиствателни филтри на комините на замърсяващите предприятия и да се правят велоалеи. Според цитирани от него данни на Европейската сметна палата 400 хил. души умират от замърсяване на въздуха или 1 от всеки 9 смъртни случая е по тази причина.", "date": "2019.01.31", "title": "Сметната палата препоръча борбата с мръсния въздух да се води по стратегия"}
{"url": "https://www.dnevnik.bg/razvlechenie/2019/01/31/3383672_ben_aflek_se_otteglia_ot_roliata_na_batman/", "text": "Костюмът на Батман ще си търси нов ползвател, след като актьорът Бен Афлек по своеобразен начин потвърди, че се оттегля от поредицата за Черния рицар, предаде Би Би Си. Актьорът препубликува линк към сайта \"Дедлайн\", в който се казва, че следващият филм за Батман във версия на режисьора Мат Рийвс ще излезе през 2021 г.. 46-годишният актьор за първи път се снима във филма за комикс героя през 2016 г. в \"Батман срещу Супермен: Зората на справедливостта\". Първоначално новината, че той ще е новият Батман, предизвика  спор между феновете на актьора и тези на Батман  след появата на хаштага #BetterBatmanThanBenAffleck. След това за малко отново влезе в образа му по-късно същата година в \"Отряд самоубийци\", а година по-късно излезе и следващият филм с негово участие \"Лигата на справедливостта\". Афлек трябваше да участва, но и да режисира отделен филм за Батман, но се оттегли от поста режисьор през 2017 г.. Тогава той обяви, че не може да се справи с двете задачи на нивото, което се изисква. След това продължи да отхвърля слуховете, че напуска образа, като споделяше, че се вълнува много от това да бъде Батман. Миналата лято се появи информация, че  Афлек прави нови опити да се лекува от алкохолна зависимост . Новият филм за Батман, на който режисьорът Рийвс ще бъде едновременно сценарист и режисьор, се очаква да излезе на 25 юни 2021 г.. Преди това на голям екран трябва да се появят още филми с известни комикс герои като този за Жокера с Хоакин Финикс в главната роля, част от поредицата за Жената Чудо, както и отделен филмов проект за образа на Харли Куин с Марго Роби. Който и да бъде следващият Батман, той ще влезе в историята като един от няколкото популярни актьори, изиграли ролята. През 1943 г. Батман се появява за първи път на екран, изигран от Люис Уилсън. След него покойният вече Адам Уест се снима в добилия култов статут телевизионен сериал за комикс героя. После в пещерата на Батман чрез киното влизат още Майкъл Кийтън, Вал Килмър, Джордж Клуни, Крисчън Бейл и Уил Арнет, като последният озвучава героя в \"LEGO Филмът: Батман\".", "date": "2019.01.31", "title": "Бен Афлек се оттегля от ролята на Батман"}
{"url": "https://www.dnevnik.bg/sviat/2019/01/31/3383634_holandska_curkva_prekrati_96-dnevno_bogoslujenie/", "text": "Богослужение, започнато в холандска църква, бе прекратено след 96 дни без прекъсване, след като правителството в Хага реши да не депортира семейство мигранти, скрило се вътре, предаде \"Гардиън\". Арменците Сасун и Ануше Тамзарян и децата им Хаярпи, Вардухи и Сейран (съответно на 21, 19 и 15 г.) живеят в църква в Хага от октомври насам. Те влязоха в нея заради стар закон, според който властите не могат да влизат в храмове, докато в тях се провежда богослужение. Семейството, живеещо от 9 г. в Германия, смята, че животът на Сасун и близките му би бил застрашен в случай на завръщане, тъй като той е политически активист в родината си. Тази седмица холандското правителство под натиска на правозащитници обяви, че ще разгледа случаите на 700 деца и семействата им, заплашени от депортиране. Според представители на кабинета е възможно в 630 случая да бъде предоставено жителство. Според Дерк Стегеман, пастор, приютил семейството, то е получило уверение, че ще бъде включено в списъка. \"Църквата се превърна в дом за нас,\" казва Хаярпи Тамзарян, която следва в Тилбургския университет. \"Имахме тъжни, но и много красиви моменти. Църквата \"Бетел\" сега е много специална за мен, но се радвам, че мога да изляза и да продължа да градя бъдещето си.\" Решението дойде като резултат от регулация, която позволява не семейства с деца, останали над пет години в Холандия, да могат да продължат пребиваването си, но която се прилага избирателно. Предстои тя да бъде премахната, но се дава право на имиграционните власти да взимат решения съобразно случая.", "date": "2019.01.31", "title": "Холандска църква прекрати 96-дневно богослужение, спасило семейство мигранти"}
{"url": "https://www.dnevnik.bg/sviat/2019/01/31/3382952_rusiia_podgotvia_sobstveni_kriterii_za_izmervane_na/", "text": "В разпространения преди дни годишен доклад за Индекса за възприятие на корупцията за 2018 г. Русия е поставена на 138-о място от 180 държави. Това е, общо взето, нивото през последните 2-3 години и този път компания ѝ правят Папуа-Нова Гвинея, Иран, Гвинея и Мексико. Има прблем с обективността на подобни измервания и не бива заключения да се правят на базата на едно проучване дори когато то е от международна организация, казва Александър Русецки. Той е началник на управлението за надзор над прилагането на законите за борба с корупцията към Главната прокуратура на Русия и смята, че трябва да се взимат предвид различни социологически изследвания. В действителност индексът на Transparency International се основава на разговори и проучвания сред експерти и предприемачи, проведени от 13 различни организации. Сред тях са Фондация \"Бертелсман\", \"Икономист интелиджънс юнит\", \"Фрийдъм хаус\", \"Глоубъл инсайт\", допитване сред мениджъри за Годишника на IMD за конкурентоспособност, Световната банка, Световния икономически форум в Давос и др. Съгласно руския национален план за противодействие на корупцията в периода 2018-2020 г. на правителството е възложено да разработи и утвърди методика за провеждане на социологически проучвания за оценката на нивото на корумпираност, а на регионалните ръководители - на базата на тази методика всяка година да правят такива допитвания. През първото полугодие на 2019 г. по поръчка на главния прокурор трябва да има и национално проучване за оценка на прилаганите мерки срещу корупцията. Работим, но не искат да го забележат За последните 10 години Русия измина дълъг път в приемането на антикорупционни закони и спазване на ангажиментите, приети пред ООН и Съвета на Европа, но нашите приятели в чужбина просто не искат да забележат тази работа, коментира Ернест Валеев, първи зам.-председател на комисията по сигурност към Държавната дума. Рейтингът на Русия изобщо не се променя, а Индексът на Transparency International прави оценка на възприятията на населението, които може да се разминават с реалното състояние на нещата, допълва той. Тази година Transparency International коментира още, че има връзка - макар и непряка - между нивото на корупция и качеството на националните институции. Използван е рейтинг на \"Икономист интелиджънс юнит\", който показва, че в страните с развита демокрация индексът не е падал под 75 (от максимални 100) пункта, както и че сред авторитарните и хибридни режими не се качва над 50 пункта. \"Просто за пореден път показваме, че корупцията и демокрацията трудно поддържат съвместно съществуване\", коментира Антон Поминов, ръководител на руското поделение на Transparency International. Тези приказки за връзка между равнищата на демокрация и корупция са за малките деца, казва Кирил Кабанов, член на Съвета аз правата на човека към президента Владимир Путин. Според него през 90-те години на ХХ век в Русия имало много демокрация, а точно тогава е била създадена съществуващата система на корупция. Проблемът ни, допълва той пред московския в.\"Ведомости\", е, че болестта е изтървана и не може да се излекува бързо, докато хората искат да видят бързи резултати. Да се узакони ли \"непреодолима корупция\" Тези дни три руски министерства заедно с Главната прокуратура и Следствения комитет  предложиха  да не се преследват случаи на корупция, когато те са станали \"в обстоятелства на непреодолима сила\". В момента текстът на предложената поправка е подложен на обществено обсъждане само за 15 дни - до 8 февруари 2019 г. Идеята за узаконяване на \"форсмажорна\" корупция не е достатъчно подробно обяснена и аргументирана и обърка юристи, които никога не са чували за подобно нещо. Част от общественото обсъждане е и провеждането на \"независима антикорупционна експертиза\". Едва след това министерството на правосъдието ще публикува пълния текст на предложената поправка. В мотивите към предложения за обсъждане текст за законова поправка се казва, че трябва да се предвидят \"случаите, когато вследствие на обстоятелства на непреодолима сила не е правонарушение неспазването на забрани, ограничения и изисквания за изпълнение на задълженията, установени с цел противодействие на корупцията\". Физическите лица, попаднали в такава ситуация, при която \"обективни обстоятелства са направили невъзможно спазването на изброените забрани\", ще бъдат освободени от отговорност за действията си. Но това определение на министерствата на правосъдието, вътрешните работи и труда също може да се разчете като признание, че за определен вид корупция има обективни причини, и това още повече да увеличи подкупите и рушветите или ще накара служители да създават ситуации, които да изглеждат като попадащи под новото определение. Четири дни след публикуването на предложението от министерството на правосъдието дадоха известни разяснения. Става дума за ситуации в т.нар. моноградове (бел.ред. - това са селища, възникнали покрай едно определено производство и са изцяло зависими от него, както и бивши военни градове), закрити административни територии, райони от Крайния север на Русия, които са отдалечени и с малобройно население. Продължително тежко заболяване също може да се окаже причина да не се спазват антикорупционни забрани. Депутатът Анатолий Виборни от парламентарната комисия за борба с корупцията даде пример и за случаи, когато умира близък на държавен служител и той се оказва наследник на активи, които попадат под забраната такива служители да имат активи, банкови сметки и чуждестранни финансови инструменти зад граница. За да прехвърли това имущество, руснакът трябва да отиде в чужбина, а може да е в болница или в списък с международни санкции, което би трябвало да се смята за пречка на \"непреодолима сила\". А допустима ли е корупция при спасяване на хора Адвокат Дмитрий Зилинский се опитва пред \"Свободная пресса\" да разтълкува какво би могло да се смята за \"непреодолима сила\", водеща до нарушаване на забраните за корупция. Според него има ситуации като природно бедствие, голяма авария или терористична заплаха, когато в името на спасяване на хора, селища и инфраструктура трябва да се действа спешно и често да се импровизира. \"Местен бизнесмен предлага на властите незабавно да помогне със своя тежка техника, но по закон би трябвало те да проведат обществена поръчка и да изберат най-добрата оферта, а не да приемат първото предложение. Или пък в бюджета не са останали средства за неотложни нужди и бизнесмен предлага веднага да поеме разходите. Това корупция ли е\", пита Зилинский. Той има предвид това, че случай на корупция се установява с проверка и именно в нея би могло да се установят обстоятелства, заради което физическото лице не е виновно и негови действия или бездействие не могат да бъдат квалифицирани като корупционно правонарушение. Според Зилинский една такава поправка като предложената може по-бързо да реши проблема със спорни ситуации - в които се случва да се наложи взимане на бързи решения дори извън правомощията на съответното лице - отколкото да се коригират за изясняване няколко закона.", "date": "2019.01.31", "title": "Русия подготвя собствени критерии за измерване на корупцията"}
{"url": "https://www.dnevnik.bg/morski/2019/01/31/3383680_betoniranite_durveta_vuv_varna_biaha_razchisteni_sled/", "text": "Дървета, бетонирани при ремонта на варненска улица, бяха разчистени след като снимките им се появиха най-напред във Фейсбук, а след това и в медиите. На снимките  ясно се виждаше, как брези са \"вградени\" в бетона , излят при ремонта на по ул. \"Баба Тонка\". Днес в сайта на местната администрация, в отговор на публикуваните снимки, се появи богато илюстрирана публикация. В нея се обяснява, че \"на въпросния терен е положен насип от материал, който служи като основа за редене на павета. Трасето е нивелирано, след което около самите дървета е оставено място, положена е плодна пръст и са поставени бордюри\". От общинската Дирекция \"Инженерна инфраструктура и благоустрояване\" обаче не обясняват по каква причина мястото около дърветата не е било оставено още при полагането на бетона. Според строителни специалисти, предпочетената \"технология\" крие рискове за коренната система на дърветата, а освен това не е ясно каква част от бетона все пак е останал под насипаната \"плодна пръст\". Това вероятно ще стане ясно до месеци. От края на миналата година община Варна трескаво изпълнява очевидно предизборна програма за ремонт на тротоари и междублокови пространства. Заради бързането качеството на ремонтите е изключително ниско, а примери за това има всеки ден. Така например на ул. \"Георги Бенковски\"  част от новите отводнителни шахти стърчат над нивото на асфалтовата настилка . Току-що положени тротоари в центъра на града беше  пренареден заради изключително ниското качество на извършената работа . Сега от общинската администрация във Варна съобщават, че обектът, на който бяха бетонирани дървета, е на стойност 600 хил. лв. и е част от капиталовата програма на Община Варна. Негов изпълнител е дружеството по Закона за задълженията и договорите \"Черно море 2016\". В него влизат варненската \"Инжстройинженеринг\" и \"Автомагистрали София\". Първата е част от семейния кръг компании на Пламен, Силвия и Георги Стилиянови, известни с изпълнението на почни всички обществени поръчки за пътни и улични ремонти в североизточната част на страната. \"Автомагистрали София\" също има връзка със семейството. През 2015 г. тя е била продадена от Пламен Стилиянов за 300 хил. лв. под името \"Пътно поддържане Девня\".", "date": "2019.01.31", "title": "Бетонираните дървета във Варна бяха разчистени след публикации в медиите"}
{"url": "https://www.dnevnik.bg/sviat/2019/01/31/3383632_ungariia_shte_upravliava_nebeto_nad_kosovo_za/", "text": "Унгария, която контролира по-голямата част от въздушния трафик над Косово от 2014 г. насам, ще продължи да изпълнява задачата за неопределено време, предаде \"Болкан инсайт\", като цитира решение на НАТО. Става дума за въздушното пространство на височина над 3000 метра, което според петгодишно споразумение на НАТО е под контрола на унгарската държавна компания HungaroControl, \"за да бъдат предоставяни въздушни навигационни услуги и други дейности в съответното пространство над Косово\". Така решението, подписано между Унгария и водените от НАТО сили KFOR през 2014 г., ще обхване \"неопределен период\" отвъд 3 април, когато изтича досега посоченият срок. Причината е, че тогвашният документ предвижда автоматично удължаване, ако някоя от страните не е дала шестмесечно предизвестие, с което да желае обратното, а никоя не го е направила, казват за \"Болкан инсайт\" представители на Алианса. Агенцията за въздушно движение на Косово (ANSA) има правомощия само под тази височина и отговаря за под една пета от полетите от и до страната. Данни на HungaroControl от май 2018 г. сочат, че активността във въздушното пространство на височина над 3000 метра се е увеличила с 33.85% спрямо данните от същия месец предходната година и над страната и през него са изършени 11649 операции. Приходите от излитане и кацане на летището в Прищина са за въздушния оператор на Косово, но директорът на тази агенция Бахри Нуредини смята, че ако Косово имаше пълен контрол, щеше да получава допълнителни такси за милиони евро. За сравнение, ANSA e получила 4 млн. евро миналата година, а HungaroControl - между 6.7 и 7.8 млн. евро. НАТО контролира въздушното пространство на височина над 3000 м от края на конфликта със Сърбия през 1999 г. Заради проблемите между Прищина и Белград, които продължават, единствената възможност за граждански полети е над Македония.", "date": "2019.01.31", "title": "Унгария ще управлява небето над Косово за неопределено време"}
{"url": "https://www.dnevnik.bg/bulgaria/2019/01/31/3383682_prezidentut_nastoia_za_otkrovena_ocenka_na_riska_ot/", "text": "Еврозоната – да, но трябва да имаме много задълбочена и откровена оценка на риска и много ясни предварителни мерки как да минимизираме потенциалните рискове пред българската икономика и българските граждани\" - това заяви в отговор на журналистически въпрос президентът Румен Радев, който е на посещение в Португалия. Думите му са цитирани от неговия прессекретариат. Преди ден финансовият министър Владислав Горанов прогнозира, че България ще получи покана за присъединяване към чакалнята на еврозоната в средата на годината, а  след началото на 2022 г. ще влезе и във валутния съюз.  Президентът напомни, че България си е поставила за стратегическа цел пълноценна интеграция в европейските структури, което включва членство в Шенген и еврозоната, но и предупреди, че \"слепият ентусиазъм обаче невинаги е полезен\". Той се позова на казаното му от министър-председателя на Португария Антонио да Коща за това, че страната след приемането на еврото е имала и период на икономически трудности и призова България да се поучи и от проблемите, които са срещнали държавите, вече въвели еврото. Ако трябва да бързаме за нещо, това е увеличаване на административния капацитет и повишаване на доходите, както препоръча еврокомисарят Валдис Домбровскис. В противен случай знаете негативите от кого ще се изнесат – от българските граждани\", коментира Радев. С португалския премиер и на други срещи в Лисабон Радев е разговарял за т.нар. пакет Мобилност 1. \"Португалската страна напълно разбира какви негативни ефекти ще има този пакет върху страни, които са отдалечени от Централна Европа по чисто географски признак. Разбира се, ще гласуват според динамиката на процеса в комисиите в Европейския парламент, но напълно оценяват негативните последствия\", посочи държавният глава, цитиран от прессекретариата си. В Лисабон българският държавен глава се срещна и с кмета на града Фернандо Медина, който на церемония в двореца \"Пасош до Консельо де Лижбоа\" връчи на Румен Радев Почетния ключ на града. По-късно президентите на България и Португалия заедно разгледаха стария град в Лисабон, се допълва в прессъобщението.", "date": "2019.01.31", "title": "Президентът настоя за откровена оценка на риска от влизането в еврозоната"}
{"url": "https://www.dnevnik.bg/sport/2019/01/31/3383671_cska_zagubi_ot_sparta_praga_v_predposlednata_si/", "text": "Заемащият второто място в Първа лига ЦСКА загуби с 2:3 от петия в чешкото първенство \"Спарта\" (Прага) в предпоследната си контрола от подготвителния лагер в Испания. Тимът на Нестор ел Маестро направи обрат, след като рано изостана в резултата. В 9-ата минута Дръхал изведе напред рекордьора по титли на Чехия, но до почивката българския отбор вече водеше след попадения на Тиаго от дузпа в 21-ата минута и на Жоржиньо в 41-ата минута. ЦСКА обаче не успя да задържи преднината си през второто полувреме и на свой ред допусна обрат. Гелор Канга изравни от дузпа в 67-ата минута, а девет минути преди края на мача Александру Чипчиу вкара победния гол за \"Спарта\". Тимът на Нестор ел Маестро допусна второ поражение в контролите след това срещу унгарския \"Академия Пушкаш\" (1:3) на 20 януари. Червените прекъснаха серията си от две поредни победи, които постигнаха срещу седмия в китайската Суперлига \"Шанхай шенхуа\" (1:0) и чешкия шампион \"Виктория\" (Пилзен) (2:1). Последната проверка на ЦСКА на испанска земя е срещу украинския гранд \"Динамо\" (Киев) на 2 февруари. Червените ще приключат контролите с мач срещу \"Етър\" на стадион \"Българска армия\" на 9 февруари, когато ще бъде представен отборът за пролетния полусезон. ЦСКА започна мача с Витаутас Черниаускас на вратата, а пред него действаха Стойчо Атанасов, Божидар Чорбаджийски, Стивън Перейра, Ангел Лясков, Жанио Бикел, Рубен Пинто, Тиаго Родригес, Едвин Джеси, Жоржиньо, Али Соу. В 39-ата минута Валентин Антов замени Чорбаджийски в центъра на отбраната, а на почивката Евандро се появи вместо Джеси. След гола за 2:3 Ел Маестро направи още три промени. Бикел, Пинто и Жоржиньо отстъпиха местата си на Кристиян Малинов, Йоан Бауренски и Мартин Смоленски. 16 януари - \"Бохум\" 1:1  20 януари - \"Академия Пушкаш\" 1:3 23 януари - \"Шанхай шенхуа\" 1:0 28 януари - \"Виктория\" (Пилзен) 2:1 31 януари - \"Спарта\" (Прага) 2:3 2 февруари - \"Динамо\" (Киев) 9 февруари - \"Етър\"", "date": "2019.01.31", "title": "ЦСКА загуби от \"Спарта\" (Прага) в предпоследната си контрола в Испания"}
{"url": "https://www.dnevnik.bg/biznes/2019/01/31/3383687_bjudjetut_otchita_izlishuk_ot_11_mlrd_lv_v_kraia_na/", "text": "През първия месец на 2019 г. бюджетът завършва с излишък от 1.104 млрд. лв. или 09% от БВП при 137 млн. лв. към края на предходния месец, сочат предварителните оценки на Министерството на финансите. По същото време на миналата година излишъкът е бил 1.162 млрд. лв. Приходите и помощите по консолидираната фискална програма за януари 2019 г. се очаква да бъдат в размер", "date": "2019.01.31", "title": "Бюджетът отчита излишък от 1.1 млрд. лв. в края на януари"}
{"url": "https://www.dnevnik.bg/sport/2019/01/31/3383625_organizatorite_na_tokio_2020_biaha_obvineni_v/", "text": "Водещи неправителствени организации (НПО) в сферата на околната среда обвиниха организаторите на летните олимпийски игри в Токио през 2020 г., че с дейността си спомагат за унищожаването на тропическите гори и погазването на човешките права, съобщи \"Ройтерс\". Според информацията казусът е свързан с добива, снабдяването и употребата на дървен материал за форума. Седем НПО-та се обединиха около мнението, че са \"дълбоко разочаровани\" от действията на организаторите въпреки приетите наскоро промени по отношение на околната среда. \"За съжаление новата политика, обявена на 18 януари тази година, прави минимални подобрения и не гарантира устойчиво развитие или дори законността за добива на дървен материал\", се казва в изявлението на неправителствените организации. Програмата за устойчиво развитие на Токио 2020 е насочена около произхода на продуктите, използвани при подготовката на игрите. В кодекса организаторите твърдят, че ще използват само суровини съгласно законовите разпоредби и ще работят за намаляване на обезлесяването на горите. През 2017 г. в отворено писмо до Международния олимпийски комитет 47 НПО обявиха, че имат доказателства за използването на дървен материал за игрите, доставян от компании, свързани с незаконни сечи и нарушения на човешките и трудовите права. В края на 2018 г. Rainforest Action Network съобщи за наличието на огромен брой дървени материали от дъждовните гори в Малайзия и Индонезия, които са използвани в строежа на съоръжения за форума в Токио. Организаторите на игрите през 2020 г. отрекоха да са извършвали злоупотреби. \"Токио 2020 полага максимални усилия, за да ускори дейностите за реализиране на устойчиво общество чрез игрите и да се превърне в модел за справяне с проблемите на устойчивото развитие в Япония и другия страни\".", "date": "2019.01.31", "title": "Организаторите на Токио 2020 бяха обвинени в погазване на човешките права"}
{"url": "https://www.dnevnik.bg/evropa/2019/01/31/3383348_kompromisut_za_brekzit_koito_otnovo_prati_mei_da_iska/", "text": "Британският министър-председател Тереза Мей спечели подкрепата на парламента  да се стреми да промени  своята сделка за Брекзит благодарение до голяма степен на мирно споразумение между евроскептичните и подкрепящите ЕС фракции в разделената й Консервативна партия. Стратегията, която се появи тази седмица, е наречена компромис \"Малтхаус\" по името на един от нейните поддръжници - депутата Кит Малтхаус. Планът се опитва да спечели одобрението на привържениците на Брекзит с обещание да бъде изоставена  непопулярна политика за ирландската граница  за сметка на  алтернативен вариант  и се стреми да привлече подкрепящите ЕС консерватори, като обещава гаранции срещу опасността от безпорядък, ако не може да бъде договорена сделка за напускане с Брюксел. Кой стои зад него? Въпреки че планът носи името на не особено значимия държавен министър Малтхаус, отговарящ за жилищното строителство, неговата политическа тежест произтича от висшите фигури, помогнали за разработването му. Сред тях са бившият министър на образованието Ники Морган, която се застъпва за близки връзки с Европейския съюз, и водачът на влиятелна консервативна евроскептична фракция Джейкъб Рийс-Мог. Защо е необходим? За да постигне ратификация на каквато и да е сделка за Брекзит, Мей трябва да си осигури одобрението на парламента. Но нейната партия е разделена по въпроса кой е най-добрият начин за напускане на ЕС, а по-рано този месец категорично отхвърли договорена от нея сделка с Брюксел. Без сделка за напускане Великобритания може да се изправи пред значителен икономически безпорядък. Ключовият момент, предизвикващ разногласие във Великобритания, е предпазният механизъм за ирландската граница - подсигуряваща политика, предназначена да предотврати възобновяването на граничните проверки между британския район Северна Ирландия и членуващата в ЕС Ирландия. Мнозина подкрепящи Брекзит депутати, включително от северноирландската партия, поддържаща правителството на Мей, се страхуват, че Великобритания може да се окаже обвързана с правилата на ЕС за неопределено време или че предпазният механизъм може да забие клин между Северна Ирландия и останалата част от Обединеното кралство. Какво представлява? Планът \"Малтхаус\" не е представен в официален документ. Но ако се съди по информацията от изтекли съобщения и изявления на негови поддръжници, той може да бъде разбит на две части - изменени преговорни цели и резервен вариант, в случай че това се провали. Групата подкрепя алтернативно споразумение за напускане, което до голяма степен следва модела на съществуващото споразумение, но включва различна уредба за предпазния механизъм. Предвижда се новият предпазен механизъм да се основава на споразумение за свободна търговия с нулеви мита, а не на сегашната база за обща митническа зона между Великобритания и ЕС. При него се разчита на технологични решения за преместване на проверките на стоки далеч от границата. Това предложение беше обявено най-напред през декември. Ако преговорите с Брюксел се провалят, правителството би трябвало да търси основно преходно споразумение, включващо предложение за продължаване на плащанията към ЕС и гарантиране на правата на живеещите във Великобритания граждани на ЕС. В замяна Великобритания иска удължаване на сегашните търговски условия след края на периода на \"прилагане\", използвайки клауза от международното търговско право, ако дотогава не бъде договорено постоянно търговско споразумение. Отхвърлената сделка за развод на Мей предвижда период на преход - или прилагане, до края на 2020 г., през който търговията да продължи при сегашните условия. Какво казва Мей? Мей не подкрепя изцяло плана, но той е един от трите варианта, които тя обмисля, докато се подготвя да се върне в Брюксел. Те са: 1. Великобритания да има право едностранно да реши да излезе от предпазния механизъм. 2. Предпазният механизъм да действа за ограничен период. 3. Алтернативни уредби на предпазния механизъм, като се следват очертанията на представените от Малтхаус. Ще проработи ли това? Гласуването в парламента във вторник позволява на Мей да представи единен фронт с надеждата да убеди Брюксел отново да преговаря по сделката, но няма конкретика какво трябва да промени тя. Това повишава опасността, че мирното споразумение в партията е само временно. Множество гласове в ЕС отхвърлят перспективата за предоговаряне на правния текст, уреждащ напускането на Великобритания, който беше одобрен миналата година от останалите 27 страни в ЕС. Ако това, което Мей може да получи от ЕС, не оправдае очакванията на нейната партия, министър-председателят би могла да преживее повторение на тежкото поражение, което първоначалната й сделка претърпя в парламента. Мей обещава да докладва отново пред парламента най-късно на 13 февруари. /БТА", "date": "2019.01.31", "title": "Компромисът за Брекзит, който отново прати Мей за отстъпки в Брюксел"}
{"url": "https://www.dnevnik.bg/sviat/2019/01/31/3383690_franciia_shte_presledva_sus_zakon_maskirani_i_huligani/", "text": "Френските депутати приеха на първо четене проект на закон за преследване на тези, които по време на демонстрации крият лицата си. Обикновено такива са участниците, които провокират полицията, палят автомобили и разбиват магазини по улицата. Освен това на префектите ще се предостави право да съставят списъци с известни с подобни хулигански прояви, на които ще бъде забранено - без одобрение от съда - да се включват в улични демонстрации. За попадане в списъка на полицията не е задължително лицето вече да и било осъждано за подобно поведение - достатъчно е да се прецени, че то представлява \"особено сериозна заплаха за обществения ред\". Нарушителите на забраната да се крие лицето зад маска, кърпа или шлем за мотоциклет ще бъдат застрашени от затвор до една година или глоба от 15 хиляди евро. Прилагането би трябвало да улесни и изолзването на технологии за лицево разпознаване от страна на полицията. Това е един от отговорите на екипа на президента Еманюел Макрон срещу проявит ен авандализъм и насилие в протестит ена т.нар. жълти жилетки през последните седмици. Той се сблъсква с критики от представители предимно на левицата, но и на някои от депутатите от собствената му партия, които предупреждават, че подобен закон може да се обърне срещ усъздателите си, ако на власт дойде крайната националистическа десница във Франция. Целият пакет от 4 текста ще бъде гласуван на второ четене във вторник и засега изглежда, че няма да има проблем с одобряването му, тъй като президентът разполага с внушително мнозинство. Противниците на текста казват, че той потъпква основни човешки права, докато от пропрезидентската партия \"Република напред\" отвръщат, че това не е ограничаване а гарантиране на свободите. \"Не говорим за някакви случайно подбрани френски граждани, а за онези, които нападат и причиняват щети на другите, които искат да убиват и да рушат\", заяви говорителката Орор Берже.", "date": "2019.01.31", "title": "Франция ще преследва със закон маскирани и хулигани сред протестиращите"}
{"url": "https://www.dnevnik.bg/zelen/2019/01/31/3383694_durjavata_shte_opita_da_otchujdava_imoti_do_plajovete/", "text": "Правителството и Министерството на регионалното развитие (МРРБ) ще търси всички възможни законови начини да спре строителството в зоните около морските плажове, заяви министърът на регионалното развитие и благоустройството Петя Аврамова, цитирана от пресцентъра си. Ще се търсят и законосъобразни възможности и начини за отчуждаване на части от имоти, които са в \"чувствителната\" зона до морските плажове. По думите й това се отнася за имотите, за които няма забрана за строителство. \"Това ще струва много средства и трябва да се намери правилния баланс, тъй като това са скъпи терени, които ще бъдат оценени за много пари\", подчерта Аврамова. По-рано днес подобна идея даде и един от инвеститорите край плажа \"Корал\": а ко държавата иска да запази дюните в частни имоти, трябва да ги отчужди и заплати. Регионалният министър добави, че за изграждащия се нов обект на къмпинг \"Корал\" има забрана за строителството със заповед на Министерството на околната среда от 2014 г., която е потвърдена с решение на ВАС от февруари 2018 г. Дирекцията за национален строителен контрол проверява всички обекти, както по Северното, така и по Южното Черноморие, за които има сигнали или информация от медиите за строителство, увери Аврамова. Проверка по сигнал за незаконно строителство в курорта \"Константин и Елена\" е показала, че няма нарушения.", "date": "2019.01.31", "title": "Държавата ще опита да отчуждава имоти до плажовете, на които може да се строи"}
{"url": "https://www.dnevnik.bg/sport/2019/01/31/3383042_chelsi_zapisa_nai-tejkata_si_zaguba_ot_22_godini/", "text": "Челси\" записа унизителна загуба от \"Борнемут\" с 0:4 и сдаде четвъртото място във Висшата лига. Сините вече са зад \"Арсенал\", като са с равни точки с \"артилеристите\" – по 47, но имат по-лоша голова разлика. При визитата на \"Вайталити стейдиъм\" футболистите на Маурицио Сари изиграха безличен мач, а накрая дори получиха освирквания от своите фенове. Поражението на \"Челси\" се оказа най-тежкото на тима в ерата на Висшата лига. Съставът от Лондон не беше губил с четири гола разлика от 21 септември 1996 г., когато беше разгромен с 1:5 от \"Ливърпул\" на \"Анфийлд\". Макар и в отсъствието на водещия си реализатор Калъм Уилсън, който е контузен, \"черешките\" изиграха един от най-убедителните си мачове през сезона. Тимът на Еди Хау имаше само една победа в последните си пет срещи. Преди почивката голове не паднаха, но и двата тима бяха много активни. \"Челси\" отправи пет точни удара, но не успя да преодолее Артур Боруц. Само две минути след подновяването на играта \"Борнемут\" нанесе удар. Дейвид Брукс и Джошуа Кинг разиграха, последният се оказа непокрит около точката на дузпата и с мощен удар не остави никакви шансове на Кепа – 1:0. След този момент \"Челси\" направи всичко възможно, за да обърне срещата, но заигра прекалено хазартно в защита. Сините грешаха много често при изнасянето на топката, а бързите нападали в червено-черно се възползваха. В 63-ата минута Брукс се разписа, след като този път Кинг му асистира. Нападателят открадна топката пред погледа на Давид Луис и подаде, а Брукс удвои. Само 11 минути по-късно авансът на домакините стана три гола. След нова грешка в защитата на гостите, Джуниор Станислас мина зад гърба на Луис, центрира остро в наказателното поле и там Джошуа Кинг не сбърка. До края на мача остана време и за още един гол, дело на Чарли Даниел с петата минута на добавеното време. В друг мач \"Тотнъм\" записа важен успех над \"Уотфорд\" след обрат – 2:1. След 45 минути \"шпорите\" губеха след куриозна ситуация. В 38-ата минута централният защитник Крейг Каткарт изведе \"стършелите\" напред, като изпревари Давинсон Санчес и наказа неразчетено излизане на Юго Лорис. През втората част \"Тотнъм\" заигра по-добре, а Фернандо Йоретен вдъхнови обрата. Испанецът се оказа в центъра на всичко по-интересно и в заключителните 10 минути свърши много работа. В 80-ата минута Йоренте се пребори за топката и подаде към Хюн Мин Сон, който изравни. Само три минути преди изтичане на редовното време испанецът се разписа с глава след центриране на Дани Роуз и донесе трите точки на своя тим. Победата доближи \"Тотнъм\" на две точки от шампиона \"Манчестър сити\" и на седем от лидера \"Ливърпул\". Макар и без контузените Хари Кейн и Деле Али \"шпорите\" са в серия от две поредни победи.", "date": "2019.01.31", "title": "\"Челси\" записа най-тежката си загуба от 22 години, \"Тотнъм\" доближи лидерите"}
{"url": "https://www.dnevnik.bg/sport/2019/01/31/3383043_s_grumka_pobeda_atalanta_detronira_juventus_za_kupata/", "text": "Носителят на Купата на Италия за последните четири години \"Ювентус\" беше отстранен от турнира. \"Бианконерите\" допуснаха тежка загуба с 0:3 в гостуването си на \"Аталанта\" в среща от четвъртфиналите. Тимъти Кастан даде преднина на домакините, а след това два гола вкара Дуван Сапата. \"Аталанта\" ще спори с \"Фиорентина\" в полуфиналите. \"Виолетовите\" нанесоха исторически удар срещу \"Рома\", като спечелиха със 7:1. В другия полуфинал \"Милан\" очаква победителя от двубоя между \"Лацио\" и \"Интер\". Във втори пореден мач \"Ювентус\" пропиля първото полувреме, като не създаде нито едно добро положение. \"Аталанта\", от своя страна, улови възможностите си и взе добра преднина. За разлика от двубоя с \"Лацио\" в Серия А, сега шампионите не можаха да направят обрат.  Това е първата загуба за \"Ювентус\" в италианския футбол за последните две години. Предишната беше с 2:3 срещу \"Наполи\". \"Аталанта\" нанесе удара си в последните минути на първата част. В 37-ата Кастан се пребори за топката пред наказателното поле, напредна и с удар в долния ляв ъгъл даде преднина на отбора си. Две по-късно Сапата овладя много добре пред наказателното поле, завъртя се и удвои. В края на мача колумбиецът се възползва от слабо връщане към Войчех Шчесни и вкара третия гол. Победата на \"Фиорентина\" е най-гръмкият триумф на даден отбор във фаза след осминафиналите в Купата на Италия от 60 години насам. Федерико Киеза вката три гола за \"Фиорентина\". В 72-ата минута при 0:4 Един Джеко беше изгонен след директен червен картон, след като наплю съдията.", "date": "2019.01.31", "title": "С гръмка победа \"Аталанта\" детронира \"Ювентус\" за купата, \"Фиорентина\" унизи \"Рома\""}
{"url": "https://www.dnevnik.bg/sport/2019/01/31/3383060_barselona_stigna_polufinalite_v_kupata_na_kralia_sled/", "text": "Носителят на Купата на краля за последните четири години \"Барселона\" продължава похода си към пето поредно отличие, като стигна до полуфиналите. Каталунците надвиха \"Севиля\" с 6:1 в атрактивен сблъсък, наваксвайки пасив от два гола след първата среща. С общ резултат 6:3 след двата мача каталунците се класират сред четирите най-добри. Филипе Коутиньо на два пъти, Иван Ракитич, Сержи Роберто, Лионел Меси и Луис Суарес бяха точни за \"Барселона\", а за гостите от Андалусия се разписа Гилерме Арана. Голяма роля изигра и вратарят Яспер Силесен, който се представи отлично, а преди почивката отрази и дузпа. След поражението с 0:2 в първата среща на \"Рамон Санчес Писхуан\" каталунците бяха изправени до стената. Треньорът Ернесто Валверде заложи на всичко най-добро, като Лионел Меси и Луис Суарес започнаха в титулярния състав. Каталунците се присъединяват \"Валенсия\" и \"Бетис\", които вече се класираха на полуфиналите. \"Прилепите\" отстраниха \"Хетафе\" с общ резултат 3:2, а \"Бетис\" надви \"Еспаньол\" с 4:2 след продължения (две равенства по 1:1 в срещите). Последният четвъртфинал в четвъртък противопоставя \"Реал\" (Мадрид) и \"Жирона\", като белите водят с 4:2. Едва 13 минути бяха нужни на домакините, за да открият, като това се случи от дузпа. Меси беше съборен в наказателното поле, а Филипе Коутиньо с хубаво изпълнение се разписа. Ранният гол обаче \"събуди\" андалусийците и те се впуснаха в атаки. Изненадващо \"Севиля\" притисна каталунците и като по чудо не изравни. Вратарят Яспер Силесен се намеси решително при ефектен удар с пета на Андре Силва и предотврати сигурен гол. В 27-ата минута отново Силесен беше в центъра на събитията. Той спаси дузпа на Евер Банега. Изстрелът от 11-те метра беше отсъден за фаул на Жерар Пике срещу Роке Меса. В ситуацията останаха съмнения за засада, но след преглед на видеповторение дузпата беше отсъдена. Пропуснатата дузпа сломи госите от Андалусия и 30 минути след началото на срещата те получиха втори гол. Иван Ракитич се разписа срещу бившия си тим след невероятно подаване на Артур. Бразилецът разкъса отбраната на \"Севиля\" и остави Ракитич сам срещу вратаря на гостуващия тим. След почивката \"Барселона\" продължи да играе много по-добре и направи аванса си три гола в 53-ата минута. Луис Суарес навърза двама бранители отдясно и центрира ниско към Коутиньо, а бразилецът с летящ плонж се разписа. Само 60 секунди по-късно резултатът стана 4:0. С поредица от трикови подавания и атрактивни изпълнения каталунците стигнаха до наказателното поле на \"Севиля\". Меси с лекота финтира трима бранители само с едно движение и подаде към Сержи Роберто, а десният бек вкара без проблем. С четири гола преднина \"Барселона\" започна да играе много по-спокойно и допусна няколко инфарктни момента пред вратата си. В 67-ата минута \"Севиля\" използва това и върна един гол, който направи общия резултат в сблъсъка 4:3 за каталунците. Гилерме Арана засече хубаво подаване на Банега и преодоля Силесен. От този момент нататък \"Барселона\" не остави никакво съмнение в превъзходството си. Меси пропусна две отлични възможности да вкара гол. Аржентинецът два пъти беше спрян от вратаря Сориано, като при втората ситуация стражът имаше късмет топката да се отбие в коляното му. Пет минути преди края Меси изведе и Сержи Роберто срещу вратаря, като той го преодоля, но прехвърли и вратата. До края на срещата \"Барселона\" все пак вкара пети гол и успокои феновете си. След образцова контраатака Жорди Алба беше изведен отляво и намери Луис Суарес, а той се разписа. В допълнителното време Меси най-накрая вкара и също ознаменува силния си мач. Аржентинецът завърши отлична контраатака, в която няколко пъти каталунците действаха с едно докосване в спиращи дъха комбинации.", "date": "2019.01.31", "title": "\"Барселона\" разгроми \"Севиля\" и стигна полуфиналите в Купата на краля"}
{"url": "https://www.dnevnik.bg/biznes/2019/01/31/3382965_sofiia_se_priblijava_kum_mestnite_izbori_s_rekordent/", "text": "През тази година Столичната община разполага с поне 1.75 млрд. лева, като е напълно възможно сумата да надхвърли 1.8 млрд. лева. Това се вижда от предложението за бюджет за 2019 г., което ще бъде гласувано на днешното заседание на общинския съвет, чиято годишна издръжка е 4.03 млн. лева. Така в годината на местните избори София ще разполага с най-големия си бюджет досега. Сумата от 1.75 млрд. лева е с 300 млн. повече спрямо бюджета за 2018 г., като разликата идва от това, че в касата на община ще влязат парите от Оперативна програма \"Транспорт\", с които ще бъдат направени основните плащания за строителството на третата линия на метрото. Плановете са през тази година да бъдат пуснати  поне половината от 16-те станции  на третия метродиаметър. Първо влаковете ще започнат да се движат от станциите на бул. \"Патриарх Евтимий\" до бул. \"Княз Борис III\" при \"Красно село\", а до края на 2019 г. ще бъдат отворени и 4-те станции до бул. \"Владимир Вазов\". Това е и причината в началото на тази година кметът Йорданка Фандъкова да определи  2019 г. като \"годината на метрото\" . И през тази година администрацията на Фандъкова не спази обещанието, което тя даде в началото на миналата година, че бюджетът вече ще се изработва с активното участие на общинските съветници. По същата причина през миналата година съветниците от БСП,  Политическа група 5 (\"Зелените\", \"Движение 21\" и \"Глас народен\") , коалицията \"Сердика\" (\"Нормална държава\", АБВ и Български социалдемократи) и ДСБ не подкрепиха бюджета. Очаква се те да гласуват с \"против\" или \"въздържал се\" и днес. За поредна година общината няма да вдига данъците и таксите, като ще разчита единствено на по-добрата събираемост. Единствената промяна в тази посока е новите ставки за превозните средства, но според прогнозите от данъка за МПС общината ще събере 103 млн. лв., което е с 10 млн. повече спрямо 2018 г. Как порасна този бюджет Бюджетът за тази година нарасна с почти 300 млн. лева само за месец. При първото представяне през декември Йорданка Фандъкова обяви, че  общината ще разполага с 1.587 млрд. лева . През януари преди общественото обсъждане на проекта с граждани, което продължи 6 часа,  сумата беше 1.63 млрд. лева . В проекта, който ще се гласува днес, са заложени 1.75 млрд. лева, но във вторник на заседание на комисията по финанси ресорният зам.-кмет Дончо Барбалов посочи, че в зависимост от данъците, които ще бъдат събрани, сумата може да надхвърли 1.8 млрд. лева. Основните приходи - 724 млн. лева, са от данъци и такси за административни услуги, ползване на общинско имущество, глоби и продажби на активи. От държавния бюджет се отпускат 505 млн. лева за разходи за заплати на администрацията, учители, здравеопазване, социално подпомагане. Преходният остатък, неизразходваните през 2018 г. пари, е 250 млн. лева. От оперативни програми София ще получи 305 млн. лева. През 2019 г. в общината очакват да съберат 352 млн. лева от данъци. От тях 109 млн. лева ще са от сделки с имоти, 103 млн. лева - от облагането на моторни превозни средства, 130 млн. лева - от възмездно придобиване на имущество. От патентния данък и този за таксиметрови услуги се очаква в касата на общината да влязат 7.12 млн. лв., а от туризъм малко над 2 млн. лева. Таксата битови отпадъци ще донесе 213 млн. лева, което е по-голямата част от заложените 372 млн. лева от неданъчните приходи. Останалите 159 млн. се очаква да бъдат събрани от таксите за технически услуги - 33 млн. лева, за детските градини и ясли - 20 млн. лева. Общо 41 млн. лв се очаква да бъдат събрани като приходи от собственост и отдаване на тротоарно право. Предвижданията на общината включват и 31.6 млн. лв от продажба на земя и сгради. Глобите и лихвите по тях се очаква да донесат още 26 млн. лева. Да похарчиш 1.75 млрд. лева Разходът, който общината със сигурност ще направи през 2019 г., е по дейностите, които са делегирани от държавата и за които се отпускат 505 млн. лева от централния бюджет. Основната част от тях - 378 млн. лева, ще бъдат платени за заплати в училища и детски градини. Тази сума е с 57 млн. лева повече спрямо 2018 г. Останалите пари по това перо са разпределени за отбрана и сигурност - 6 млн. лева, здравеопазване - 30.8 млн. лв., за общинската администрация - 30.4 млн. лв., за социални грижи и дейности - 22.2 млн. лева, и други 10 млн. лева за култура. За чистотата на града са отделени почти 130 млн. лева, от които 111 млн. лева за почистване на улици и сметосъбиране, а 8.6 млн. лева за почистване на междублокови пространства. Поддръжката на зелени площи ще струва на общината 13 млн. лева, а 15 млн. лв ще са за ново озеленяване. За текущи ремонти на уличната пътна мрежа са планирани 37.5 млн. лева. За осветление на улици и площади ще бъдат дадени 18.4 млн. лв. За ремонти са планирани 550 млн. лева, като основно ще се довършват проекти от 2018 г.- ремонтите на бул. \"България\", \"Монтевидео\", \"Цар Освободител\",  площад \"Александър Невски\" и други улици в центъра , разширението на бул. \"Тодор Каблешков\", подмяната на релсите за трамвая по бул. \"Княз Борис III\", за което предстои  да бъде обявена нова обществена поръчка . Предишната беше прекратена, след като я спечели сдружение, в което водещ участник бе \"Джи Пи груп\", но фирмата се оттегли след нареждане от премиера Бойко Борисов тя да бъде  извадена от всички търгове с европейско финансиране . За ремонти и изграждането на нови детски градини са предвидени 19 млн. лева, като те ще са в \"Манастирски ливади\", \"Кръстова вада\", Нови Искър, \"Изток\", Горна баня, \"Овча купел\", \"Студентски град\".", "date": "2019.01.31", "title": "София влиза в година с местни избори с рекорден бюджет от 1.75 млрд. лева"}
{"url": "https://www.dnevnik.bg/sport/2019/01/31/3382890_legendata_na_bulgarskite_ski_petur_popangelov_praznuva/", "text": "Най-успешният български скиор за всички времена Петър Попангелов празнува 60-годишен юбилей. Състезателят от Самоков беше част от елита в Световната купа в алпийски ски в продължение на повече от десетилетие – между 1977 и 1988 г. Попангелов е единственият българин с победа в Световната купа, като това се случва в германския център Ленгрис на 8 януари 1980 г. в слалом. Общо 37 пъти той влиза сред първите 10 в стартове от Световната купа. Два пъти заема шесто място на зимни олимпийски игри в слалома (Лейк Плесид 1980 и Сараево 1984). Участник е общо на четири зимни олимпиади. Попангелов е и европейски шампион. Юбилеят на Попангелов е в разгара на успехите на Алберт Попов в Световната купа. В рамките на последната седмица 21-годишният скиор два пъти влезе в Топ 10 в  слаломите в Кицбюел  и  Шладминг . Попов постигна лични рекорди и стана първият българин след Попангелов през 1985 г., класирал се сред първите шестима. \"Вече му беше време да покаже това, на което се надявахме толкова години. Доста е напреднал, в самата техника се доближава до топ 20. От една страна, това е самочувствие, но по-добре да се подценяваш, отколкото да се надценяваш. Тогава е малко опасно\", казва легендата Попангелов за наследника си Попов. Празникът на Попангелов ще бъде отбелязан в курорта, където ще има различни събития като демонстративно състезание на деца от ски клубовете и прожекция на филма \"Попангелов – от Боровец до Алпите\".", "date": "2019.01.31", "title": "Легендата на българските ски Петър Попангелов празнува 60-годишен юбилей"}
{"url": "https://www.dnevnik.bg/sviat/2019/01/31/3382901_zavisimostta_ot_internet_veche_e_seriozna_zaplaha/", "text": "                        13-годишният Дани Рейгън започва да се държи като наркоман – става нервен, потаен и се отдръпва от приятелите си. Спира да тренира бейзбол, напуска скаутската организация, домашните остават ненаписани, банята – неизползвана. Наркотици в картината обаче няма. Има YouTube и видеоигри, към които Дани се е пристрастил толкова, че не е способен да върши нищо друго. Лекуващите лекари са на мнение, че е развил зависимост към електрониката. \"След като получих конзолата, сякаш се влюбих нея\", казва сега 16-годишният Дани. \"Харесваше ми, че мога да се изключа от всичко и просто да си почина.\" До 8% от американците са зависими от интернет и това състояние ще става все по-масово, смятат психиатри, цитирани от агенция \"Ройтерс\". \"Всички сме леко закачени, вижда се по поведението ни\", казва психиатърът Кимбърли Янг, която ръководи изследвания по темата, откакто е основала Центъра за пристрастяване към интернет през 1995 г. \"Това вече е опасно за обществото, защото подобно поведение влияе на здравето.\" Психиатрите като Янг изучават компулсивната употреба на интернет от десетилетия и сега са свидетели на все повече случаи. Нови програми за лечение започват дейност навсякъде в САЩ. Центрове за психично здраве във Флорида, Ню Хемпшър, Пенсилвания и други щати започват да предлагат и лечения за този тип проблеми. Някои скептици са на мнение, че пристрастяването към интернет е фалшива диагноза. Според Антъни Бийн – психолог и автор на клинично ръководство за терапия на проблеми с видеоигри, прекомерната им употреба е признак на други психични проблеми, а не отделна зависимост. Рестарт Родителите на Дани започват да го водят по лекари и го карат да подпише, че ще ограничи употребата на интернет. Нищо не сработва, докато не откриват новаторски терапевтичен център в Мейсън, Охайо. Според лекарите тан, Дани е развил зависимостта си, за да се справи със синдрома на дефицит на вниманието и хиперактивност и тревожността, с които е бил диагностициран едва на 5-6 годинки. Програмата \"Рестарт\" в Центъра за надежда \"Линднър\" приема юноши, пристрастени към онлайн игрите, хазарта, социалните мрежи, порнографията и сексчатовете. Пациентите прекарват по 28 дни в центъра, екипиран с 16 спални, класни стаи, фитнес и столова. Клиничният директор на програмите за пристрастявания Крис Тюъл е създал тази програма през декември, след като среща деца с проблеми, подобни на тези на Дани – те използват интернет вместо наркотици и алкохол, за да избягат от действителността. Макар че не е официално признат за пристрастяващо вещество, интернет действа на мозъка по подобен на тях начин – той стимулира удоволствието и е достъпен от ранна детска възраст. \"На мозъка не му пука какво точно приемаме – дали си го изливаме в гърлото, смъркаме го, гледаме го или го докосваме\", обяснява Тюъл. \"В мозъка се появяват едни и същи неврохимикали.\" В същото време възстановяването е различно, защото човек не може просто да \"изтрезнее\" - интернет е навлязъл дълбоко в обучението, дома и работното място. \"Винаги е наблизо. Усещам го в джоба си\", казва Дани, вадейки смартфона си. \"Но вече се справям по-добре с това да го игнорирам.\" Кой вярва в опасността Нито Световната здравна организация, нито Асоциацията на американските психиатри приемат пристрастяването към интернет за разстройство. Но СЗО призна миналата година по-специфично пристрастяване към игри след години на изследвания в Китай, Южна Корея и Тайван, чиито лекари вече обявиха криза. YouTube създаде инструмент, които напомня на зрителите да си почиват от гледането. Говорител на СЗО обясни, че зависимостта от интернет е обект на \"сериозно проучване\" и се обмисля също да бъде приета за болест. Американските психиатри също планират още изследвания.", "date": "2019.01.31", "title": "Зависимостта от интернет вече е сериозна заплаха"}
{"url": "https://www.dnevnik.bg/sviat/2019/01/31/3382375_venecuela_i_kitai_biaha_blizki_dosega/", "text": "Малко са местата по света, където събитията във Венецуела отекват както в Китай. Основният кредитор на режима на Николас Мадуро наблюдава внимателно ситуацията, откакто председателят на парламента Хуан Гуайдо се обяви за президент с подкрепата на САЩ и редица правителства. Връзката на двустранните отношения обаче може да зависи от следващите дни, а и бъдещето на заемите, отпуснати от Пекин на Каракас, пише испанският.  \"Ел Паис\" . Китай  недвусмислено подкрепи Мадуро  и отхвърли всяка \"намеса във вътрешните работи\" на страната. В живота на Венецуела същевременно Пекин е от значение - заеми в размер 62 млрд. долара бяха отпуснати през последното десетилетие или 40% от цялото финансиране, отпуснато от Пекин за Латинска Америка. По-голямата част от тези кредити се изплащат в петрол, но около една трета (20 млрд. долара) все още не са върнати. Между Венецуела и Пекин имаше \"икономическа синергия... досега\", отбелязва изданието, но има предвид проблем поне от няколко години. В началото двете страни си пазваха чудесно - най-големият вносител на петрол със страната с най-големи доказани резерви и със сходни идеологически наклонности. Не само заеми от Китайската банка за развитие, но и инвестиции близо 2.5 млрд. долара годишно валяха от Китай към Венецуела от 2010 г. насам. В замяна Венецуела плащаше със суров петрол, който достигна 5% от вноса на тази суровина в Китай. \"Какво можеше да се обърка? С една дума: всичко\", пише \"Ел Паис\". Промяната Съзвучието не е същото след смъртта на президента Уго Чавес през 2013 г., сриват се и цените на петрола, и венецуелската продукция, а кредитът към Каракас \"пресъхна оттогава. През 2016 г. се даде само един голям заем от 2.2 млрд. доара за петролния сектор. През 2017 (нямаше) нито един заради притеснението на Китай за устойчивостта на инвестициите и способността на кабинета на Мадуро да плаща дълговете си.\" Данни от китайските митници показват и спад в доставките на венецуелски петрол - от 437 хил. барела дневно (5.2% от внасяния петрол) през 2017 г. до 332.6 хил. барела миналата, спад с 24% за година. Нямаше сериозни резултати и от посещението на Мадуро в Пекин през септември, организирано в търсене на ново финансиране. Китай така и не потвърди съобщенията на правителството му, че ще отпусне кредит от 5 млрд. долара. Макар отношението му към домакините да бе топло, посрещането от тяхна страна бе подчертано студено - в китайските медии визитата бе отразена много слабо сравнено с други на лидери от приятелски страни. Едно наум Китай същевременно поддържа съюза си с Мадуро и връзките надхвърлят петрола. Пекин например внася рудата колтан, жизненоважна за потребителската електроника, злато и суровини, има и инвестиции в минния сектор. Продуктите, които Венецуела получава от Китай, пък са за 2.5 млрд. долара годишно. Венецуела е важна за Китай и като латиноамерикански приятел в регион, традиционно доминиран от САЩ, продължава \"Ел Паис\". Високата оценка за лоялността на Каракас обаче \"не пречи (Китай) да поддържа контакти и с венецуелската опозиция, за да си гарантира, че дългът ще се изплати при смяна на правителството\". За Пекин кризата дойде в неподходящ момент - тази седмица китайски представители водят търговски преговори във Вашингтон на фона на икономическо забавяне и несигурност в година, в която режимът навършва 70 години. Затова образите на уличните протести и заплахите от санкции или дори инвазия само засилват притесненията. \"Никой китайски политик не реагира в защита на Мадуро с  енергията на руския президент Владимир Путин \", нито изглежда президентът Си Цзинпин да е говорил с венецуелския лидер тези дни. Пекин по-скоро призовава за \"рационалност и спокойствие\".", "date": "2019.01.31", "title": "Венецуела и Китай бяха близки... досега"}
{"url": "https://www.dnevnik.bg/evropa/2019/01/31/3382723_ot_s_grub_do_stenata_do_shte_izleze_li_pobeditel/", "text": "В пика на кризата с \"жълтите жилетки\" във Франция на съпругата и близките сътрудници на президента Еманюел Макрон е било показано къде е противоядреният бункер в Елисейския дворец, в случай че антиправителствените протестиращи се опитат да нападнат президентството. Стряскащото разкритие от в. \"Журнал дю диманш\", което не беше отречено от кабинета на президента, показва колко разтревожен е бил вътрешният кръг на Макрон от предизвикателството към властта му, докато той се стремеше да уталожи народния гняв. Шест седмици по-късно Макрон отново е в настъпление и проучванията на общественото мнение показват съживяване на пострадалата му популярност. Успешните участия в  три публични дебата  с кметове и разочаровани избиратели вдъхнаха нова енергия на президента и разсеяха  мрачното настроение в канцеларията му . В Бур-дьо-Пеаж, в южния департамент Дром, Макрон се появи необявено на местен дебат, запретна ръкавите на ризата си и в продължение на няколко часа разясняваше политиките си, които целят съживяване на растежа и създаване на нови работни места. \"Това беше онзи Еманюел Макрон, когото помня, духът от предизборната кампания се върна\", каза сътрудник, който е работил с Макрон в президентската предизборна кампания в периода 2016-2017 г. \"Жълтите жилетки\", наречени така по светлоотразителните жилетки, които френските шофьори трябва да държат в колите си, поставиха Макрон в отбранителна позиция в края на миналата година. Първите им протести срещу повишаване на цените на горивата, което Макрон впоследствие отмени, прераснаха в по-общо движение срещу политическия елит и неравенството и предизвикаха някои от най-тежките улични прояви на насилие в Париж от десетилетия. Въпреки подобряването на рейтинга му Макрон каза на журналисти в полет за Египет в неделя, че все още се чувства сякаш \"стъпва по тънък лед\". Същия ден обаче 10 хил. проправителствени демонстранти  преминаха в шествие под дъжда  в отговор на протестите на \"жълтите жилетки\". Те бяха далеч под единия милион граждани, които се събраха в подкрепа на генерал Дьо Гол в шествие, което помогна да се сложи край на бунтовете от май 1968 г., но гледката все пак беше добре дошла за привържениците на Макрон, които се питаха дали той може да си възвърне популярността. Друга малка победа за Макрон е, че засега той, изглежда, е успял да промени наратива на влиятелните френски денонощни новинарски канали. Бягащите надписи на телевизия Бе Еф Ем, по които е обсебен пиар екипът на Макрон, се промениха от \"Макрон с гръб до стената\" през декември на \"Ще излезе ли от това Макрон победител?\" миналия уикенд. Дори опонентите на Макрон признават, че той се е представил добре на срещите с обществеността, част от двумесечен национален дебат, за който Макрон обещава, че ще повлияе на политическите му решения. На тях той изглеждаше уверен в себе си, докато присъстващите го засипваха с въпроси. \"По отношение на формата представянето беше успешно. Беше доста красив момент. Французите обаче очакват нещо повече от въпроси без отговор\", каза депутатът от десноцентристката партия \"Републиканците\" Дамиен Абад. В анкета на института \"Ифоп\" от миналата седмица рейтингът на Макрон се е покачил с 4 пункта до 27 процента. Проучванията на избирателните нагласи показват, че и партията му отново е на първо място  пред крайната десница  за изборите за Европейски парламент през май. Няма обаче гаранция, че тази тенденция ще се запази, а тътенът от протестите на \"жълтите жилетки\" продължава. Някои от тях искат да канализират енергията си в  превръщането в политическа сила  и възнамеряват  да се явят на европейските избори  през май, макар че това решение  разкри дълбоки разногласия  в аморфното им движение. Съветниците на бившия инвестиционен банкер Макрон са му казали да избягва някои от резките забележки, които ядосаха избирателите и  създадоха впечатление, че е арогантен , но той все още е склонен към грешни ходове. Освен това предстоят още реформи. Плановете за по-строги правила за отпускането на помощи за безработица, съкращаването на публичния сектор и сливането на различни пенсионни планове в една-единствена система може да изкарат отново избирателите на улицата. От анкетите излиза, че все по-твърдият отговор на Макрон на проявите на насилие при уличните протести е успокоил консервативните избиратели, които са разтревожени от измеренията на общественото недоволство. \"В моя избирателен район ми казват: \"Невинаги подкрепяме политиките ви, но искаме цялата тази сага да приключи.\" Французите не обичат хаоса. Големият дебат е умен начин да се излезе от тази ситуация през предната врата\", каза депутатът от партията на Макрон \"Република, напред\" Жан-Батист Джебари. Анализатори обаче предупреждават, че има и риск националният дебат на Макрон да повиши очакванията. \"Да дадеш на хората възможността да се изкажат е сериозно решение и той ще трябва да покаже, че от него е имало смисъл\", каза Фредерик Даби от института Ифоп. /БТА", "date": "2019.01.31", "title": "От \"С гръб до стената\" до \"Ще излезе ли победител\": Макрон връща енергията си"}
{"url": "https://www.dnevnik.bg/sport/2019/01/31/3382840_video_polet_kum_visinite_s_kaitsurf/", "text": "Кайтсърфингът е спорт, който съчетава екстремни изживявания във водата и въздуха. Оли Бридж обаче \"издигна\" екстремното във висините със свободен полет на височина над 200 метра. 21-годишният състезател направи опита на югозападното крайбрежие на Великобритания. Бридж планира полета от есента, като той е проучил географските особености на региона и силата на ветровете, за да хване перфектните условия. С опита си Бридж ще кандидатства в рекордите на Гинес. 21-годишният състезател е един от най-добрите в своята дисциплина, като има три европейски и пет световни титли във възрастовите групи до 18 и 21 години.", "date": "2019.01.31", "title": "Видео: Полет към висините с кайтсърф"}
{"url": "https://www.dnevnik.bg/zelen/2019/01/31/3383091_durjavata_da_zaplati_djunite_ako_iska_da_gi_zapazi/", "text": "Ако държавата иска да запази дюните в частни имоти, трябва да ги отчужди и заплати. Правилата за правене на бизнес не ги създават строителите, а конкретно в терена за ново строителство на плаж \"Корал\" няма дюни. Това заяви инвеститорът на обекта на плаж Корал Сава Чаролеев в ефира на Би Ти Ви. \"В моя имот няма дюни, в хода на делата е станало ясно, експертите са го доказали. Относно това дали Корал е природосъобразен плаж – в момента там тази формула не работи – плажът пустее, а дори няма санитарни изисквания. Водили сме над 30 дела\", каза той. Инвеститорът призова да се сложи край спекулациите. \"Плажът свършва и след пясъка започва зона А. Даже и не е част от \"Натура\", няма и дюни. Дори да има дюни, държавата трябва да ги отчужди и да ги заплати – ако е решила, че не трябва да има строителство\", добави Чаролеев. С  решение на Върховния административен съд  от 10 януари тази година се отваря пътя за строителство на комплекс, който по първоначален план е с 45 хил. квадратни метра разгъната застроена площ на  плаж Корал край село Лозенец . С решението си за Корал  съдът не намира основания да отмени разрешенията  за строителство по  проекта \"Корал резидънс\"  на \"Прайм пропърти БГ\" за хотелски комплекс. Мотивите на магистратите са, че към годините на издаването на разрешителните на \"Прайм пропърти\" не са действали специализираните закони, закрилящи Черноморието, в т.ч. дюните, от застрояване. Във вторник стана известно и още едно съдебно решение, с което се  допуска и строеж в Синеморец . Властите пък от около седмица проверяват сигнали за започнали строежи по Южното Черноморие -  край къмпинг \"Градина\", \"Арапя\" и плажа \"Алепу\" .", "date": "2019.01.31", "title": "Държавата да заплати дюните, ако иска да ги запази, заяви инвеститорът на \"Корал\""}
{"url": "https://www.dnevnik.bg/evropa/evropeiski_parlament/2019/01/31/3382860_es_za_poreden_put_predupredi_bez_predogovariane_na/", "text": "Времето е твърде малко за намиране на алтернатива на предпазния механизъм за ирландската граница и сделката за Брекзит няма да бъде отваряна отново за предоговаряне. Това заяви главният преговарящ на ЕС Мишел Барние пред Европейския парламент, предаде \"Ройтерс\". Споделяме стремежа на британския парламент да се избегне напускане без споразумение, но това все още остава несигурно, отбеляза Барние. Той добави, че предпазната мярка е била договаряна в продължение на две години, и я сравни със застраховка като всяка друга, чиято цел не е да бъде използвана, а да даде сигурност. Никой днес не е в състояние да посочи други възможни работещи решения, които могат да избегнат  предпазната мярка , заяви Барние, цитиран от БТА. Той изрази надежда, че срещата между премиера Тереза Мей и опозиционния лидер Джеръми Корбин ще доведе до нови предложения и каза, че ЕС е готов да преработи политическата декларация, излагаща амбициите за бъдеща търговска сделка с Великобритания. Какво иска Лондон Председателят на Европейската комисия Жан-Клод Юнкер заяви, че последното гласуване в британския парламент не променя нищо и споразумението за оттеглянето на Великобритания няма да бъде предоговаряно. Във вторник вечерта  британските депутати поискаха  премиерът  Тереза Мей  да предоговори споразумението си с ЕС в частта му за \"предпазната мрежа\" за границата между двете Ирландии. Юнкер настоя, че има нужда от предпазна мярка за ирландската граница, както е предвидена в договореното споразумение. Знаем, че британският парламент отхвърля много неща, но все още не знаем какво точно подкрепя\", добави Юнкер. \"Оставам оптимист по природа, затова вярвам, че може да има и ще има споразумение, за да преминем към бъдещо сътрудничество с Лондон. Ще работим денонощно\", посочи председателят на еврокомисията. \"Европейски чиновници унижават Мей\" Европейската народна партия (ЕНП) подкрепи преговорната стратегия на ЕС. Групата на ЕНП отбеляза, че всички конструктивни предложения са били отхвърлени от британския парламент. Британците трябва да решат какво искат, преди да занимават останалите, предпазната мярка не може да се предоговаря, тя беше предложена от британската страна, добавиха от тази политическа група. Социалистите и демократите отбелязаха, че нараства опасността от оттегляне на Великобритания без споразумение. Добре е, че британският парламент гласува страната да не напуска без споразумение, няма възможност за предоговаряне на споразумението. Тревожим се, но оставаме оптимисти, заявиха социалистите. Европейските консерватори и реформисти призоваха за промяна на предпазната мярка, защото в сегашния вид тя не води до избягване, а до възстановяване на ирландската граница. Групата на АЛДЕ посочи, че засега не е ясно с какви пълномощия от британския парламент би пътувала до Брюксел премиерът Тереза Мей. Либералите призоваха основните британски политически сили да се обединят около национално становище и да поставят държавата над партиите. Зелените призоваха да се запази спокойствие, а британците да решат дали искат да останат в ЕС, или да подкрепят споразумението за напускане. Волята на британците вече е друга, добавиха от тази парламентарна група. Европейската обединена левица изрази подкрепа за постигнатото споразумение. Може то да не е най-доброто, но в него бяха вложени много усилия, заявиха левите. Според групата \"Европа на свободата и пряката демокрация\" засега \"опасността\" от втори референдум във Великобритания е намаляла. Нараства опасността от напускане без споразумение, но не заради гласуването на британския парламент, а заради отговорите на ЕС. Европейски чиновници, неизбрани от никого, унижават британския премиер. ЕС постави ултиматум с предпазната мярка за ирландската граница - такова решение би било подкрепено само след военно поражение. Мнозина биха си казали, че Лондон преговаря с фанатици, казаха от тази политическа група. От групата \"Европа на народите и свободата\" коментираха, че ЕС е положил огромни усилия да разубеди британците и да ги накара да не напуснат. Най-доброто, което сега може да се случи, е напускане без сделка, обобщиха евродепутатите от тази политическа сила.", "date": "2019.01.31", "title": "ЕС за пореден път предупреди: Без предоговаряне на сделката за Брекзит, времето изтича"}
{"url": "https://www.dnevnik.bg/bulgaria/2019/01/31/3383093_kratki_novini_gabrovo_obiavi_gripna_epidemiia/", "text": "БЗНС отправи покана към президента Румен Радев на поклонението пред жертвите на комунистическия режим, което ще се състои на 1 февруари 2019 г. пред Паметника на жертвите на комунизма в София. \"Надяваме се, че въпреки всички различия заедно с нас ще сведете глава пред спомена за тези хора, за тази най-мрачна, но и горда част от  историята на българската демокрация. Това ще е знак, че националното помирение в България е възможно, обръща се земеделската партия към държавния глава.  Съдебни изпълнители влязоха в къщата на Баневи Акцията е заради дълг на дружество, управлявано от сина им, съобщава БНР. Имотът на семейството е собственост на дружество. Според адвоката на дружеството той е бил възпрепятстван и не е имал достъп до всички материали по делото. По първоначална информация става дума за заем от 15 хил. лв, който е нараснал до 100 хил. лв. Прогнозната оценка на имуществото, което се описва, заедно с имота в столичния квартал \"Бояна\", е около 1 млн. лв. Баневи в момента са в ареста по обвинения за пране на над 1 млрд. лв. и укриване на данъци.  55-годишен мъж е починал след усложнения от вирусно заболяване  Това съобщава директорът на Областната болница в Пазарджик д-р Васил Вълчев, цитиран от агенция \"Фокус\". По думите му мъжът е бил докаран по спешност и е починал от много тежка дихателна недостатъчност. Имал е и придружаващи заболявания. В болницата е приета в критично състояние и 26-годишната дъщеря на мъжа, която е с пневмония. В Интензивния сектор на Второ детско отделение на лечебното заведение са настанени и две деца с тежка пневмония. Акция за наркотици е проведена в \"Столипиново\" Специализирана полицейска акция срещу разпространението на наркотици се проведе късно снощи в пловдивския квартал \"Столипиново\", съобщи БНТ. По-късно МВР съобщи, че са задържани четирима души с половин килограм хероин. Задържането им е предизвикало недоволство сред местните жители. Според тях полицаите са превишили правата си и са се държали грубо с посетителите на заведение по време на претърсването. От полицията в Пловдив не са дали информация по случая, само уточнили, че напрежението в квартал \"Столипиново\" е овладяно бързо. По същото време полицейска акция срещу наркоразпространението е била проведена и в Асеновград. Габрово обяви грипна епидемия Тя ще е в сила от 31 януари, съобщава Министерството на здравеопазването. Учебните занятия се преустановяват за периода от 31 януари 2019 г. до 5 февруари 2019 г. Във връзка с усложнената епидемична обстановка в област Разград и нарастване на заболеваемостта от остри респираторни заболявания и грип РЗИ - Разград, издаде предписание за удължаване срока на преустановяване на учебните занятия в училищата до 4 февруари 2019 г. (включително). До 4 февруари е в сила и грипната епидемия на територията на област Търговище. В област Кърджали грипната епидемия е до 1 февруари.", "date": "2019.01.31", "title": "Кратки новини: БЗНС покани президента Радев да почете жертвите на комунизма"}
{"url": "https://www.dnevnik.bg/na_put/2019/01/31/3382953_iaponskata_ceremoniia_po_prognozirane_na_vishneviia/", "text": "В Япония всичко е ритуал - от пиенето на чай през подреждането на букета до ... прогнозата за времето. Една от забележителностите на Страната на изгряващото слънце е цъфтежът на японската розова вишна сакура. Затова за удобство на желаещите да се насладят на обсипаните в бяло-розови листенца паркове и градини метеорологичната служба на страната има за задача да прогнозира и кога именно е цъфтежът - дали ще се забави или ще подрани.      Тъй като японските острови географски се простират и в субтропичната, и в умерената зона, но под силното влияние на океана, прогнозата изисква навлизане в детайли и за чужденеца по-скоро прилича на ритуал. На първо място, прогнозите са няколко - ранна - през януари, и поредица уточняващи с приближаването на пролетта. При навлизането в март месец прогнозата се обновява постоянно. Учените влизат в детайли и датират кога в определен регион ще се появи първият вишнев цвят, в коя седмица се пада обилният цъфтеж и кога розовите листенца ще полетят във въздуха като пролетен сняг. Правилото е, че пълният цъфтеж - или средно 80% от дървото, се пада три седмици след като се пукнат първите пъпки, се казва на специално разработения за целта подсайт  sakura.weathermap.jp.  Прогнозата се основава на наблюденията на дърветата, които се намират в обсега на 58 метеорологични станции в цялата страна като се отчитат многобройни показатели, включително и сортовото многообразие. И това ако не е ритуал? Видовете на сакурата са над сто като освен най-разпространените розови цветчета се срещат също бели и жълти. Някои променят цвета си в периода на цъфтежа - първите листенца са бели, но след дни порозовяват. През този сезон първата прогноза, обявена на 24 януари, гласи, че цъфтежът ще подрани. Очаква се в района на Токио хората да се наслаждават на обилен цъфтеж между 24 и 31 март. Разцъфването на тези дървета е знак за началото на пролетта, което се отбелязва с тържества в цялата страна. Затова и очакванията за прогнозата винаги са големи. Обичаят \"съзерцаване на цъфтящите вишни\" или \"ханами\" има вековна история и е едно от най-популярните събития през пролетния сезон в Япония. В миналото сакурата е била използвана за гадаене на реколтата през годината и е поставяла началото на сеитбата на ориз, а днес е повод за семейни събирания, разходки, тържества - традиция, заимствана във Вашингтон, Стокхолм, Бон, Ванкувър, които имат свои паркове със сакура.", "date": "2019.01.31", "title": "Японската церемония по прогнозиране на вишневия цвят започна"}
{"url": "https://www.dnevnik.bg/evropa/evropeiski_parlament/2019/01/31/3383094_partiiata_na_orban_niama_da_se_vkljuchi_v_aliansa_na/", "text": "Партията на унгарския премиер Виктор Орбан \"Фидес\" няма да се присъедини към алианса на евроскептичните сили за изборите за Европейски парламент, предаде \"Ройтерс\", като се позова на унгарския държавен секретар по европейските въпроси и представител на кабинета на Орбан Саболч Такач. Италианският крайнодесен вицепремиер Матео Салвини предложи в началото на този месец Италия и Полша  да обединят усилията си  с цел промяна в Европа и да създадат обединение на евроскептични партии, които да се явят заедно на изборите за Европейски парламент през май. Орбан  изрази подкрепата си  за инициативата и заяви, че желанието му е антиимигрантските партии да спечелят мнозинство на изборите. Според Такач обаче кандидатите на \"Фидес\" ще си останат кандидати на Европейската народна партия. \"Не става дума за някакъв таен план. Салвини и Орбан просто имат сходен, ако не и идентичен подход към предизвикателството на миграцията\", каза Такач. Според високопоставения представител на унгарското правителство няма планирана среща между Салвини и Орбан в близко бъдеще. \"Полската партия \"Право и справедливост\" и италианската \"Лига\" не са членове на Европейската народна партия, а \"Фидес\" е член на ЕНП. Това много ясно определя мястото и позицията ни. Унгария няма да вземе участие в този алианс в рамките на предизборната кампания за Европейския парламент. Нашето желание е Европейската народна партия да запази изконните си ценности, идеи и християндемокрацията\", изтъкна Такач, който изрази подкрепата на Унгария за  кандидатурата на Манфред Вебер  за председател на Европейската комисия. Унгария влезе в конфликт с европейските институции във връзка с това, което критиците на Будапеща наричат уронване на нормите на демокрацията, например реформи, засягащи независимостта на съдебната система и медиите. Такач каза, че се надява броят на конфликтните точки между Унгария и институциите на Европейския съюз да намалее след изборите. /БТА", "date": "2019.01.31", "title": "Партията на Орбан няма да се включи в алианса на евроскептиците"}
{"url": "https://www.dnevnik.bg/bulgaria/2019/01/31/3383088_boil_banov_obiavi_che_e_iznudvan_s_falshivi_zapisi_ot/", "text": "В силно емоционално интервю в ефира на \"Нова телевизия\" министърът на културата Боил Банов тази сутрин обяви за фалшифициран записа, който депутатът от БСП Елена Йончева разпространи вчера и нарече \"Аферата Ало, Банов съм\". От думите му не се разбра дали говори само за един запис или за  всичките три , които Йончева разпространи и които според нея уличават Банов, че е ощетил държавата със 700 хил. лв. при ремонта на Ларгото в София. Този запис е компилация някаква от неща, които съм правил в десетки срещи, за мен той е подработен. Пипан е вътре. Подправен е със сигурност, той е нагласен. За мен този запис е фалшифициран, обяви Банов и попита \"въобще има ли нещо автентично\". Обясни, че е водил десетки оперативки по този проект и че всъщност въобще не му е било работа да се занимава с този проект, но го поел заради отсъствието по болест по това време на министъра на културата тогава Вежди Рашидов. Обяви, че записите са направени от двама души - Ангел Ангелов (директор на дирекция \"Европейски програми и проекти\" в министерството, който бил уволнен от тогавашния титуляр Вежди Рашидов - бел. ред.) и Иво Костов, които нарече организирана престъпна група. Този Ангелов с неговия партньор, това са схемаджии, това правят тези момчета - шантажират, обяви министърът, а по-късно ги нарече и престъпници. Обясни, че Ангелов, който сега разбрал, че след освобождаването му от Министерството на културата от Рашидов е назначен в министерството на образованието, правел същото и там. А именно - осигурявал на Костов вътрешна информация, така че последният да осигурява проекти, които да печелят съответните поръчки. Освен това Ангелов записвал всички разговори на висшестоящи, до които имал достъп от години. Сигурно притежава огромна колекция от записи, допуска Банов. Според него, след като разполагат със записи, двамата оправяли заплахи към съответните служители - в случая към него, докато бил зам.-министър на културата. Това не ставало директно, а под формата на предупреждения в обаждания към други служители на ведомството, в които говорели, че ще унищожат и съсипят съответния човек. Откакто бил министър, нямало такива заплахи. На въпрос защо не е подал сигнал за тези заплахи Банов обясни, че нямал нищо черно на бяло. От обяснението му се разбра, че Рашидов е знаел за тези заплахи. От тази практика по думите на министъра сега страдал директорът на агенция към министерството на образованието, който подал оплакване в полицията за това, че са срязани гумите на автомобила му, след като разкрил схема и започнал да получава заплахи. По същото време в ефира на Би Ти Ви подробности за това изнесе заместник-министърът на образованието Деница Сачева. Подробности четете  тук . Банов обяви, че е \"на прицел\" от октомври и че ако имало истина в твърдяното срещу него сега, то информацията е щяла да бъде подадена на прокуратурата, а не да се представя по този начин. Сега, докато станело ясно, че \"всичко е помия и лайна\", той щял да се чуди къде да прати детето си да учи, което разказа, че било обект на словесни нападки за това, че баща му е министър. Жална ни майка, ако така ще печелят избори, обяви Банов по адрес на БСП. Според него той е поставен на прицел, защото в ресора му нещата вървели. Същевременно обяви атаката срещу него като атака срещу културата в България по проект, който е проверяван и от европейската служба за борба с измамите ОЛАФ и от държавната финансова инспекция (АДФИ), които не се установили нарушения. Определи атаката като инфантилна стратегия и подчерта, че много от настоящите колеги на Елена Йончева му се обаждали, за да го подкрепят. Самият  Ангелов обяви снощи пред БНТ , че не е бил уволнен от министъра на културата, няма общо със записите и ще съди боил Банов.", "date": "2019.01.31", "title": "Боил Банов обяви, че е изнудван с фалшиви записи от организирана престъпна група"}
{"url": "https://www.dnevnik.bg/evropa/2019/01/31/3383097_rumunskoto_pravitelstvo_se_angajira_s_celta_rumuniia/", "text": "Румънското правителство се ангажира с целта Румъния да приеме еврото през 2024 г., заяви вчера премиерът Виорика Дънчила, цитирана от \"Аджерпрес\" и БТА. \"Ще обсъдим днес и документите, необходими за подготовката за преминаване на Румъния към единната европейска валута, изготвени от сформираната за тази цел национална комисия\", заяви Дънчила. Тя добави, че миналата година тази комисия, съставена от различни специалисти, е имала интензивна дейност, в резултат на която са изготвени два документа: национален план за приемане на еврото и доклад за обосновка на този план. \"Днес правителството ще приеме тези документи с цел поемане на политическа отговорност. По-късно ще бъдат предадени на Европейската комисия. Съответно се ангажираме с целта за приемане на еврото от Румъния през 2024 г.\", посочи Дънчила в началото на правителствено заседание. Премиерът подчерта, че е важно влизането в предшестващия този процес етап, тоест Европейския валутен механизъм, и че трябва да бъдат взети необходимите мерки за увеличаване на конкурентноспособността и осигуряване на устойчив икономически растеж, така че присъединяването към еврозоната да донесе ползи на румънците. В края на миналата година румънският президент Клаус  Йоханис заяви, че  би било рисковано да се твърди, че Румъния ще бъде готова да влезе в еврозоната през 2024 г. \"От една страна, 2024 г. е достатъчно далеч, за да бъдем готови дотогава, но ако погледнем ситуацията сега и липсата на структурни реформи у дома, би било рисковано да кажем, че сме готови, че ще бъдем готови. Със сигурност в крайна сметка всички искаме да станем членове на еврозоната и в подходящия момент ще бъдем готови\", каза Йоханис.", "date": "2019.01.31", "title": "Правителството на Румъния се ангажира с целта за приемане на еврото през 2024 г."}
{"url": "https://www.dnevnik.bg/evropa/2019/01/31/3383103_pravitelstvoto_na_mei_oshte_ne_e_reshilo_kakvi_sa/", "text": "Британското правителство все още не е решило какви са алтернативните варианти на сделката за Брекзит в частта с предпазния механизъм за ирландската граница, заяви премиерът Тереза Мей, цитирана от \"Асошиейтед прес\". Британският парламент  изрази във вторник вечерта подкрепа  за Мей, която  ще се опита да предоговори  с Европейския съюз сделката за излизане на Великобритания от блока с фокус върху  предпазния механизъм . Парламентът гласува предпазният механизъм да бъде заменен с \"алтернативни решения\", чието съдържание обаче не бе конкретизирано. Според говорител на Мей тя обмисля три възможни алтернативи. \"Лейбъристката партия не смята, че премиерът Тереза Мей ще спази дадените пред парламента обещания за промени в споразумението с ЕС\", заяви говорител на основната британска опозиционна сила. Преговарящите за Брекзит нямат повече опции за избягване на сценария с Брекзит без сделка, каза вчера ирландският външен министър Саймън Ковини по време на реч в Дъблин. \"Остават по-малко от два месеца до Брекзит на 29 март. Просто нямаме повече възможности\", подчерта Ковини. Няма планове, нито е оказван натиск за провеждане на извънредна среща на лидерите на ЕС за обсъждане на искането на британския премиер за предоговаряне на сделката, посочи ирландският премиер Лео Варадкар. Европейският съюз е склонен да продължи преговорите с Великобритания, за да я убеди, че е по-добре напускане със сделка, но за ново споразумение не може да става и дума, заяви на съвместна пресконференция с кипърския си колега испанският външен министър Жозеп Борел, цитиран от \"Асошиейтед прес\". Според Борел съществуващото споразумение е възможно най-доброто и друго няма да има. Полският премиер Матеуш Моравецки и германският канцлер Ангел Меркел обсъдиха в телефонен разговор темата за Брекзит. \"Позицията на Полша и Германия е, че най-доброто решение би било избягване на твърд Брекзит, т.е. излизане на Великобритания от ЕС без споразумение. Лидерите на правителствата на двете страни са съгласни, че най-добрият сценарий е влизане в сила на сделката между ЕС и Великобритания, постигната през ноември\", се посочва в изявление, публикувано на сайта на полското правителство. Германското правителство също изключи възможността сделката за Брекзит да бъде предоговаряна. \"Преразглеждането на споразумението за Брекзит не е на дневен ред\", заяви говорителят на Ангела Меркел Щефен Зайберт, цитиран от \"Франс прес\". Същата позиция изрази днес и шведският министър по европейските въпроси Ханс Далгрен. \"Сделката за Брекзит не подлежи на предоговаряне\", заяви Далгрен. /БТА", "date": "2019.01.31", "title": "Правителството на Мей още не е решило какви са алтернативите за сделката за Брекзит"}
{"url": "https://www.dnevnik.bg/bulgaria/2019/01/31/3382923_socialni_predpriemachi_vlizat_za_poredna_godina_v/", "text": "За поредна година Българският център за нестопанско право (БЦНП) ще избере неправителствени организации с добри бизнес идеи, насочени към подкрепа на благотворителни каузи, които да подкрепи с програмата си  \"Предприемачество за нестопански организации\". Всички участници в програмата вече са преминали през обучителни срещи, на които са имали възможност да обсъждат с експерти проблемите при подготовката и започването на бизнес, да обменят опит с финалистите от предходни години в програмата, както и да получат индивидуални консултации със специалисти, съобщават организаторите на страницата на програмата.  За конкурса \"Най-добър бизнес план на неправителствена организация\" вече са излъчени 12 финалисти ( ). Жури ще излъчи петимата победители, които ще си поделят награден фонд от 40 хил. лв. за започване на стопанската си дейност, с която да си осигурят устойчиви доходи и да разширят обхвата на благотворителните си каузи. Те ще получат също експертна и менторска подкрепа. Кога и къде Традиционно конкурсът ще бъде придружен от  Тази година той ще се състои на 16 и 17 февруари в \"Сердика Център\" под мотото \"Малкото е Много - пазарувай с кауза\". Свои изделия ще изложат 13 граждански организации. Посетителите могат да си купят ръчно изработени свещи и сапуни, картички, значки и сувенири, ароматен чай и фермерски продукти, екочанти и ръчно плетени одеяла, произведения от керамика и дърворезба, шалове и бижута. Организаторите ги канят също да се включат в в работилниците за картички, мартеници, значки и др. ( ) В рамките на базара - на 16 февруари, ще се състои и официалната церемония по награждаване на победителите в конкурса \"Най-добър бизнес план на НПО\". която произвежда ъчно изработени и декорирани бутикови сладки и бисквити, в чието създаване участват младежи с интелектуални затруднения под различни форми на обучения и заетост. , създава различна среда за предприемчиви млади хора. Тя дава възможност на ученици и студенти да развиват част от ключовите компетентности на хората в 21-ви век, докато се забавляват и решават казуси на реални организации. - представят развитието и живота на дете със Синдром на Даун и ролята на неговото семейство в България, като така насърчават информираността и споделянето на опит сред хора и семейства в подобна ситуация. Продажба на билкови арт продукти от естествени материали, изработени от уязвими групи жени - станали жертва на трафик и насилие, с увреждания, от ромски произход или бежанки. Те преминават през обучения и получават необходимата подкрепа за овластяване и независимост. Магазин, в който организацията ще предлага продукти и услуги на социални предприятия от цялата страна. \" в което ще работят хора, диагностицирани с множествена склероза. В него ще се приготвя специално меню, което е подходящо за хора с множествена склероза, и ще бъде предлагано с доставка по домовете. Допълнително оборудване на Семеен център \"Малки чудеса\" и увеличаване обхвата на услугите чрез осигуряване на постоянна трудова заетост на специалисти. \" Продажба на рекламни материали и брандирани стоки, приходите от които ще се инвестират в менторската програма на организацията за насърчаване развитието на талантливи деца и младежи. Стоките са брандирани с творби на участници в менторската програма. Уеб базирана платформа, адаптирана спрямо всички нужди на хората с различни възможности и предоставяща възможности за професионални обучения и информация за подходящи свободни позиции. комбинация от бистро и място за събития, където ще се осигурява възможност за работа на младежи с нисък образователен ценз или трайно безработни. ространство за култура и социални инициативи - камерни спектакли, танц, кино прожекции, литературни четения, дебати и обучения. Бизнес идеята включва разширяване на пространството и надграждане на възможностите за събития. азработване, дизайн, производство и разпространение на настолна игра, която освен интересна и занимателна е и насърчаваща към устойчив начин на живот и бизнес.  ", "date": "2019.01.31", "title": "Социални предприемачи влизат за поредна година в надпревара за бизнес с кауза"}
{"url": "https://www.dnevnik.bg/skorost/avtomobilna_industriia/2019/01/31/3383107_tesla_otchete_skromna_pechalba_za_trimesechieto_i_1/", "text": "Американският производител на електромобили \"Тесла\" отчете по-ниска от очакваната печалба за последното тримесечие и 1 млрд. долара загуба за цялата минала година, съобщиха от компанията снощи, цитирани от \"Уошингтън поуст\". Последното тримесечие на миналата година е приключило със 139 милиона долара печалба, като за първи път \"Тесла\" е на плюс два последователни отчетни периода. Това е едва четвъртият път, в който  \"Тесла\"  отчита тримесечна печалба за осемгодишната си история като публично търгувана копания. Заради очакванията компанията да спечели поне 182 млн. долара в края на годината цените на акциите паднаха с 5% при обявяване на резултатите вчера.  За предходното тримесечие печалбата на \"Тесла\" беше 312 млн. долара . Резултатите за периода октомври-декември поставят под съмнение как компанията ще финансира големите си амбиции, е мнението на финансови анализатори. При представянето на резултатите шефът на \"Тесла\" Илън Мъск обяви, че миналата година е била най-предизвикателната за компанията, но и най-успешната. \"Тесла\" има приходи от 21 милиарда долара при 11 милиарда за 2017 - та. През последното тримесечие на миналата година компанията е продала 63 хиляди автомобила Модел 3 и 27 хиляди бройки от сериите S и X, като приходите са 7.2 млрд. долара. Общите доставки са три пъти по-високи от тези през 2017-та. Успехът се дължи основно на достъпния Модел 3 със стартова цена около 45 хил. долара. Колата обаче все още е далеч от обещаната цена от 35 хиляди долара. В обръщение към служителите си от вчера Мъск посочва, че пътят към успеха минава през намаляване на цената на продаваните модели. Един от вариантите това да стане е намаляване на разходите, включително и със съкращения, каквито \"Тесла\" вече направи на два пъти в последните седем месеца. Последното през миналия месец беше обявено освобождаването на 7% от работещите на пълен работен ден. Мъск вчера оптимистично обяви, че очаква до края на 2019 година да се правят по 7000 коли от Модел 3 на седмица. Прогнозите са общите продажби на модела да стигнат 400 хил. автомобила в края на годината, което би било ръст от около 250 хил. спрямо 2018 година. Изпълнението на тези планове зависи и от приема на колата в Европа,  където продажбите започват до броени дни . Мъск обяви вчера, че очаква общите продажби да скочат с 50% тази година. Той каза също, че до края на годината компанията ще пусне нови модели, сред които и SUV.", "date": "2019.01.31", "title": "Тесла отчете скромна печалба за тримесечието и 1 млрд. долара загуба за годината"}
{"url": "https://www.dnevnik.bg/photos/2019/01/31/3382631_fotogaleriia_kak_oceliavat_domashnite_ljubimci_v_iemen/", "text": "След четири години война в Йемен, довела милиони до глад и опустошила икономиката, Мурад Джамал се бори да задържи малкия си магазин за домашни любимци в столицата Сана. \"Ситуацията в страната е тежка, йеменските граждани едва оцеляват\", казва Джамал, собственик на магазин за домашни любимци \"Аалъм Алеф\".", "date": "2019.01.31", "title": "Фотогалерия: Как оцеляват домашните любимци в Йемен"}
{"url": "https://www.dnevnik.bg/sport/2019/01/31/3383110_klop_ne_e_tova_koeto_iskahme_no_sme_s_tochka_poveche/", "text": "Мениджърът на \"Ливърпул\" показа привидно спокойствие въпреки пропуснатата възможност отборът му да се откъсне на седем точки пред \"Манчестър сити\" на върха във Висшата лига. Червените  взеха само точка след 1:1 срещу \"Лестър\" у дома . Ден по-рано  шампионите допуснаха обрат за 1:2 срещу \"Нюкасъл\" . \"Имаме точка повече от преди - не е точно това, което искахме да постигнем, но всичко е наред\", каза германецът. В изказването му се откроиха две основни теми - за неотсъдена дузпа и за снежния терен. Според Клоп е имало нарушение на Рикардо Перейра срещу Наби Кейта, при което съдията е подминал наказателен удар. \"Мисля, че всички са съгласни, че можеше да има дузпа и вероятно трябваше да бъде дузпа. Не знам защо не беше дадена\". Мениджърът на \"Ливърпул\" смята, че тежкият терен е изиграл роля за това отборът му да не се представи по най-добрия начин. \"Видяхте, че топката не вървеше особено. А когато владееш топката 70-80% от времето, това прави живота наистина труден. Единственият проблем е, ако тя е на терена, а това беше случаят в този мач\", каза Клоп. В следващия кръг \"Ливърпул\" гостува на \"Уест Хем\", а \"Манчестър сити\" приема \"Арсенал\".", "date": "2019.01.31", "title": "Клоп: Не е това, което искахме, но сме с точка повече от преди и всичко е наред"}
{"url": "https://www.dnevnik.bg/bulgaria/2019/01/31/3383109_fevruari_shte_bude_dujdoven_zapochva_s_toplo_vreme/", "text": "Февруари ще започне с високи температури и дъждовен период. Очаква се средната месечна температура да бъде около и над обичайната за месеца. Това съобщава Националният институт по метеорология и хидрология, цитиран от БНТ. Температурите ще се понижават, но ще останат по-високи от средните. В края на първото десетдневие предстои нова порция валежи от дъжд в равнините и от сняг на височина над 1000 метра. Температурите ще се понижат през второто десетдневие, но ще са близки до обичайните, най-ниските ще са между -13 и -8 градуса, а най-високите ще достигат до 14-19 градуса. Динамиката на атмосферата ще се запази и времето ще бъде променливо, с чести превалявания. В равнинната част от страната ще има и дъжд, и сняг, но вероятността за трайна снежна покривка е малка.", "date": "2019.01.31", "title": "Февруари ще бъде дъждовен, започва с топло време"}
{"url": "https://www.dnevnik.bg/sport/2019/01/31/3383019_futbolisti_ili_tancyori_ili_kak_klub_ot_ekvador/", "text": "Трябва ли обичайното да е скучно? Това е въпросът, който в \"Индепендиенте дел Вайе\" вероятно са си задали, когато са работили по сайта си и по-конкретно по секцията с представянето на футболистите. Еквадорският клуб привлече вниманието с начина, по който показва играчите си. От \"Индепендиенте\" са използвали за основа танците от видеоиграта Fortnite, за да \"разчупят\" традиционното представяне на футболистите. При кликване върху номера на даден играч вместо традиционната снимка се появява танцуващ футболист. Всеки от състезателите изпълнява различен танц.", "date": "2019.01.31", "title": "Футболисти или танцьори, или как клуб от Еквадор представи състава си за новия сезон"}
{"url": "https://www.dnevnik.bg/bulgaria/2019/01/31/3383135_socheniiat_za_avtor_na_zapisite_sreshtu_banov_iznudval/", "text": "Срещу Ангел Ангелов,  посочен от министъра на културата Боил Банов като човека, който го е рекетирал със записи , има сигнали, че е правил опити да заплашва директора на Изпълнителна агенция \"Оперативна програма \"Наука и образование за интелигентен растеж\". Това съобщи в сутрешния блок на Би Ти Ви заместник-министърът на образованието и науката Деница Сачева. Тя уточни, че Ангелов работи в министерството на образованието от септември 2016 г. и в момента е в изпълнителната агенция, като е назначен след конкурс.  \"Името на този човек ни стана известно през декември, когато за първи път получихме информация за това, че е направил опити да заплашва изпълнителния директор на агенцията (Кирил Гератлиев - бел. ред.) и да упражнява върху него натиск в полза на определени изпълнители за определени проекти\", каза Сачева. По думите ѝ има данни, че Ангелов е свързан с лица, които работят по европроекти и искат проектите да отиват в полза на конкретни изпълнители. Гератлиев информирал политическото ръководство на министерството през този месец, че има два притеснителни случая около него. В началото на януари му е спукана едната гума на автомобила, по-късно са му спукани и четирите гуми. Подал е сигнал в районното управление и в момента се води разследване, за да се види има ли връзка между заплахите и изнудването и тези инциденти, разказа заместник-министърът.  По думите й Гератлиев не е виновен, тъй като не е подписал нито един от договорите, принуждаван да подписва. Освен това не е извършил нищо незаконно, а е рекетиран с това, че ще се проведе негативна кампания срещу него. Не може да бъде доказано каквото и да било виновно поведение от страна на директора, обяви тя. ", "date": "2019.01.31", "title": "Соченият за автор на записите срещу Банов изнудвал и в министерството на образованието"}
{"url": "https://www.dnevnik.bg/sport/2019/01/30/3382792_eho_ot_bansko_film_fest_shte_predstavi_nagradenite/", "text": "Любителите на екстремните спортове и киното ще имат възможност да се докоснат до едни от най-добрите прожекция, свързани с планината и екстремните преживявания. \"Ехо от Банско филм фест\" ще се проведе от 4 до 7 февруари в сградата на Полския институт в София. Програмата включва прожекции на наградените филми от миналогодишния филмов фестивал в Банско, на който бяха показани над 120 филма от 35 държави. По време на \"Ехо от Банско филм фест\" ще бъдат представени 13 филма. Сред заглавията е българският филм \"Един ден на Витоша\", който представя емоциите от  щафетния супермаратон  през 2018 г. Други от вълнуващите имена е \"Ничия земя – експедиция Антарктика\" с участието на Матиас Майер. Австриецът е един от най-известните фрийрайдъри. Той е правил успешни спускания в най-недостъпните места като Свалбалд, Гренландия и Антарктида. Билетите за фестивала се продават  онлайн . Цената за един ден е 7 лева, а билет за всички прожекции струва 20 лева.", "date": "2019.01.31", "title": "\"Ехо от Банско филм фест\" ще представи наградените филми в София"}
{"url": "https://www.dnevnik.bg/evropa/evropeiski_parlament/2019/01/31/3383141_liderite_na_es_da_napraviat_poveche_sreshtu/", "text": "Лидерите на Европейския съюз не успяват да действат въпреки \"влошаващата се\" перспектива за върховенството на закона в Унгария, заяви високопоставен евродепутат, цитирана от \"Гардиън\". Юдит Саргентини , холандският член на Европейския парламент, чийто доклад задейства  най-сериозната наказателна процедура  на ЕС срещу Унгария през септември миналата година, призова държавите членки да поставят началото на \"реален процес\", който да проучи състоянието на върховенството на закона в страната. \"От гласуването на моя доклад през септември нещата в Унгария всъщност се влошават\", заяви Саргентини, която е депутат от групата на Зелените. Тя даде за пример  преместването на Централноевропейския университет  от Будапеща във Виена, създаването на нов съд, който ще бъде под министерски контрол,  даването на бежански статут  на осъдения за корупция бивш македонски премиер Никола Груевски, предизвикалият  масови протести  \"робски закон\" и създаването на проправителствен  медиен конгломерат . Евродепутатът призова Румъния, която в момента е председател на Съвета на ЕС, да изготви график за анализ на върховенството на закона в Унгария, и обвини Будапеща, че пречи на процеса. Унгарското правителство отказа да участва в дебат по темата в Европейския парламент снощи. Говорител на премиера Виктор Орбан заяви, че наказателната процедура срещу Унгария е \"политически заговор\", свързан с Джордж Сорос, родения в Унгария милиардер филантроп, който е обект на постоянни нападки от страна на унгарските власти. Правителството описа зам.-председателя на Европейската комисия Франс Тимерманс като \"ръка на левите либерални, свързани със Сорос организации\". Тимерманс, който е кандидат на социалистите в Европейския парламент за председателския пост в еврокомисията, отговори: \"В работата ми по върховенството на закона имам пълната подкрепа на председателя на комисията и на всички нейни членове. Бих бил по-притеснен, ако Виктор Орбан започне да ме хвали\". Унгария взе \"чудесния\" и \"суверенен избор\" да стане член на ЕС, посочи Тимерманс. \"Ако избирате да бъдете член на основана на договор организация като Европейския съюз, с избора си казвате, че ще следвате правилата на този договор\", допълни той. Комисията споделя много от опасенията на Европейския парламент за Унгария, \"особено ще се отнася до основните права, корупцията, отношението към ромите, независимостта на съдебната система\", посочи още Тимерманс, цитиран от \"Политико\". Той също отправи критики към Съвета на ЕС (където са представени държавите членки), твърдейки, че Европейският парламент не е получил \"истинска възможност\" да представи притесненията си за върховенството на закона в Унгария. Зам.-председателят на еврокомисията изрази дълбока тревога от преместването на Централноевропейския университет. \"Да бъде принуден един университет да напусне държава, членка на ЕС, заради правителствени мерки и системен натиск е без прецедент в историята на Европейския съюз. Тъжно и много притеснително е, че това може да се случи в ЕС въпреки наказателната процедура на Европейската комисия и ясните предупреждения от много, много засегнати страни\". Тимерманс изрази опасения и от сливането на над 400 проправителствени медии в конгломерат, контролиран от борд, близък до правителството и без необходимия контрол. Той отбеляза, че Брюксел е поискал от унгарското правителство повече информация за закона за работното време, както и че еврокомисията следи промените в унгарската съдебна система, включително начина за назначаване на съдии и създаването на нова система от административни съдилища.", "date": "2019.01.31", "title": "Лидерите на ЕС да направят повече срещу беззаконието в Унгария, настоя евродепутат"}
{"url": "https://www.dnevnik.bg/razvlechenie/2019/01/31/3383191_ozi_ozburn_otlaga_turneto_si_zaradi_zaboliavane/", "text": "Рок звездата Ози Озбърн отложи британското и европейското си турне заради болест, обяви Би Би Си. Роденият в Бирмингам изпълнител отмени първите четири концерта от обиколката, озаглавена No More Tours 2. Бившият вокалист на \"Блак Сабат\" е бил диагностициран с бронхит. Докторите са го предупредили, че острото респираторно възпаление на горните дихателни пътища може да премине в пневмония, имайки предвид тежкия му концертен график. Заради това певецът е предпочел да се лекува навреме и по възможност да не подлага на риск цялото турне. 70-годишният Озбърн обяви, че е \"съкрушен\", но решен да насрочи нови дати за концертите си. Носителят на \"Грами\" трябваше да излезе през публиката в Дъблин идната сряда заедно с \"Джудас Прийст\", след което да се отправи към Великобритания в петък и към Мюнхен на 13 февруари. Предвиждаше се турнето да приключи в Барселона през май, но организаторите се надяват да насрочат нови дати за септември. \"Блек Сабат\" и Озбърн направиха турне с 81 концерта в цял свят, което приключи в родния им град Бирмингам през февруари 2017 г..", "date": "2019.01.31", "title": "Ози Озбърн отлага турнето си заради заболяване"}
{"url": "https://www.dnevnik.bg/sport/2019/01/31/3383212_cska_privleche_ali_sou_za_postoianno/", "text": "Нападателят Али Соу е привлечен за постоянно в ЦСКА, обяви клубът. Червените са откупили правата на футболиста от \"Киево\". Националът на Гамбия дойде в ЦСКА през лятото като преотстъпен. \"С изявите си заслужи да остане на стадион \"Българска армия\" с постоянен договор\", заявиха червените. Соу има 12 мача и три гола за отбора си. Той  вкара двете попадения за успеха с 2:1 срещу \"Ботев\" в последния мач за 2018 г . Нападателят заяви, че е много щастлив, че остава в ЦСКА. Преди ден клубът от \"Българска армия\" направи друга сделка с клуб от Серия А. Червените  продадоха Кирил Десподов в \"Каляри\" и обявиха трансфера за рекорден за българския футбол . Според авторитетния сайт transfermarkt.de сумата е 4.2 млн. евро.", "date": "2019.01.31", "title": "ЦСКА откупи правата на Али Соу от \"Киево\""}
{"url": "https://www.dnevnik.bg/photos/2019/01/31/3383137_fotogaleriia_istoriiata_na_modnata_kushta_kristian/", "text": "Лондонският музей \"Виктория и Албърт\" представя изложба с някои от най-известните тоалети в историята на френската модна къща \"Кристиан Диор\" - от роклята на принцеса Маргарет на 21-ия й рожден ден до тази, с която Дженифър Лорънс получи награда \"Оскар\", предава \"Ройтерс\". В изложбата \"Кристиан Диор: Дизайнер на мечтите\" са включени също аксесоари и флакони за парфюми. Цялата експозиция проследява отблизо историята на луксозната марка - олицетворение на висшата мода, от нейното основаване през 1946 г.", "date": "2019.01.31", "title": "Фотогалерия: \"Кристиан Диор\" влиза в музея"}
{"url": "https://www.dnevnik.bg/politika/2019/01/31/3383203_gerb_i_valeri_simeonov_elena_ioncheva_ne_e_jurnalist_a/", "text": "Случаят със записите, които според  депутата от БСП и журналист Елена Йончева разкриват как министърът на културата Боил Банов е ощетил държавата с 700 хил. лева , стана повод за спорове между управляващи и опозиция в парламента днес. Според БСП като зам.-министър на културата Банов е опростил неустойка за същата сума на фирмата изпълнител на Ларгото ДЗЗД \"Антична Сердика\", която е трябвало да бъде наложена заради забавяне на работата с 33 дни. Лидерът на БСП Корнелия Нинова обяви, че разпоредената от вицепремиера Томислав Дончев проверка оборва твърденията на ГЕРБ, че действията на Йончева са компромат. Тя призова прокуратурата да провери и Столичната община, и Министерството на регионалното развитие и благоустройството, които имат отношение по проекта за Ларгото. Според Нинова премиерът Бойко Борисов мълчи оглушително по случая. \"Няма сини и червени лампи, светлините в Министерския съвет угаснаха\", каза още лидерът на БСП. След като обяви, че Борисов прави опит за диктатура и се разправя с всеки, които изнесе някакъв сигнал за кражби срещу управлението, което действало на принципа \"Ало, корупция. Ало, кражби\", тя призова българите, че промяната зависи от самите тях. След нея и ГЕРБ, и Валери Симеонов нападнаха Елена Йончева, че не е журналист. Според ГЕРБ тя дори не била проверила, че има дело за неустойки, заведено от Министерството на културата. Според съдебното решение искът е за забавяне, установено на 29 януари 2016 г. БСП твърди, че първият запис в кабинета на Боил Банов е от 24 март 2016 г., т.е. става въпрос за друг период. В декларация на ГЕРБ днес Тома Биков обяви, че Елена Йончева не е журналист, а политик и \"пощенска кутия\", през която минават компромати от организирана престъпна група. \"Разследващият журналист има труден достъп до информация, а депутатът има достъп до класифицирана информация\", обяви разликата Биков. После допълни: \"Копаете пропаст, като сеете омраза. Няма да се поддадем на рекет и черна кампания. Въртите се в кръг, правите топки от кал.\" По думите му всичко било, за да сбъднат детската мечта на Корнелия Нинова да стане премиер. Той нарече БСП сайт за фалшиви новини. След него се изказа и лидерът на НФСБ Валери Симеонов, който обяви, че нивото на Корнелия Нинова цапа всички, в т.ч. и парламента, дори и него. \"Вие живеете в реалния свят или в паралелна държава\", обърна се Симеонов към БСП. \"Спорно е доколко е журналист Елена Йончева\", каза Симеонов и обяви, че става въпрос за \"един човек, който не разбира какво прави, но се е втурнал да изпълни всяка поръчка\". Той критикува разследването на Йончева за оградата по границата, което по думите му било пълно с лъжи и внушения и показвало само преследване \"тип копърка с линейка\". Накрая се обърна към БСП: \"Не злоупотребявайте с Йончева, накрая ще я вкарате в затвора\". По-късно Елена Йончева каза пред журналисти, че не е подала сигнал в прокуратурата за записите, тъй като държавното обвинение се е самосезирало. Тя каза още, че чака прокуратурата да се свърже с нея, за да и предостави цялата информация, и отказа да отговаря на въпроси.", "date": "2019.01.31", "title": "ГЕРБ и Валери Симеонов: Елена Йончева не е журналист, а изпълнява поръчки"}
{"url": "https://www.dnevnik.bg/sport/2019/01/31/3383226_olimpiiskata_kvalifikaciia_po_voleibol_shte_e_vuv/", "text": "Държавата ще плати 250 хил. долара за  правото да бъде домакин на олимпийската квалификация по волейбол за мъже , обяви министърът на спорта Красен Кралев. Надпреварата ще се проведе във Варна от 9 до 11 август. Кралев остана доволен от сделката, тъй като миналата година от международната федерация са били обявили 500 хил. долара начална цена в наддаването. Липсата на други кандидати обаче е позволила на България да спечели с двойно по-ниско предложение, обясни министърът. \"Взехме я на много прилична цена. Изключително доволен съм, защото все пак половин милион да спестиш, не са малко пари\", каза Кралев във Варна. \"Безспорно това е най-голямата новина през последните дни в спортния свят. Направихме заедно с федерацията по волейбол, смятам, доста успешна операция в последните седмици\", продължи той и заяви, че с домакинството се цели да се увеличи възможността националният отбор да се класира за Токио 2020. От думите на Кралев се разбра, че \"Арена Армеец\" в София не е била вариант да приеме квалификацията. \"Имаше съревнование между Варна и Русе кой да е домакин. Това е изключително важно събитие, защото така имаме възможност да опитаме да се преборим с един от най-добрите отбори в света - Бразилия. Нееднократно сме ги побеждавали на варненска територия и смятам, че имаме своите шансове\", каза Кралев. Съперници на българския отбор ще са олимпийският шампион Бразилия, Египет и Пуерто Рико. Отборите ще играят всеки срещу всеки по веднъж. Победителят в групата се класира за игрите в Токио. Ако не успее да постигне целта си, българският отбор ще получи нова възможност в европейската олимпийска квалификация през януари догодина. От волейболната федерация припомнят, че на 17 юни миналата година българският отбор победи с 3:2 Бразилия в Лигата на нациите. \"Сега надеждите на всички са свързани с нова гръмка победа над южноамериканците, която ще приближи тима ни до така желаното класиране за игрите в Токио\", допълват от федерацията. Олимпийската квалификация е третият голям турнир при мъжете, който България ще приеме тази година. От 14 до 16 юни във Варна националите се изправят срещу Италия, Япония и Австралия в Лигата на нациите, а от 28 до 30 юни предстоят мачове в зала \"Колодрума\" в Пловдив срещу Сърбия, САЩ и Иран. Тази година отборът  ще бъде воден от италианеца Силвано Пранди, който се завръща като селекционер .", "date": "2019.01.31", "title": "Олимпийската квалификация по волейбол ще е във Варна срещу 250 хил. долара"}
{"url": "https://www.dnevnik.bg/evropa/2019/01/31/3383234_s_nov_mehanizum_germaniia_franciia_i_velikobritaniia/", "text": "Германия, Франция и Великобритания са основали дружество със специално предназначение, чрез което европейски компании да могат да заобикалят американските санкции срещу Техеран, съобщи германското радио Ен Де Ер, цитирано от световните агенции. Дружеството се казва ИНСТЕКС - Инструмент в подкрепа на търговския обмен (INSTEX - Instrument In Support Of Trade Exchanges), допълва медията. Според източник на Ен Де Ер то е регистрирано в Париж и ще има германски ръководител - опитен експерт от банковия сектор от Франкфурт. Наред с Франция и Германия партньор в дружеството е Великобритания, която ще получи поста на председателя на надзорния съвет. В съвета ще участва високопоставен представител на външното министерство на всяка от страните. На другите държави от ЕС се дава възможност свободно да се присъединят към ИНСТЕКС. ЕС, който подкрепя проекта, но не участва пряко в него, положи много усилия да запази ядреното споразумение с Иран, след като през май миналата година американският президент Доналд Тръмп обяви решението си да изтегли САЩ от сделката и да възобнови санкциите срещу Техеран. /БТА", "date": "2019.01.31", "title": "С нов механизъм Германия, Франция и Великобритания ще заобиколят санкциите срещу Иран"}
{"url": "https://www.dnevnik.bg/evropa/2019/01/31/3383262_sutrudnichestvoto_s_turciia_da_produlji_nastoiaha/", "text": "Лидерите на южните държави членки на ЕС потвърдиха ангажимента си за \"отворен диалог\" с Турция, предаде Анадолската агенция. \"Потвърждаваме значението на връзките на ЕС с Турция и повтаряме ангажимента си да поддържаме отворен диалог, да работим по общите предизвикателства и да си сътрудничим в ключови области от общ интерес, като миграция, контратероризъм, транспорт, икономика и търговия\", заявиха лидерите в съвместна декларация след Петата среща на южните държави членки на ЕС (Испания, Португалия, Франция, Малта, Италия, Гърция и Кипър). Турция бе призована да нормализира отношенията си със съседните си държави - членки на ЕС. Пред репортери след срещата гръцкият премиер Алексис Ципрас заяви, че ЕС се нуждае от система за предоставяне на убежище, основана на солидарност и споделяне на отговорността. В съвместната декларация на лидерите се призовава за реформи в сегашната Обща европейска система за убежище.", "date": "2019.01.31", "title": "Сътрудничеството с Турция да продължи, настояха лидерите на южните страни от ЕС"}
{"url": "https://www.dnevnik.bg/bulgaria/2019/01/31/3383283_emiliia_maslarova_osudi_bulgariia_v_starsburg_za_8_hil/", "text": "Бившият социален министър Емилия Масларова осъди България в Европейския съд по правата на човека, защото в коментари на публични фигури за наказателното дело срещу нея е погазена презумпцията за невиновност, съобщи съобщава специализираният сайт  news.lex.bg. Съдът в Страсбург ѝ присъжда компенсация от 5000 евро и още 3000 евро за разноски по делото. Те са заради изказвания на прокурор Стелиана Кожухарова – говорител на бившия главен прокурор Борис Велчев и на депутата от ГЕРБ Пламен Нунев, с които европейският съд приема, че е нарушено правото на Масларова да бъде считана за невинна до доказване на вината ѝ. Масларова беше пратена на съд през 2010 г. за престъпления по служба и длъжностно присвояване в особено големи размери, свързани с ремонта на Центъра за комплексно социално обслужване в Стара Загора. Според обвинителния акт тя заедно със семейния си приятел и управител на фирма \"Стара Загора 2007\" Венцислав Драганов и техни помагачи са присвоили 11 млн. лева от отпуснати близо 19 млн. лв. за ремонта на сградата. През декември 2015 г. състав на Софийския градски съд (СГС) с председател Димитрина Ангелова оправда всички подсъдими, а в мотивите на съда година по-късно беше записано, че от нито една от експертизите не става известно колко пари са били изхарчени в ремонта. Прокуратурата протестира, но през лятото на 2017 г. Софийският апелативен съд (САС) записа в решението си, че \"абсурдно формулираните обвинения\" са попречили за постигане на осъдителни присъди по делото. Според апелативните съдии Снежана Душкова, Карамфила Тодорова и Иван Стойчев по делото са събрани доказателства за причинени вреди, но са били така подредени, че не става ясно какво твърди обвинението. Затова САС реши, че делото трябва да бъде върнато на прокуратурата, вместо да потвърждава оправдателните присъди. Оттогава вече година и половина делото е висящо на досъдебна фаза.", "date": "2019.01.31", "title": "Емилия Масларова осъди България в Старсбург за 8 хил. евро"}
{"url": "https://www.dnevnik.bg/evropa/2019/01/31/3383238_es_obmislia_izkljuchvane_na_kitaiski_firmi_ot_5g/", "text": "Европейският съюз обмисля предложение да бъдат на практика изключени китайски компании, включително Huawei Technologies, от доставки и монтиране на оборудване за мобилни мрежи от ново поколение. Обсъждането е в начална фаза, а идеята може да се окаже трудна за реализиране, но това е поврат в позицията на ЕС по въпроса сред растящи притеснения на Запад и натиск от САЩ срещу най-големият доставчик на телеком оборудване в света, допълва агенцията. Това засяга и България, тъй като \"Хуауей\" (Huawei) е доставчик на оборудване и на български телеком оператори. Спорът най-вероятно ще е сред водещите теми на насрочената за 9 април среща на върха ЕС - Китай в Брюксел, на която ще присъства премиерът Ли Къцян. Обикновено тази среща се провежда през юли, но тази година Пекин е поискал тя да бъде изтеглена по-рано, а еврокомисията предпочита преговорите да изпреварят форума 16+ в края на април, на който се срещат Китай и страните от Източна и Централна Европа, сред които и България. Информацията се позовава на данни от четирима високопоставени служители на ЕС, според които един от вариантите, дискутирани в Европейската комисия, е да се направи поправка в  директивата за киберсигурност  от 2016 г. В нея се изисква компаниите, ангажирани с особено важна инфраструктура, да отговорят на специални изисквания за сигурност. С поправка в списъка за такава инфраструктура може да се добавят мобилните мрежи от пето поколение. Това означава, че на компаниите от ЕС фактически ще бъде забранено да използват оборудване за такива мрежи от страна или фирма, заподозрени в използването му за шпионаж или саботаж, обясняват източниците на \"Ройтерс\". Други допълнения може да изискват корекции в правилата за обществени поръчки. Източниците изтъкват, че каквито и промени да се предложат, те няма да са предизвикани от конкретна компания, а от по-широки по обхват притеснения за националната сигурност, свързани с Китай. Пекин настоява, че няма никакво намерение да шпионира Запада и остро критикува като неоснователни забраните за китайски 5G доставчици в САЩ и Австралия. Huawei също непрекъснато заявява, че не шпионира за никого и иска конкретни доказателства по отправените обвинения, защото иначе смята, че компанията е обект на нечестни протекционистични мерки. Пред \"Ройтерс\" говорителка на Huawei казва: \"Ние сме открити и ангажирани да работим с европейските институции за разработване на стандарт за киберсигурност в Европа.\" Тя допълва, че през март в Брюксел ще бъде открит център за киберсигурност и това е демонстрация, че компанията държи на отношенията си с Европа. В сряда Deutsche Telekom - най-големият телеком оператор в Европа, предложи серия мерки, които да гарантират, че бъдещите 5G мрежи са безопасни. По същото време правителството в Берлин обсъжда дали да изключи доставчици като Huawei след предупреждения от САЩ, че оборудването ѝ може да съдържа прикрити части от софтуера, през които властите в Китай да шпионират. Мрежите от най-ново поколение ще могат да свързват с много висока скорост вещи и обекти - от домашно оборудване и автомобили до предприятия. Ако ЕС въведе забранителен режим, това може да се окаже в ущърб на Европа, тъй като ще се забави и ще оскъпи изграждането на мрежи и прилагане на 5G технологии на единния пазар. В документ на Европейската комисия за вътрешно обсъждане, който е бил разгледан от репортер на \"Ройтерс\", се казва, че промяната в отношението е мотивирана от китайските закони през последните няколко години, засягащи разузнаването и сигурността. Един от цитираните документи е Законът за националното разузнаване, в който се казва, че китайските \"организации и граждани трябва в съответствие със закона да подкрепят, да си сътрудничат със и да подпомагат работата на националното разузнаване\", цитира агенцията. Именно подобни текстове създават опасения, че Пекин може да изиска от китайски компании да включват в продуктите си възможности за достъп, шпионаж и саботаж, казват източниците на \"Ройтерс\". Еврокомисията не смята, че за извършване на промяната в регулациите на ЕС не нужно предоставянето на конкретни доказателства, че Китай действително шпионира по този начин, се казва в цитирания поверителен документ. Промяната в директивата се нуждае от одобрение и от националните правителства на страните членки. Но дори да бъде постигнато подобно единодушие, реалното влизане в сила може да отнеме поне една година. Възможно е и в процеса да бъде включен НАТО чрез координационния център с ЕС за защита на 5G мрежи. От ЕС и от алианса казват, че тази дискусия е на съвсем начален етап. Но самият факт, че е в ход подобен процес, вече би трябвало да подейства възпиращо на бизнеса между европейски и китайски компании в сектора.", "date": "2019.01.31", "title": "ЕС обмисля изключване на китайски фирми от 5G мрежите, твърди \"Ройтерс\""}
{"url": "https://www.dnevnik.bg/photos/2019/01/31/3383284_snimka_na_denia_da_podgreesh_relsite/", "text": "Властите в Чикаго палят огньове под влаковите релси, за да гарантират, че железницата ще продължи да се движи. Температурите в града паднаха под минус 30 градуса", "date": "2019.01.31", "title": "Снимка на деня: Да подгрееш релсите"}
{"url": "https://www.dnevnik.bg/sport/2019/01/31/3383272_atletik_bilbao_obiavi_rekordna_poseshtaemost_na_jenski/", "text": "\"Атлетик\" (Билбао) обяви, че е постигнал рекордна посещаемост в двубой от женския клубен футбол. На мача на баските срещу \"Атлетико\" (Мадрид) (0:2) за купата са присъствали 48 121 зрители. \"Атлетик\" е раздал безплатни пропуски за своите членове (сосиос), като е предоставил билети и за училищата в района на стадиона. Неочакваният голям интерес е принудил клуба да намали броя на поканите, които състезателките получават за близките си. По този начин е била постигната по-висока посещаемост дори от мачове на мъжкия отбор. От ФИФА уточняват в \"Туитър\", че това е рекорд за испанския женски клубен футбол. В сайта си английската футболна асоциация посочва, че през 1920 г. на двубоя между \"Престън\" и \"Сейнт Хелън\" на \"Гудисън парк\" има над 53 000 зрители, а много остават извън стадиона. Според някои източници в Мексико на двубоя между \"Монтерей\" и \"Тигрес\" на 4 май 2018 г. е имало 51 211 души. Най-посетеният женски мач в историята е финалът на световното през 1999 г. между САЩ и Китай, когато на \"Роуз боул\" има 90 185.", "date": "2019.01.31", "title": "\"Атлетик\" (Билбао) обяви рекордна посещаемост на женски футболен мач"}
{"url": "https://www.dnevnik.bg/sviat/2019/01/31/3383318_jubur_i_druga_kompaniia_za_prevoz_spirat_rabota_v/", "text": "\"Юбър\" (Uber) и \"Кабифай\" (Cabify) обявиха днес, че прекратяват временно таксиметровите си услуги в Барселона, след като местните власти приеха разпоредба, която ще ограничи дейността на компаниите за превоз, организиран чрез мобилно приложение, предаде агенция \"Ройтерс\". \"Юбър\"  работи в Барселона чрез подразделението си \"ЮбърЕкс\" (UberX), което ползва професионални шофьори от март миналата година. Новите ограничения, одобрени от каталунското правителство, ни оставиха без избор и замразяваме дейността на \"ЮбърЕкс\", докато преценим какво ще е  бъдещето ни в Барселона . Ангажираме се да сме дългосрочни партньори с испанските градове и се надяваме да работим с каталунското правителство и градския съвет за справедливи за всички разпоредби, посочи говорител на \"Юбър\". Местното каталунско правителство разпореди, че компаниите ще могат да взимат пътници, поръчали си превоз, най-малко 15 минути след подаване на поръчката. Новите разпоредби бяха въведени след натиск от  традиционните таксиметрови шофьори , които проведоха множество стачки в Барселона и продължават да стачкуват в Мадрид.  Шофьорите в испанската столица засилиха протестите си тази седмица, като блокираха една от основните пътни артерии на града. Лицензите на \"Юбър\" в Испания обаче са дадени от местните власти, а засега мадридските власти заявяват, че няма да приемат същото ограничение като властите в Барселона. Асоциация на транспортните компании в Испания, Ауто Ве Те Се (AutoVTC), заяви, че решението на барселонските власти да приемат новите разпоредби може да изложи на риск 3000 работни места в Барселона. \"Юбър\" отказва да посочи колко шофьори работят за компанията в каталунската столица. /БТА", "date": "2019.01.31", "title": "\"Юбър\" и друга компания за превоз спират работа в Барселона"}
{"url": "https://www.dnevnik.bg/skorost/2019/01/31/3383322_avtonomen_kamion_i_hibriden_avtobus_sa_sred/", "text": "Автономен камион и хибриден автобус са сред най-добрите автомобили за работа, излизащи на пазара през тази година. Това беше обявено на пресконференция, на която бяха съобщени отличените модели. Те са избрани през миналата година от международни специализирани журита. Наред с традиционните награди - \"Ван на годината\", \"Камион на годината\" и \"Автобус на годината\", за първи път се връчва и отличието \"Иновация на годината\" при товарните автомобили. Тя е определена от журналистите, част от конкурса \"Международен камион на годината\" (International Truck of the Year), и отива при МАН, за разработена от тях система за автономно придвижване. Допълнителните компоненти на системата са монтирани на стандартен камион МАН TGM 18.340, който се използва за дейности по поддръжка на магистрали и пътища Благодарение на системата aFAS предупреждаващият за ремонтните дейности камион, който се движи отзад, може да е без шофьор, като следва водещия товарен автомобил, в който има водач. Това решение гарантира, че при инцидент - евентуален сблъсък със задния камион, няма да има пострадал от аварийните автомобили. Автономният МАН TGM 18.340 вече е на пазара в Западна Европа и е изминал над 4000 километра в реални условия без инцидент. За момента моделът не се предлага в България. Автобусът на 2019 г е \"Мерцедес\" Иновативността, вложена в \"Мерцедес Ситаро хибрид\", е причината той да е носителят на титлата \"Автобус на годината 2019\". Решението е на международно жури, включващо журналисти от 23 страни. Конкурсът \"Автобус на годината\" се провежда от 1989 година. Към момента градският автобус \"Мерцедес Ситаро\" се предлага на природен газ и на електричество, но вече го има и като хибрид. Монтирането на електромотор и индуктивните батерии намаляват разхода на гориво до 8.5%. Освен това се намалява натоварването на традиционния двигател, който получава помощ при потегляне и ускорение и на спирачките, заради използването на електромотора като електрически ретардер. Любопитна подробност е, че разработената от \"Даймлер\" хибридна система може да се монтира във всеки градски автобус, с бензинов или дизелов двигател, без сериозни конструктивни промени. Журито на конкурса е било впечатлено и от ниското тегло и разумната цена на технологичния пакет. Модел на \"Форд тръкс\" е камион на годината Журито на конкурса \"Международен камион на годината\", който се провежда от 1976 година, спира избора си на новия \"Форд F-Max\". Двадесет и тримата журналисти в него обясняват, че са били впечатлени от 12.7-литровия шестцилиндров редови дизелов двигател с 500 конски сили, разработка на \"Форд тръкс\", комбинираната с него 12-степенната автоматична скоростна кутия на ZF Traxon и системите за сигурност. Отлични са отзивите и за кабината на предназначения за международен транспорт товарен автомобил. Разработката на \"Форд F-Max\" отнема пет години и струва 400 млн. долара. Моделът вече се предлага и в България. Трио ванове с обща награда В конкурса \"Ван на годината 2019\"  победител е триото на групата PSA   \"Пежо Партнер\" ,  \"Ситроен Берлинго\" ,  \"Опел Комбо\" . Те са изградени на една платформа и споделят общи технологии, но дизайнът ясно показва принадлежността им към една или друга марка. Сред ключовите предимства на триото са интегрирането на различни системи за сигурност и комфорт от леките коли и мултифункционалността. Ванът се предлага в две дължини - 4.40 и 4.75 метра, в товарна, лекотоварна и пътническа версия. В зависимост от изпълнението товарният обем варира между 3.30 и 4.40 кубика, а товароносимостта е от 650 кг до 1 тон. Пътническите версии могат да са с пет или седем места. За \"Пежо\" и \"Ситроен\" това е пето отличие ван на годината, а \"Опел\" има три победи в конкурса, който води началото си от 1996 година. И трите версии на вана вече се предлагат в България, като цените тръгват от около 28 хиляди лева за базовата бензинова версия и 30 хил. лв. за дизеловата.", "date": "2019.01.31", "title": "Автономен камион и хибриден автобус са сред най-добрите автомобили за работа"}
{"url": "https://www.dnevnik.bg/sport/2019/01/31/3383324_snimka_na_denia_hiliadi_otdadoha_pochit_kum_futbolista/", "text": "Хиляди запалянковци на френския \"Нант\" отдадоха почит към Емилиано Сала,  . Жестът дойде по време на домакинството срещу \"Сент Етиен\" (1:1). В деветата минута играта беше спряна и последваха аплодисменти, посветени на аржентинеца.", "date": "2019.01.31", "title": "Снимка на деня: Хиляди отдадоха почит към футболиста Емилиано Сала в емоционален мач"}
{"url": "https://www.dnevnik.bg/politika/2019/01/31/3383342_ataka_protestiraha_che_valeri_simeonov_se_durji_kato/", "text": "Валери Симеонов опитва да се държи като председател на групата, каза депутатът от \"Обединени патриоти\" (\"Атака\") Павел Шопов. С изказването на Шопов партията на Волен Сидеров се разграничи от декларацията, която лидерът на НСФБ Валери Симеонов прочете от името на групата. В \"декларацията си\"  Симеонов нападна БСП  заради записите, които според  депутата от БСП и журналист Елена Йончева разкриват как министърът на културата Боил Банов е ощетил държавата със 700 хил. лева . \"Спорно е доколко е журналист Елена Йончева\", каза Симеонов и обяви, че става въпрос за \"един човек, който не разбира какво прави, но се е втурнал да изпълни всяка поръчка\". \"Г-н Симеонов си позволи да чете декларация от името на парламентарната група на \"Обединени патриоти\", с което водещият на заседанието г-н Емил Христов неправомерно и в нарушение на правилника му даде думата. Депутатът не бе упълномощен\", заяви Павел Шопов. Той добави, че от партия \"Атака\" се разграничават от него. Би следвало това да направи и цялата парламентарна група на \"Обединени патриоти\", каза Шопов. После допълни, че не говори за казаното от Симеонов по същество, а за правната страна на въпроса. Това е продължение на  скандалите в малкия партньор  в управляващата коалиция. Волен Сидеров не се яви на няколко поредни коалиционни съвети. Според ВМРО причината е, че на тях е трябвало да се разисква Валери Симеонов да стане съпредседател на парламентарната група, която се ръководи от Валери Симеонов. Симеонов остана единственият от лидерите на трите партии в \"малката коалиция\" без ръководен пост, след като подаде оставката си като вицепремиер след месеци протести на майки на деца с увреждания. Сидеров не е свиквал заседания на групата от месеци.", "date": "2019.01.31", "title": "\"Атака\" протестира, че Валери Симеонов се държи като председател на \"патриотите\""}
{"url": "https://www.dnevnik.bg/evropa/2019/01/31/3383356_polsha_e_iznesla_2700_kg_zarazeno_govejdo_meso_v/", "text": "Полша е изнесла 2700 кг съмнително говеждо месо в страни от Европейския съюз, обяви ръководителят на полската ветеринарна служба Павел Немчук, цитиран от \"Ройтерс\". По-рано тази седмица полските власти разпоредиха проверка на всички кланици в страната след журналистическо разследване на местна телевизия, което показва как заразено месо се подготвя за продажба в страната и чужбина. Болни животни, които дори не могат да вървят сами, е първото, което репортерът под прикритие вижда в кланица в Североизточна Полша. Въпреки че кравата е видимо болна, му е наредено да я заколи и разфасова. Практика, която не смущава останалите работници. Немчук заяви, че месото е било изнасяно за Румъния, Швеция, Унгария, Естония, Финландия, Франция, Испания, Литва, Португалия и Словакия. Полша произвежда около 560 хил. тона говеждо на година, като 80-85% се изнасят.", "date": "2019.01.31", "title": "Полша е изнесла 2700 кг съмнително говеждо месо в страни от ЕС"}
{"url": "https://www.dnevnik.bg/sport/2019/01/31/3383359_skeitbord_i_narodna_topka_sa_sred_novite_specialnosti/", "text": "Националната спортна академия \"Васил Левски\" въведе четири нови спорта сред специалностите си. Това са скейтборд, айкидо, кендо и доджбол (народна топка), които влизат в учебната програма за 2019-2020 г. С тях общият брой на изучаваните спортове в НСА достига 69. Спортният университет започна кандидатстудентската си кампания с участие в няколко образователни изложения в страната и чужбина. Освен треньор по вид спорт академията предлага и други професионални квалификации, сред които спортен аниматор, спортен мениджър, треньор по бойно-приложна физическа подготовка, треньор по адаптирана физическа активност, треньор по кондиционна подготовка, спортен коментатор, учител по физическо възпитание и кинезитерапевт. При балообразуването кандидат-студентите имат право на избор - да използват оценката от матура или да държат изпит, за да постигнат по-висок резултат. Новият кандидатстудентски справочник ще бъде публикуван в сайта на университета, а желаещите да имат печатното издание могат да го купят в книжарницата на ректората, заявиха от НСА. В края на 2018 г. академичният съвет реши да преименува трите факултета в университета, които вече са \"Спорт\", \"Педагогика\" и \"Обществено здраве, здравни грижи и туризъм\". \"Статистиката показва, че около 80% от завършилите се реализират в своята специалност\", твърдят от НСА. Междувременно от спортната академия съобщиха, че  ремонтът на стария й ректорат в центъра на София  ще приключи през пролетта. Обновяването на сградата, която се намира на ул. \"Гургулят\" 1, започна през май миналата година и струва 3.75 милиона лева. Финансирането е основно по програма \"Региони в растеж\" - 3.5 млн. лева, с 255 хил. лева съфинансиране от НСА.", "date": "2019.01.31", "title": "Скейтборд и народна топка са сред новите специалности в НСА"}
{"url": "https://www.dnevnik.bg/photos/2019/01/31/3383204_fotogaleriia_bumut_na_afrikanskite_curkvi_v_london/", "text": "Най-голямата концентрация на африкански християни в света, извън Африка, с приблизително 20 хил. души се намира в Южен Лондон. В квартала Sauthwark 16% от населението са чернокожи, а африканските църкви са 250.", "date": "2019.01.31", "title": "Фотогалерия: Бумът на африканските църкви в Лондон"}
{"url": "https://www.dnevnik.bg/zelen/2019/01/31/3380792_holandskoto_pravitelstvoto_ne_postiga_klimatichnite/", "text": "Холандската агенция за екологични оценки съобщи , че правителството не изпълнява решението на съда от 2015 г. за по-амбициозни национални мерки срещу климатичните промени. Целта, за която съдът е задължил правителството, е то да постигне до 2020 г. намаление на въглеродните емисии с 25% спрямо нивата от 1990 г. Според данните на правителствената агенция тази цел към момента е \"непостижима\". Национални задължения срещу глобални промени На 24 юни 2015 г.  националният холандски съд разпорежда  на държавата да намали емисиите с 25% в рамките на пет години, за да защити гражданите си от изменението на климата в първия в света казус за отговорност по отношение на климата. Това е емблематично отсъждане, защото \"преди това решение единствените правни задължения за държавите бяха тези, които те са съгласували помежду си в международни договори\", казва Денис ван Беркел, правен съветник на  Urgenda , групата активисти за климата, която е завела делото. В този първи иск по Закона за защита на човешките права и задължения съдия Ханс Хофхуис заявява пред съда, че заплахата от глобалното затопляне е тежка и призната от нидерландското правителство в международни пактове. Това е и причината националният съд да задължи правителството да предприеме конкретни мерки за изпълнение на международните си задължения. Неизпълнението Въпреки съдебните решения от правителствената агенция по околна среда сега заявяват, че емисиите на въглероден диоксид в Холандия, която е сред най-замърсяващите страни в Европа, се очаква през следващата година да бъдат с 21% по-ниски спрямо 1990 г. Това означава, че правителството не изпълнява решенията на съда от 24 юни 2015 г. и потвърждението му от  апелативния съд на 9 октомври 2018 г. , които изискват намаление от 25%. Въпреки че през октомври 2018 г. правителството заяви, че ще изпълни съдебното решение, през последните дни холандските политици изразиха съмнения относно скъпите и често непопулярни сред избирателите мерки, които биха били необходими, за да се намалят емисиите в толкова кратък срок. \"Това е сложно, заяви премиерът Марк Рюте, цитиран от \"Ройтерс\". Ще го направим стъпка по стъпка, за да сме сигурни, че нашите мерки са добре подкрепени. Задачата е голяма, но се стремим да постигнем целта.\" Какво следва Съдебната заповед от октомври за засилване на борбата с изменението на климата увеличи натиска върху правителството да затвори незабавно поне две от петте централи, работещи с въглища. Текущите планове са две от тях да бъдат затворени през 2024 г., а останалите три - до 2030 г. Незабавното закриване на две въглищни централи ще струва стотици милиони евро и ще осигури само половината от необходимото намаляване на емисиите на CO2. Добра воля без конкретика Миналия месец парламентът одобри амбициозно ново законодателство в областта на климата, насочено към намаляване на емисиите с 95% до 2050 г. в сравнение с нивата от 1990 г. и с 49% до 2030 година. Не е ясно как това ще се случи при констатираното неизпълнение на съдебното решение за целева стойност от 25% до 2020 г. Засега няма и разработен план за постигане на тези цели, а екологичните групи и профсъюзите напуснаха преговорите, целящи разработването на пакет от мерки. Премиерът Марк Рюте потвърждава, че резултатите от проучването показват, че \"има нужда от нови мерки\", и заявява, че правителството ще представи нови инициативи през април. ", "date": "2019.01.31", "title": "Холандското правителство не постига климатичните цели, наложени от съда"}
{"url": "https://www.dnevnik.bg/evropa/evropeiski_parlament/2019/01/31/3383368_evroparlamentut_prizna_guaido_za_vremenen_prezident_na/", "text": "Европейският парламент призна лидера на опозицията Хуан Гуайдо за легитимен временен президент на Венецуела до произвеждането на нови, честни и прозрачни президентски избори, предаде \"Ройтерс\". Евродепутатите одобриха незаконодателна резолюция, в която признават Гуайдо за временен лидер и призовават всички правителства в ЕС да последват примера им. Резолюцията бе приета с 439 гласа за, 104 против и 88 въздържали се. \"Удоволствие е да се каже, че Европейският парламент признава Хуан Гуайдо за легитимен президент на Венецуела. Това е първата европейска институция, която го направи, и молим всички държави членки и върховният представител (на ЕС по външната политика и сигурността - бел.ред.) да направят същото възможно най-скоро, за да имаме единна и силна позиция\", каза председателят на европарламента Антонио Таяни, цитиран от \"Ел Мундо\". Европейският парламент заявява пълната си подкрепа за Националното събрание, което е единственият легитимен демократичен орган на Венецуела и чиито правомощия трябва да бъдат възстановени и зачитани, включително прерогативите и безопасността на неговите членове, предаде пресслужбата на институцията. Евродепутатите осъждат жестоките насилието, довело до смъртни случаи, и настояват властите във Венецуела да прекратят нарушенията на правата на човека, а извършителите на нарушенията да бъдат подведени под отговорност. Европарламентът подкрепя призива на генералния секретар на ООН за независимо и пълно разследване на извършените убийства. Евродепутатите осъждат  задържането на журналисти,  които отразяват обстановката в страната и призоват за незабавното им освобождаване. По-рано днес Могерини също настоя венецуелските власти незабавно да освободят задържаните чуждестранни журналисти. Двама френски журналисти и трима техни колеги от испанската агенция ЕФЕ бяха арестувани във Венецуела. Двама чилийски журналисти пък бяха експулсирани от страната, след като бяха арестувани по-рано тази седмица. Шест страни от ЕС - Испания, Португалия, Франция, Белгия, Германия и Великобритания -  обявиха в събота, че ще признаят Хуан Гуайдо  за временен президент, ако до 8 дни президентът Николас Мадуро не свика избори. Мадуро първоначално категорично се обяви против този европейски ултиматум, но по-късно, след като в интервю за РИА \"Новости\"  отхвърли идеята за президентски  избори,  допусна предсрочни парламентарни  \"като добра форма на политическа дискусия\".", "date": "2019.01.31", "title": "Европарламентът призна Гуайдо за временен президент на Венецуела"}
{"url": "https://www.dnevnik.bg/biznes/2019/01/31/3383384_bulgarite_piiat_pochti_dva_puti_poveche_vino_otkolkoto/", "text": "Българите консумират средно 4.3 литра вино на година, но си купуват 2.2 литра, сочат разпространени днес данни от Националния статистически институт данни. Поводът е празникът на винарите и лозарите Трифон Зарезан, който се отбелязва на 1 февруари. Разликата вероятно идва от домашното производство. Според данните през 2017 година в България са произведени близо 138.2 млн. литра вино от грозде в 210 предприятия. Във винопроизводството са заети 3398 души. Поглед към износът на бяло и червено вино показва, че през последните години той намалява от рекордните почти 232.6 млн. литра през 2008 година до малко над 100.6 млн. литра през 2017. Най-много вино се изнася за Русия, Полша и Великобритания. В същото време вносът нараства от почти 29.2 млн. литра през 2008 година до малко над 45.4 млн. литра девет години по-късно. Основно вино в България се внася от Италия, Франция и Македония. По повод Деня на свети Трифон от НСИ съобщават, че по данни от 10 януари тази година имен ден утре празнуват 4403 мъже и 2116 жени.", "date": "2019.01.31", "title": "Българите пият почти два пъти повече вино, отколкото си купуват"}
{"url": "https://www.dnevnik.bg/bulgaria/2019/01/31/3383393_prokuraturata_povdigna_novo_obvinenie_na_staiko_staikov/", "text": "Специализираната прокуратура внесе в Специализирания наказателен съд искане за определяне на мярка за неотклонение \"Задържане под стража\" на Стайко Стайков. Повдигнато му е и ново обвинение – за данъчни престъпления за близо половин милион лева, съобщава прокуратурата. Първоначалното обвинение на Стайков бе за участие в организирана престъпна група, създадена с цел разпространение на акцизни стоки без бандерол, пране на пари и данъчни престъпления. Предстои съдът да насрочи час за заседанието по мярката за неотклонение. На 28 януари издирваният от \"Интерпол\" Стайков  беше настанен в \"Пирогов\" , след като е потърсил помощ в болницата с обяснението, че е бил отвлечен и пребит. Същия ден той внесе чрез адвокат в специализираната прокуратура писмена молба, с която обявява, че е научил, че е издирван, едва същия ден и е готов да съдейства на разследването. На следващия ден той беше преместен в МВР болница, където  имаше инцидент с охраната му.   Миню Стайков и още десет души бяха задържани в началото на септември  2018 при акция на спецпрокуратурата във \"Винпром Карнобат\", \"СИС индустрийс\" и \"Топаз мел\". Към момента са повдигнати обвинения на осем души, двама от които все още се издирват.", "date": "2019.01.31", "title": "Прокуратурата повдигна ново обвинение на Стайко Стайков"}
{"url": "https://www.dnevnik.bg/sport/2019/01/31/3383361_rali_bulgariia_shte_produlji_s_opitite_da_se_zavurne_v/", "text": "Рали \"България\" продължава да гледа към завръщане в европейския шампионат (ERC), заяви министърът на спорта Красен Кралев. Той обясни, че се водят преговори, но темата касае \"следващи години\". \"Амбицията ни, освен че тази година ще се проведе юбилейното рали \"България\", е в следващите години това да се превърне в кръг от европейския шампион, който се предава директно по \"Евроспорт\". Водим преговори, но просто трябва самата федерация да организира провеждането на това рали. Натам стъпките са лесни. Но това е за следващите години\", каза Кралев във Варна. Българските ралита  отпаднаха от календара на ERC през 2013 година , когато за промотър беше избрана фирмата Eurosport events. Тогава с поемането на търговските права компанията закри Intercontinental Rally Challenge (IRC) и постави 23-те състезания от двата шампионата в спор за 12 места в обновения европейски шампионат. Миналата година  пи лотът на \"Мегапорт рейсинг\" Мирослав Ангелов с навигатор Недялко Сивов (Scoda Fabia R5) спечели рали \"България\" .", "date": "2019.01.31", "title": "Рали \"България\" ще продължи с опитите да се завърне в европейския шампионат"}
{"url": "https://www.dnevnik.bg/zdrave/2019/01/31/3383389_durjavata_shte_zadulji_lekarite_da_rabotiat_v/", "text": "Държавата ще плаща специализациите на лекарите, при условие че те останат да работят в страната след това. След като завършат специализациите си, лекарите, квалифицирали се с помощта на държавна субсидия, ще трябва да останат на работа в болницата, в която са специализирали за толкова време, за колкото са били давани пари от бюджета. Това е една от промените в наредбата за придобиване на специалност в системата на здравеопазването, качена за съгласуване от здравното министерство. Ако болницата, получавала субсидия за специализанта, или самият лекар не желаят да изпълнят това задължение, виновният за неизпълнението ще трябва да възстанови платените суми. Изключение ще има за специализантите по обща медицина, които ще са длъжни да работят като общопрактикуващи лекари на територията на страната, а не в базата за обучение. С новите правила здравното министерство ще се опита да създаде механизъм за осигуряване на медици в райони, където липсват, както и да компенсира недостиг на специалисти по определени специалности. За целта финансирането на специализациите от държавата ще е по конкретни клинични специалности и няма да е в общия бюджет на болниците. Размерът на субсидията за лечебните заведения ще е равна на минималния месечен размер на осигурителния доход за съответната специалност. За бъдещите лични лекари обаче сумата ще е в размер 1.3 пъти минималния месечен размер на осигурителния доход с цел създаване на равнопоставеност между базите за обучение, тъй като базите за обучение по обща медицина попадат в различна икономическа дейност със значително по-нисък размер на минималния осигурителен доход, посочват от здравното министерство. Друг механизъм да се засили интересът към общата медицина ще е промяна, с която и тази специализация ще е по общия ред - въз основа на срочен трудов договор на длъжност за специализант. Така и учещите за лични лекари ще могат да получава доходи по време на обучението си, което досега не е било възможно. Новите правила ще задължат болниците да правят конкурс по Кодекса на труда за назначаване на специализант. Сега има такава възможност, но не и задължение. Липсата на конкурс при заемането на длъжностите за специализанти се приема от кандидатите като субективизъм и води до разколебаване в обективността на начина, по който се назначават специализантите, отбелязват от здравното министерство. В проекта на наредба е предвидено на специализантите да могат да се отпускат стипендии със средства от европейски проекти и програми или друг източник. С измененията се регламентират и максимален размер на таксите за специализация, които вече няма да са обвързани с минималната работна заплата, а ще са фиксирана сума – 230 лв. на месец.", "date": "2019.01.31", "title": "Държавата ще плаща специализациите на лекарите, ако останат да работят в страната"}
{"url": "https://www.dnevnik.bg/politika/2019/01/31/3383282_sled_zabaviane_pri_bsp_rashidov_iskal_tiho_da/", "text": "Нова версия около забавянето на реставрацията на Ларгото в София даде днес бившият министър на културата Вежди Рашидов. В парламента той обяви, че след като по време на правителството на Пламен Орешарски, който управляваше страната от 29 май 2013 г. до 6 август 2014 г. с мандата на БСП, обектът е стоял покрит с найлони, имало забавяне, заради което имало риск да се загубят 3 млн. от европейското финансиране на проекта (бел.авт. - той не уточни дали става въпрос за евро или левове, но финансирането на този етап от проекта \"Антична Сердика\" е 12.3 млн. лв. по оперативна програма \"Регионално развитие\"). От думите му се разбра, че не е говорил за това досега, защото не искал да е в \"шлаката\". \"Една година забавяне се отрази на крайното завършване. 33 дена забавянето излезе по програмата, която сме...\", каза Рашидов. И после разказа: \"Имаше накрая едно-единствено притеснение. Даже в Германия бях. Просто ми се съобщи, че се забавя срокът, има опасност да загубим за последния етап към 3 млн. някъде близо помня - не го казвам точно - европейски пари. Вие давате ли си сметка, че това е да бръкна в касата на министерството от бюджета, и без туй малкия бюджет, и да търся 3 млн. да покрия загубата на европейски пари?\". Заради което по думите на Рашидов започнали да търсят \"всички възможности\". \"Дори болен спрях лечението си, пристигнах в София. Първата ми работа беше от летището до това пусто Ларго - пусто казвам, защото и то ми помогна малко да се разболея. И когато видях, че се забавя, разговаряхме с хората дали можем тихо и спокойно да изпълним срока, за да не загубим пари\", продължи бившият министър на културата. И направи заключение: \"Целият проблем е в тези 30 дни, за които е виновно правителството на Орешарски. Една година в найлони седя обектът.\" Вежди Рашидов не спомена кога се развиват описаните от него действия.  Обектът бе открит официално от Бойко Борисов и повечето министри  от втория му кабинет на 20 април 2016 г. Според  субтитрите на БСП по изнесените от Елена Йончева записи  месец по-рано - на 24 март 2016 г., като зам.-министър на културата Боил Банов дава указания как да се фалшифицират документи, за да излезе, че няма 33 дни забавяне на проекта. Така според социалистите Банов опрощава 700 хил. лева. неустойка на фирмата изпълнител ДЗЗД \"Антична Сердика\", с което ощетява държавата. От субтитрите се разбира, че Банов иска всичко да стане много бързо. Разговорите са три - със служители на министерството, със строителния надзор и с представител на фирмата изпълнител. Според  информация на сайта на Агенцията за обществени поръчки  Министерството на културата е отчело обектът за приключен на 22 април 2016 г., като е посочило, че за изпълнението на договора не се дължат и не са платени неустойки. И Вежди Рашидов, и Боил Банов обявиха вчера, че има съдебен иск към фирмата изпълнител за плащане на неустойки. Той е подаден на 17 януари 2017 г. От решението на Софийския градски съд по делото, което в момента се обжалва пред апелативния съд, се разбира, че министерството иска неустойка от 754 хил. лв. за забавяне на проекта в периода от 21 януари до 25 февруари 2016 г., т.е. с 36 дни. Според пуснатия от БСП запис, за който се твърди, че е от 24 март 2016 г., забавянето е с 33 дни. От БСП казват, че делото е по друг случай. Решението на първа инстанция е, че Министерството на културата няма основания да иска неустойка. Съдът е установил, че строителните дейности са спирани 5 пъти за общо 59 дни от началото на изпълнението на проекта. Цитира се и документ на приемателната комисия, според който има забавяне на работата. На въпрос на \"Дневник\" дали има два случая Вежди Рашидов отвърна с питане защо журналистите вярват на БСП. Попитан защо исковата молба в съда е подадена година след установяване на забавянето, той каза, че имало процедури. Според иска в съда неустойки от дружеството са поискани на 20 декември 2016 г. - осем месеца след приемане на обекта. С обяснението, че Боил Банов е прекрасен и работлив човек, Рашидов каза още днес, че при решението за подаване на искова молба в съда Банов му каза: \"Господин министър, това е най-правилно - ще го пуснем. Това е обществен обект.\" Бившият министър на културата отново подчерта, че Ларгото е минало няколко проверки, включително и на ОЛАФ. Пред \"Дневник\" той каза, че не се е съмнявал в Банов и екипа, който го е замествал, докато е бил на лечение. Вежди Рашидов каза още, че не знаел, че служителят Ангел Ангелов, за който се предполага, че е правил записите, записва разговори. Освободил го от поста му в министерството заради сигнали по тръжните процедури по Норвежката програма, чиято стойност била 20 млн. евро. Бившият министър обяви, че винаги застава зад закона. \"Не искам да влизам в тоя тип правене на политика. Човек, който е изградил музеи, театри. Реформа в театрите. Пълни са ми театрите. Преди това имаше отлив на публика. Казвам го, не за да се хваля. Хора, не искам вече никой да ме хвали. Аз разбрах, че никога не е станал цар в собствената си държава\", допълни настоящият депутат от ГЕРБ.", "date": "2019.01.31", "title": "След забавяне при БСП Рашидов искал \"тихо\" да изпълнят срока по Ларгото, за да не загубят европари"}
{"url": "https://www.dnevnik.bg/tehnologii/2019/01/31/3383397_sasht_i_kitai_vodiat_v_nadprevarata_za_nadmoshtie_v/", "text": "Япония, Южна Корея и САЩ са лидери по брой заявления за патенти, включващи изкуствен интелект, но лидери в надпреварата за надмощие в сектора са китайски и американски компании. Това съобщи днес Световната организация за интелектуална собственост, цитирана от \"Ройтерс\" и БТА. Организацията, която е част от системата на ООН, за първи път публикува доклад, очертаващ тенденциите в изкуствения интелект. Очаква се през идните години тази област да отбележи растеж, макар да заема малка част от патентните заявления, подавани всяка година. Най-много патенти за изкуствен интелект имат Ай Би Ем (IBM) с 8920 и \"Майкрософт\" (Microsoft) с 5930, следвани от \"Тошиба\" (Toshiba), \"Самсунг\" (Samsung) и НЕК (NEC). Китай същевременно държи 17 позиции сред 20-те академични институции, които патентоват най-много разработки, свързани с изкуствен интелект. Китайски компании и институции са особено активни в областта на т.нар. deep learning - технология на машинно самообучение, включваща и системи за гласово разпознаване. \"Китай и САЩ очевидно са водачите. Далеч напред са в тази област, включително по брой заявки за патент и научни публикации\", каза директорът на организацията Франсис Гъри на пресконференция, предаде \"Ройтерс\". Докладът е публикуван на фона на обвиненията от САЩ към Китай, че краде интелектуална собственост, включително технологична и свързана с иновации и изкуствен интелект. Това бе една от причините за налагането на допълнителни мита върху стоки на стойност 234 млрд. долара, внасяни в САЩ от Китай. Според Гъри обаче няма място за съмнение, че Пекин е приел глобалната система за интелектуална собственост, има най-голямото патентно бюро на света и най-големия брой молби за патент в сравнение с която и да било друга страна. Доминиращата технология в сферата на изкуствения интелект, посочена в патентите, е машинното самообучение, отбелязва \"Асошиейтед прес\". Между 2013 и 2016 г. средният ръст в броя им е 28 на сто. Докладът обхваща период до 2016 г. - последната година, за която има налични данни заради 18-месечния период, който трябва да измине преди оповестяването на заявления с конфиденциален характер. Според анализа на организацията от 2013 г. са подадени толкова патентни заявления за изкуствен интелект, колкото за половината век от създаването на понятието през 50-те години, отбелязва \"Ройтерс\". Най-популярната патентована технология е за \"компютърно зрение\", използвано в самоуправляващите се коли и споменавано в 49 процента от всички патенти, свързани с изкуствен интелект. Технологията следва науката, установяват експертите. Бумът на технологичните заявления през 2013 г. идва 10 години след подобен подем в научните публикации.", "date": "2019.01.31", "title": "САЩ и Китай водят в надпреварата за надмощие в изкуствения интелект, сочи доклад"}
{"url": "https://www.dnevnik.bg/zelen/2019/01/31/3383409_unishtojenite_djuni_na_smokinia_privliakoha_i/", "text": "Унищожените дюни на  къмпинг \"Смокиня\"  привлякоха вниманието и на Би Би Си. В статия, озаглавена \"Българи заклеймяват \"ековандализъм\" по крайбрежието\", медията обобщава информациите от последните няколко седмици, позовавайки се на български медии и потребители във \"Фейсбук\". По дюните растат редки растения, а законите за околната среда ги защитават. Унищожаването им е незаконно, дори да се намират на частен терен, уточнява Би Би Си. Тя припомня строителния бум по българското крайбрежие и че не за пръв път властите са обвинени, че позволяват околната среда да пострада. \"Натискът за комерсиална експлоатация на бреговата линия често е сравняван със \"строителната треска\" в Коста Брава през шестдесетте\", пише в материала, който припомня и скорошните прогнози, че  Брекзит ще увеличи прилива на британски туристи  по българското море. Какво се случи с дюните на \"Смокиня\" Регионалната инспекция за опазване на околната среда в Бургас и Министерството на туризма са извършили геодезически замервания на терен в района на  къмпинг \"Смокиня\" , които са установили, че са засегнати 1205 квадратни метра дюни, съобщиха от Министерството на околната среда и водите. Те попадат в природна забележителност пясъчни дюни в местността Каваците. Резултатите от замерванията ще бъдат предоставени на компетентните органи разследващи случая. За момента за унищожаването на дюните  са подведени под отговорност двама души  - собственикът на терена и багеристът, управлявал машината, заравнила дюните. Поредният случай на унищожаване на дюни даде повод на коалицията от неправителствени организации и граждански групи \"За да остане природа в България\"  да поиска държавата  да си изпълни задължението по Закона за устройство на черноморското крайбрежие и да одържави всички приватизирани или реституирани дюни, повечето от които се водят земеделска земя.", "date": "2019.01.31", "title": "Унищожените дюни на \"Смокиня\" привлякоха и вниманието на Би Би Си"}
{"url": "https://www.dnevnik.bg/sviat/2019/01/31/3383412_rusiia_obvini_bi_bi_si_v_opredeleni_narusheniia/", "text": "Руският комуникационен регулатор Роскомнадзор е установил \"определени нарушения\" при проверка на канала BBC World News и онлайн изданието на британската обществена медия, предадоха \"Интерфакс\" и РБК. Съобщението, публикувано в последния ден на започнала на 14 януари проверка, вероятно е свързано с предишно заключение на \"Роскомнадзор\". Според регулатора материали на сайта на руската служба на Би Би Си \" предават елементи  от идеологията на международни терористични организации\". По-късно прессекретарят на президента Владимир Путин Дмитрий Песков каза, че в Кремъл  са се \"натрупали въпроси\"  към организацията. Роскомнадзор вече е заявявал в прав текст, че започва проверката в отговор на решението на британската агенция \"Офком\", открила в телевизия RT (бившата Russia Today) нарушения на правилата за излъчване в Обединеното кралство. Според ТАСС предстои да се реши наказанието, което се полага на Би Би Си за въпросните нарушения. За РБК представителят на Роскомнадзор Вадим Ампелонский казва, че в момента се оценява \"процесуалният статут на дадените нарушения\".", "date": "2019.01.31", "title": "Русия обвини Би Би Си в \"определени нарушения\""}
{"url": "https://www.dnevnik.bg/sport/2019/01/31/3383391_zimniiat_transferen_prozorec_zatvori_hronologiia/", "text": "Зимният трансферен прозорец в големите европейски футболни лиги затвори днес. За разлика от миналата година, когато клубовете от петте големи лиги в Европа похарчиха близо 1 милиард евро за нови играчи, този януари беше доста по-пестелив откъм големи сделки. ", "date": "2019.01.31", "title": "Зимният трансферен прозорец затвори (хронология)"}
{"url": "https://www.dnevnik.bg/sviat/2019/01/31/3383432_noshtni_patruli_paziat_granicata_na_franciia_ot/", "text": "Нощни патрули обикалят френско-белгийската граница, за да създадат санитарна зона, която да попречи на епидемията от африканска чума по глиганите да достигне свинефермите, предаде агенция \"Франс прес\". Кристоф Пизи е дошъл специално от Южна Франция, за да учи жителите на Брьо на нощна стрелба. Той и негов колега правят дълги нощни преходи при минусовите температури, търсейки глигани, излезли от гората, за да се нахранят. На входа към селището работници се трудят по цял ден, за да издигнат металическа преграда с височина 1.5 м и дължина 78 км. Целта й е да попречи на пренасянето на болестта на френска територия. До две или три седмици в района с площ 141 кв. км, който е изложен на опасността от  африканската чума , трябва да бъдат ликвидирани 500 до 600 животни. Те са подложени на интензивен отстрел, съобщава френското министерство на земеделието. Поставени са и капани. В неделя в района ще бъде организиран лов с участието на около 200 души, включително военни. \"Това е безпрецедентна мобилизация\", съобщава Оливие Тибо, директор на Отдела за лов и за дивите животни към министерствата на земеделието и на околната среда. Той подчертава, че проблемът може да има сериозни икономически последствия, защото предаването на болестта между животните е изключително лесно. Хеморагичната  африканска чума  по свинете беше забелязана в Източна Европа преди пет години и малко по малко се разпространи към Западна Европа. Не съществува лечение или ваксина, предпазващи от нея. Първият случай на заболяване в Белгия беше открит през септември и беше създадена преграда. В понеделник Дания започна строежа на палисада по границата си с Германия, за да защити своите животновъди. Ако болестта се разпространи, Франция рискува да загуби статута си на незасегната страна, което би навредило на износа й, особено към важния китайски пазар. Общите загуби може да достигнат 200 до 300 милиона евро, смята Тибо./ БТА", "date": "2019.01.31", "title": "Нощни патрули пазят границата на Франция от глигани, заразени с африканска чума"}
{"url": "https://www.dnevnik.bg/kultura/2019/01/31/3383286_fotogaleriia_tvorbi_ot_kolekciiata_na_sofiiskiia/", "text": "Творби от колекцията на Софийския университет \"Св. Климент Охридски\" гостуват в галерия \"Академия\" на Националната художествена академия до 8 февруари. На снимката: Валентин Старчев, \"Падащият\", 80-те г. на ХХ в.", "date": "2019.01.31", "title": "Фотогалерия: Творби от колекцията на Софийския университет"}
{"url": "https://www.dnevnik.bg/zelen/2019/01/31/3383228_i_universitetite_se_obiaviha_protiv_promenite_v_zakona/", "text": "Софийският и Лесотехническият университет се присъединиха към позицията на учените от академията против подготвяните от управляващите промени в Закона за биологичното разнообразие (ЗБР). В понеделник и вторник (28 и 29 януари) в свои становища Националният природонаучен музей и Институтът по биоразнообразие и екосистемни изследвания (ИБЕИ) към БАН, както и специализираните в сферата на биоразнообразието университетски факултети призоваха Министерството на околната среда и водите да се откаже от проекта си за поправки в закона. Академичните звена обявиха позициите си (виж  тук  и  тук ) Днес и двете университетски звена - Биологическият факултет на Софийския университет и факултет \"Горско стопанство\" на Лесотехническия университет - предоставиха на \"Дневник\" своите становища. В тях също се призовава да бъде изтеглен проектът за изменение на Закона за биоразнообразието и да бъде проведено обсъждане с участие на представители на научните организации, след което предложенията за промени да бъдат публикувани за обществено обсъждане. Учените посочват два основни проблема. От една страна, промените на екоминистерството поставят резултатите, получавани в научна работа в областта на биологичното разнообразие, под ограничения и контрол от страна на държавната администрация. Това противоречи на Хартата на основните права на Европейския съюз, Конституцията на Република България, Закона за авторското право и сродните му права, Закона за висше образование, Закона за развитие на академичния състав и Наредбата за инвентаризация и планиране в горските територии. От друга страна, проектът не дава нужните решения за органи на управление и научен подход за управлението на мрежата \"Натура 2000\", която се регулира чрез европейски директиви и Закона за биоразнообразието (повече за \"Натура 2000\" -  тук ). Според факултета \"Горско стопанство\" на Лесотехническия университет (виж становището  тук ) проектът за промени не само няма да отговори на сегашните нужди, но и ще създава проблеми за \"Натура 2000\". С предложенията на екоминистерството се дават еднолични правомощия на министъра на МОСВ, управлението на защитените зони се разкъсва в териториалния обхват на дейност на различните регионални екоинспекции към министерството, въвеждат се възможността за промени в \"Натура 2000\" по преценка на министъра без обществено обсъждане. Според становището (виж  тук ) на Биологическия факултет на СУ научната дейност на ВУЗ се финансира от публичен бюджет, който не се предоставя чрез МОСВ, освен в случаите на научноизследователска и приложна дейност, на която МОСВ е възложител, и при наличие на договорни взаимоотношения. Звената на Българската академия на науките, които работят в областта, регламентирана от ЗБР, вече обявиха позициите си.  Националният природонаучен музей заяви  в понеделник, че промените трябва да се отхвърлят и че те биха навредили на управлението на околната среда в България, а  Институтът по биоразнообразие обяви  същата позиция вчера, с детайлен разбор на текстове в законопроекта, които според тях противоречат на целите и регламентите на \"Натура 2000\". По-рано този месец неправителствени експерти вече изразиха възражения и опасения (виж  тук  и  тук ) във връзка с предлаганите промени.", "date": "2019.01.31", "title": "И университетите се обявиха против промените в Закона за биоразнообразието"}
{"url": "https://www.dnevnik.bg/sport/2019/01/31/3383433_otborut_na_katar_shte_bude_proveren_za_neredovni/", "text": "Обжалване от страна на Обединените арабски емирства (ОАЕ) е довело до проверка на правата за участие на двама от футболистите на Катар в турнира за Купата на Азия. От азиатската конфедерация (AFC) посочват, че са получили жалба от домакините. ОАЕ  загуби тежко с 0:4 от Катар в полуфинала , съпътстван от сянката на дипломатическото напрежение между двете страни. \"Азиатската футболна конфедерация получи контестация от страна на футболната асоциация на ОАЕ заради правата за участие на двама от играчите на Катар. Предстои да бъде извършена проверка в съответствие с разпоредбите на AFC\", се казва в съобщението на конфедерацията. Според непотвърдена информация на \"Дойче веле\" играчите са Алмоез Али, който има осем гола до момента в надпреварата, и защитникът Басам ал Рави. Али е от судански произход, докато Ал Рави е роден в Ирак. Според правилника на AFC наказанието за неправомерно използване на играч е служебна загуба и глоба, което означава, че има вероятност Катар да загуби мястото си във финала срещу Япония в петък. Треньорът на Катар Феликс Санчес не е притеснен относно евентуални санкции. \"Тук сме за още един ден, утре е денят на мача. Нашата концентрация е изцяло върху двубоя. Всичко друго, което няма отношение от чисто футболна гледна точка, не присъства в мислите ни в момента\", заяви той.", "date": "2019.01.31", "title": "Отборът на Катар ще бъде проверен за нередовни играчи преди финала за Купата на Азия"}
{"url": "https://www.dnevnik.bg/biznes/2019/01/31/3383488_zakonut_za_gorivata_beshe_okonchatelno_priet_bez/", "text": "Парламентът прие окончателно промените в спорния Закон за горивата. Въпреки че той вече действа, депутатите отложиха с 6 месеца влизането в сила на Наредбата за прилагането на закона, предаде БНР. При това положение чак през лятото ще започне налагането на санкции. Между първо и второ четене най-спорните текстове бяха редактирани. Така например отпадна изискването търговците на горива да имат определен капитал - не по-малък от 1 млн. лева за големите и поне 20 хил. лева за малките. След финалната редакция регистрацията на търговските обекти, които продават горива, ще е напълно безплатна. Между първо и второ четене бяха прецизирани и текстовете, които не позволяваха зареждането на строителни и селскостопански машини на местата, където работят. За редовите шофьори остава забраната за зареждане от мобилни бензиностанции или такива без регистрация по новия закон. Проектозаконът беше внесен в Народното събрание миналата година от депутати от всички партии начело с Емил Димитров-Ревизоро с официалния мотив борба със сивия сектор при горивата.", "date": "2019.01.31", "title": "Законът за горивата беше окончателно приет без най-спорните текстове"}
{"url": "https://www.dnevnik.bg/razvlechenie/2019/01/31/3383485_strunniiat_kvartet_bond_shte_imat_dva_koncerta_v/", "text": "Струнният квартет \"Бонд\" (BOND) ще включи България с два концерта през март в световното турне по повод техния 20-годишен юбилей, обявиха организаторите от българска страна ZAPP Entertainment. Първата среща с българската публика ще е на 26 март в зала 1 на НДК в София, а следващата ден по-късно, на 27 март, в комплекс С.И.Л.А. в Пловдив. На сцената най-доброто от \"Бонд\" през годините ще представят Таня Дейвис (първа цигулка), Еос Чатър (втора цигулка), Елспет Хенсън (виола) и Гай-И Уестерхоф (чело). При появата си през 2000 г. \"Бонд\" стават известни с интерпретациите на класическа музика, смесена със съвременна поп и денс музика. Имат милиони продажби, 56 платинени и 15 златни диска в световен мащаб, а музиката им е включена в саундтрака на филми като \"Джони Инглиш\" с Роуън Аткинсън и XXX State Of The Union със Самюъл Джаксън, Уилям Дефо и Айс Кюб. Свирили са на сцената на Наградите на MTV, \"Америка търси талант\", \"Великобритания търси талант\" и много други, както и на редица световни спортни събития. През 2012 участват в закриващата церемония на олимпийските игри в Лондон. Билетите за концертите в България вече се продават в мрежата на \"Ивентим\" и на касите на НДК.", "date": "2019.01.31", "title": "Струнният квартет \"Бонд\" ще има два концерта в България през март"}
{"url": "https://www.dnevnik.bg/biznes/2019/01/31/3383464_interesut_kum_trubi_na_turski_potok_prez_bulgariia_e/", "text": "Третата фаза на пазарния тест по проекта за разширение на газопреносната мрежа приключи успешно. Това обяви министърът на енергетиката Теменужка Петкова по време на заседание на Комисията по енергетика в отговор на въпрос на депутата от ГЕРБ Валентин Николов за \"Турски поток\", съобщи агенция \"Фокус\". Преди седмица втората фаза на пазарния тест бе неуспешна, защото не бе резервиран целият капацитет според изискванията и затова за третата фаза предлаганият капацитет беше намален до нивото на заявките на кандидатите при срок за резервации от 20 г.  Петкова припомня, че 31 януари беше крайният срок, в който трябваше да приключи третата фаза на пазарния тест, свързана с възможността за изпълнение на проект \"Разширение на газопреносната инфраструктура на територията на България от турско-българска граница до българско-сръбска граница\". Сега 100% е резервиран капацитетът, който е обявен както на входа на България от Турция, така и на този от Сърбия. Цитирана от БНТ, Петкова уточни, че капацитетът е резервиран от руската \"Газпром\", швейцарската МОТ и българската \"Булгартрангаз\". Допълни, че се \"гарантира по безспорен начин\" изискването на европейското законодателство за свободен достъп на всички търговци и желаещи до тази инфраструктура. Според нея приходите от пренос на газ по трасето годишно ще са над 360 млн. лв. В съобщение на \"Булгартрансгаз\" се уточнява, че след постигнатия положителeн резултат в икономическия тест държавната компания е взела окончателно инвестиционно решение за осъществяване на проекта за разширение на газопреносната система и ще сключи ангажиращи договори за капацитет с кандидати, подали ангажиращи оферти. Прогнозните инвестиционните разходи на проекта възлизат на 2.767 млрд. лв.", "date": "2019.01.31", "title": "\"Булгартрансгаз\" реши да строи продължението на \"Турски поток\" за 2.7 млрд. лв."}
{"url": "https://www.dnevnik.bg/sviat/2019/01/31/3383426_sreshtu_putin_i_rusiia_e_podaden_sudeben_isk_za_3_mlrd/", "text": "Джери Скинър - адвокат на роднини на жертвите от атентата над Локърби - е подал в Европейския съд за правата на човека иск срещу Русия и лично срещу президента Владимир Путин за изплащане на обезщетение на близки на загиналите в сваления в Източна Украйна през 2014 г. пътнически боинг. Зад иска първоначално са застанали 16 души, но днес са достигнали 291, съобщи ексклузивно Радио \"Ехото на Москва\". В  интервю  за радиостанцията Скинър казва, че размерът на обезщетението надхвърля 330 милиона долара, защото е започнало от името на 33 жертви плюс съдебните разходи, но и че той има намерение да се бори в съда в Страсбург за всеки от загиналите 298 души да бъдат изпратени по 10 млн. долара. Толкова прие да изплати Либия в извънсъдебно споразумение за сваления с бомбена експлозия през 1988 г. самолет на \"Пан американ\". За 270 загинали общата сума достигна 2.7 млрд. долара. Скинър обяснява, че при подобни споразумения има два основни елемента - поверителност и отсъствие на настояване да се признае вина или отговорност. Но самият факт, че Муамар Кадафи прие да изплати такава огромна сума бе изтълкуван, като негласно признаване на вина, допълва Скинър. Той е убеден, че отговорност за трагедията с полет МН17 носи лично Владимир Путин. Без съгласуване с президента няма как такава съвременна зенитна система като \"Бук\" да бъде изпратена извън пределите на Русия, дори целта да е била само прикриване на войски, обяснява адвокатът пред \"Ехото на Москва\". С иска към ЕСПЧ роднините искат руският президент да разбере, че според тях той не само е знаел за случващото се, но и е издал съответното разрешение за изпращането на комплекса \"Бук\" от бойната част в Южна Русия. Москва категорично отрича да има нещо общо с трагедията. Скинър обяснява в интервюто, че поисканото обезщетение смайва медиите, но това е максималният размер, а крайният резултат винаги е сума, която никога не съвпада с първоначалната и зависи от хода на делото. Той споделя, че преди години е предложил на Москва извънсъдебно споразумение чрез руските посолства в САЩ и Австралия, от която има доста загинали. Руската страна е била информирана и за намерението да бъде изпратен иск пред ЕСПЧ, но до днес Скинър не е получил никакъв отговор. ЕСПЧ допуска за разглеждане искове, когато са изчерпани всички възможности и процедури на национално ниво. Но има и важно изключение, което е приложено в този случай - когато такъв процес не отговаря на изискванията за безпристрастност, няма осигурен достъп до доказателствата по делото (Русия отхвърля всички представени до днес факти и твърдения на международната разследваща група - бел.ред.) или ако съдебното разследване може да е опасно за сигурността на някоя от страните. \"Не сме подавали заявление пред московски районен съд, защото не намерихме юрист, който би се съгласил да ни помогне, нито източник на финансиране, защото нямаше увереност, че всичко ще е безопасно и без усложнения.\" Ако спечели делото, а Русия откаже да плати сумата, Скинър разчита да получи обезщетението чрез блокиране и конфискуване на руско имущество в Европа. В петък ЕСПЧ задължи Москва да изплати общо 10 млн. евро за масовото депортиране през 2006 г. на не по-малко от 1500 граждани на Грузия. Всеки депортиран трябва да бъде възмезден с 2000 евро, а който е бил арестуван - с 10-15 хил. евро. Грузинският иск бе за 70 млн. евро.", "date": "2019.01.31", "title": "Срещу Путин и Русия е подаден съдебен иск за $3 млрд. за сваления боинг"}
{"url": "https://www.dnevnik.bg/sport/2019/01/31/3383511_bulgarskiiat_futbol_i_transferite_prez_2018_g_poveche/", "text": "Българските футболни клубове са дали двойно повече пари в повече сделки за привличане на футболисти от чужбина. Това показва  годишният доклад на ФИФА, основан на данните от електронната система за международните трансфери (TMS) . В световен план се забелязва ръст на общия брой сделки, както и общата им стойност. Футболните клубове са похарчили 7.03 млрд. долара за трансфери през 2018 г. показва анализът. В България общо 27 клуба са осъществили международни трансфери, което е с 3.8% повече спрямо предната година. Те са привлекли нови играчи от чужбина в 144 сделки. Забележителен е скокът в разходите за тези трансфери. Българските клубове са платили общо 8.2 млн. долара, което е ръст от 203% спрямо 2017 г. Съществен принос за високата сума има \"Лудогорец\". Преди година  шампионите взеха Я куб Шверчок от \"Заглембе\" (Любин) в сделка, оценявана на около 1 млн. долара . В същото време има спад в броя и стойността на изходящите международни трансфери. Българските клубове са направили 104 трансфера (-15.4%). Общите приходи са 15.6 млн. долара. Това поставя България на 40-о място по този показател в света. В основата са два големи трансфера - на Фернандо Каранга и на Върджил Мисиджан. Миналото лято  Каранга отиде от ЦСКА в китайския \"Хенан Дзиение\" , а според transfermarkt.de сделката е била за 4 млн. долара. Авторитетният сайт сочи, че \"Нюрнберг\" е купил Мисиджан от \"Лудогорец\" за 3 млн. евро.", "date": "2019.01.31", "title": "Българският футбол и трансферите през 2018 г.: повече разходи в повече сделки"}
{"url": "https://www.dnevnik.bg/gradska_sreda/2019/01/31/3383536_bez_debat_obshtinskite_suvetnici_napraviha_poredna/", "text": "Без дебат и никакви изказвания днес столичните общински съветници размениха терен от 6 декара в район \"Възраждане\" на \"Софийски имоти\" срещу имот от 2 декара в \"Лозенец\" на частното дружество \"БЛД 44\". В гласуването участваха 43-ма съветници, като двама бяха \"против\", а един се въздържа. Имотът в \"Лозенец\" е в непосредствена близост до 139 училище \"Захарий Круша\". През миналата година фирмата искаше да  да построи жилищна сграда  в него, но намерението им беше блокирано от протести на живеещи в района и родители. По тази причина кметът на района Любомир Дреков и общинският съветник Борислав Борисов (ГЕРБ) внесоха предложението за замяна, което беше прието. Освен имота общинското дружество ще получи и 2.7 млн. лева от \"БЛД 44\" като доплащане, защото теренът във \"Възраждане\" е по-скъп. Той е бе оценен на 12.8 млн. лева, докато теренът до 139-о училище струва 10 млн. лева. Фирмата \"БЛД 44\" е част от строително-инвестиционната група BLD към холдинга AG Capital. Сред акционерите в BLD е Христо Илиев - брат на съпругата на областния управител на София Николай Пехливанов. В правомощията на Пехливанов е да спира решения на общинския съвет. \"БЛД 44\" купува имота от \"Юробанк България\" през 2016 г., като още през 1997 г. тогавашният главен архитект на София Стоян Янев го отрежда за обществена сграда - \"Дом на книгата\". Когато инвестиционната компания купува терена, цената му е 3.76 млн. лева без ДДС.", "date": "2019.01.31", "title": "Без дебат общинските съветници направиха поредна замяна на имоти в София"}
{"url": "https://www.dnevnik.bg/v_pamet/2019/01/31/3383552_aktyorut_dik_milur_pochina_na_90_godini/", "text": "Американският актьор Дик Милър почина на 90 години, съобщи Би Би Си. Кариерата му на екрана обхваща над шест десетилетия, през които се снима с малки роли в над 100 филмови заглавия, сред които \"Терминатор\", \"Гремлините\", \"Вътрешен космос\" и \"Зоната на здрача: Филмът\". Първата му роля е в уестърна на Роджър Корман от 1955 г. Apache Woman. След това актьорът се снима и в \"Пираня\", \"Мъжът с рентгеновите очи\", \"Дивите ангели\", както и в малки роли в сериали като \"Такси\" и \"Стар Трек\". Роден е в Бронкс в Ню Йорк на 25 декември 1928 г.. Служи в американската армия, след което посещава градски колеж на Ню Йорк и Колумбийския унивеситет. Преди да се превърне в актьор, се пробва като писател и заедно с режисьора и продуцент Корман правят заедно над 20 филма. Снимал се е в над 175 филма и има над 2000 появи на малкия екран. Макар през цялата си кариера никога да не се превръща в голяма холивудска звезда, доста знаменитости от света на киното отдават почит на актьора в социалните медии. Сред тях са актьорът от \"Междузвездни войни\" Марк Хамил и режисьорът Джо Карпентър.", "date": "2019.01.31", "title": "Актьорът Дик Милър почина на 90 години"}
{"url": "https://www.dnevnik.bg/evropa/evropeiski_parlament/2019/01/31/3383549_kljuchovi_evrodeputati_shte_triabva_da_obiaviavat/", "text": "Европейският парламент одобри промените във вътрешните си правила, като целта е дейността му да стане по-ефективна и прозрачна, предаде пресслужбата на институцията. Ключовите промени в Правилника за дейност на Европейския парламент, които бяха приети днес, са свързани с правилата за поведение на членовете (включващи разпоредби за прозрачност и мерки за предотвратяване на тормоза), парламентарните въпроси към Съвета на министрите и Европейската комисия. Измененият правилник беше одобрен с 496 гласа \"за\", срещу 114 гласа \"против\" и 33 \"въздържал се\". Повече прозрачност  Ключовите участници в законодателния процес ще бъдат задължени да публикуват онлайн всички записани  срещи с представители на интереси , които попадат в обхвата   на Регистъра за прозрачност . Става въпрос за евродепутатите, които ръководят законодателството в парламента, известни като докладчици, докладчиците в сянка и председателите на комисии. Освен това другите евродепутати са насърчавани да публикуват онлайн всякакви срещи, в които участват с представители на интереси. Уебсайтът на европарламента ще трябва да бъде адаптиран технически, така че да позволява на членовете да публикуват информация за това как използват надбавката за общи разходи. Правила за поведение  Новите правила гласят, че членовете трябва да се въздържат от \"неуместно поведение\" (например показването на плакати по време на пленарни заседания), от \"обиден език\" (например клевета, \"език на омраза\" или подклаждане на дискриминация) и от психологически и сексуален тормоз. Кодексът за поведение на парламента ще бъде анексиран към Правилника за дейност и евродепутатите трябва да се ангажират да го спазват в писмена декларация. Отказът да се подпише такава декларация може да доведе до забрана евродепутатът да поема висша длъжност, да бъде назначен като докладчик или да представя парламента по време на тристранни срещи или в официална делегация. Сериозно нарушение на тези правила може да доведе до санкции. Европейски политически партии и фондации  Според договорите \"политическите партии на европейско равнище допринасят за формирането на европейско политическо съзнание и изразяването на волята на гражданите на ЕС\". Дадена организация трябва да спазва   специфични условия , за да бъде квалифицирана като европейска политическа партия или европейска фондация. Според новите правила група от минимум 50 граждани може да поиска от Европейския парламент да отправи питане към компетентния орган дали дадена европейска партия или фондация изпълнява тези условия. Реформата включва и мерки за парламентарните въпроси и по-точно запитванията към Съвета и Европейската комисия, консултациите на комисиите за поверителна информация, правилата за постоянните комисии, гласуването по изменения и правилата за парламентарните интергрупи. Одобрените изменения ще влязат в сила в първия ден на следващата сесия след тяхното приемане, т.е. на 11 февруари 2019 г., с изключение на някои разпоредби, свързани с правилата за поведение на евродепутатите, постоянните комисии и служителите на комисиите, които ще влязат в сила при откриването на следващия парламентарен мандат на 2 юли 2019 г.", "date": "2019.01.31", "title": "Ключови евродепутати ще трябва да обявяват срещите си с лобисти"}
{"url": "https://www.dnevnik.bg/bulgaria/2019/01/31/3383580_iambol_i_kurdjali_otmeniat_gripnata_epidemiia/", "text": "От утре районната здравна инспекция в Ямбол, а на следващия ден - и в Кърджали, отменят грипната епидемия и противоепидемичните мерки на територията на двете области, съобщи Министерството на здравеопазването. Учебните занятия във всички училища в областта се възобновяват на 4 февруари, понеделник. Във връзка със задържането на епидемичното ниво и високия интензитет на заболяемостта от остри респираторни заболявания и грип здравната инспекция във Варна взе решение да удължи противоепидемични мерки до понеделник включително.", "date": "2019.01.31", "title": "Ямбол и Кърджали отменят грипната епидемия"}
{"url": "https://www.dnevnik.bg/sport/2019/01/31/3383548_turskiiat_erzurum_predstavi_gabriel_obertan/", "text": "Турският футболен клуб \"Ерзурум\" обяви привличането на Габриел Обертан. Новакът в Суперлигата постигна договорка с \"Левски\" за трансфера на 29-годишния халф. Сумата и параметрите по договора остават неясни, като според авторитетния transfermarkt.de  \"Левски\"  ще получи 1 млн. евро от сделката.  Трансферът идват в добър момент за сините, които имат нужда от средства, за да избегнат наказание от УЕФА. Клубът има срок до края на февруари да погаси задължения от малко над 1 милион евро, за да не бъде  изваден от евротурнирите . В сряда треньорът на \"Левски\" Георги Дерменджиев заяви, че трансферът на Обертан е по желание на футболиста. \"Това си е лично негово мнение и на мениджъра му. Той е бил основен футболист в \"Левски\"), има мачове, които е изиграл добре. Вървим напред и ще опитаме да компенсираме\". Обертан дойде в \"Левски\" през 2017 г. като свободен агент. За сините французинът изигра 59 мача във всички турнири, в които вкара пет гола и се отчете с 17 асистенции. В края на октомври Обертан поднови договора си с \"Левски\" до 2021 г. През този сезон френският халф носеше капитанската лента, след като тя беше отнета от Божидар Митрев.", "date": "2019.01.31", "title": "Турският \"Ерзурум\" представи Габриел Обертан"}
{"url": "https://www.dnevnik.bg/bulgaria/2019/01/31/3383572_zadurjan_e_predsedateliat_na_telk_-_lovech_s_obvinenie/", "text": "Председателят на Трудово-експертната-лекарска комисия (ТЕЛК) - Ловеч, Донка Минкова е задържана за 72 часа като обвиняема за подкуп, съобщи БТА. Задържан е и един от посредниците в даването на суми към служители на ТЕЛК, съобщи окръжният прокурор на Ловеч Валентин Вълков на съвместен брифинг с директора на Главна дирекция \"Борба с организираната престъпност\" (ГДБОП) Ивайло Спиридонов. Предстои да им бъде поискана постоянна мярка \"задържане под стража\". Преди година в окръжната прокуратура е образовано досъдебно производство за подкуп. Вчера са иззети документи, компютри, телефони и пари от 17 адреса в Ловешка област, а у задържания посредник са били намерени 13 хиляди лева. Той ще бъде обвинен в няколко престъпления, заяви Вълков. Той добави, че в момента биват разпитвани множество свидетели, част от които са от ромски произход, които в последните две години са получавали неправомерно решения от ТЕЛК - Ловеч, със завишен процент на инвалидност. По думите на окръжния прокурор десетки граждани са се ползвали от такива решения на ТЕЛК. Валентин Вълков добави, че в схемата е замесена цялата комисия на ТЕЛК - Ловеч, която е съставена от четирима лекари, както и още един-двама лекари. Преди седмица  а нализ на прокуратурата и МВР на дейността на ТЕЛК  е показал \"ужасяващи практики\", съобщиха главният секретар на МВР Ивайло Иванов и зам. главният прокурор Иван Гешев. Установено е, че в някои региони делът на инвалидните пенсии е необичайно голям. Най-големият процент е в Силистра – 28.6% от всички пенсии в областта, в Разград – над 18%, в Перник - 16.97%. Предстоят проверки и в останалите области. \"Градска легенда е, че половината пари от 1.6 млрд. лв. за инвалидни пенсии отиват при здрави хора.Това е сериозно обвинение към много системи в държавата и не мисля да сме толкова пробити. Отдавна се знае къде са пропуските в системата и е нужно да се провери кой издава документацията\",  заяви директорът на Агенцията за хората с увреждания Минчо Коралски  по повод анализа на МВР и прокуратурата.", "date": "2019.01.31", "title": "Задържан е председателят на ТЕЛК - Ловеч, с обвинение за подкуп"}
{"url": "https://www.dnevnik.bg/sviat/2019/01/31/3383597_potrebitelite_na_feisbuk_se_uvelichavat_vupreki/", "text": "Потребителите на \"Фейсбук\" се увеличават, въпреки множеството скандали, връхлетяли компанията в последните години. Броят на хората, влезли в акаунта си поне веднъж месечно, е скочил с 9% през 2018 г. и е достигнал 2.32 млрд. души, съобщава Би Би Си. В същото време финансовите резултати също са по-добри от очакванията на \"Уолстрийт\" - за периода октомври-декември компанията е спечелила 6.9 млрд. долара или 2.38 долара за акция. Това е с 61 процента повече в сравнение със същия период на предходната година, когато приходите бяха 4.3 млрд. долара или 1.44 долара за акция. Анализатори, анкетирани от компанията \"Факт сет\", очакваха 2.18 долара за акция. Годишната печалба се е увеличила с 30 процента и възлиза на общо 16.9 млрд. долара при очаквани 16.4 млрд. долара. В резултат само за часове акциите на \"Фейсбук\"поскъпнаха с близо 7 процента. Социалната мрежа е тормозена от скандали за защитата на личната информация и заплаха да й бъдат наложени регулации. Това обаче не й пречи да увеличава приходите и потребителите си. Сега социалната мрежа има 2,32 млрд. потребители месечно, което е с 9 процента повече на годишна база и което също надминава очакванията на анализаторите./ БТА", "date": "2019.01.31", "title": "Потребителите на \"Фейсбук\" се увеличават въпреки скандалите"}
{"url": "https://www.dnevnik.bg/zdrave/2019/01/31/3383601_sofiiskiiat_universitet_se_razkoleba_dali_iska_bolnica/", "text": "Софийският университет \"Св. Климент Охридски\" вече не е сигурен дали би приел да управлява болница \"Лозенец\" и е по-скоро притеснен от възможността и от финансовите параметри, залагани от държавата около това преобразуване. Това се разбра на днешното заседание на парламентарната здравна комисия, на която с промени в Закона за лечебните заведения беше одобрена на второ четене възможността \"Лозенец\" да излезе от управлението на Министерския съвет и да стане сто процента държавно дружество с принципал Министерството на здравеопазването. С вкарани между първо и второ четене изменения, които бяха правени в съкратен срок от три дни, пък се записват в закона множество правила, при които ще могат университетски болници – държавна собственост, да бъдат давани за управление на университетите. Въвеждат се и редица отговорности на висшите училища, които управляват болници. Промените, одобрени днес, предвиждат още, че с активи на държавните болници над 10 000 лв. и отдаване под наем ще трябва да стават със санкцията на министъра на здравеопазването. Първоначалната идея за болница \"Лозенец\" беше тя да спре да е специализираното лечебно заведение на властта и да стане първата многопрофилна болница за комплексно лечение на деца. Тогава от Софийския университет  възразиха остро  и заявиха, че това ще попречи на студентите им да се обучават в болницата, както и ще отнеме акредитацията на Медицинския факултет на университета. Заради критиките премиерът Бойко Борисов  отмени стъпката, но поиска \"Лозенец\" да не е към Министерския съвет . Беше обявено, че тя няма да бъде преструктурирана в детска, а ще стане търговско дружество, което ще бъде дадено за управление на университета. Освен това Борисов обяви, че правителството ще погаси дълговете на болница \"Лозенец\" с 23 млн. лева. Преди това здравният министър Кирил Ананиев съобщи, че задълженията на  болницата са над 30 млн. лв.  и ще има проверка на държавната финансова инспекция. А ако скоро \"Лозенец\" не бъде трансформирана, \"може да е късно\". По време на дискусиите около съдбата на болницата от Софийския университет неколкократно изразиха готовност и желание да управляват \"Лозенец\". Днес обаче ректорът на университета Анастас Герджиков заяви, че тези заявки са били направени заради опасността да бъде преобразувана в педиатрия\". Сега обаче имали редица безпокойства. Герджиков посочи, че гласуваните от здравната комисия текстове изискват неща, които сякаш \"целят сплашване на висшите училища, които биха желали да управляват университетска болница\". Сред тях той отбеляза изискването да се дадат гаранции за добро управление, които нямало как да бъдат ясно дефинирани, а също и финансови ангажименти на университетите към болниците. Има и точка, която изисква в случай че финансовото състояние на болницата не е добро, каза още Герджиков. И попита защо това се извежда в закон. \"Струва ни се, че тези текстове се въвеждат специално за Софийския университет, те не са били нужни нито във Варна, когато е предоставена болница за управление на медицинския университет, нито при министерствата, които управляват болници\", каза още ректорът на университета. На въпрос при така поставените условия дали университетът би могъл и би искал да управлява \"Лозенец\" Герджиков каза, че не би могъл да каже това, преди да види договора за управление, към който в момента има много притеснения. Ректорът на университета коментира, че е приблизително наясно с актуалното финансово състояние на болницата, която има задължения от няколко десетки милиони левове. По-малко от 10 млн. лв. са текущи задължения от последните две години, когато държавната субсидия е намаляла. Герджиков каза, че не може да отговори защо държавата е намалила финансирането. Над 30 млн. лв. пък били натрупани от това, че многогодишна инвестиционна програма на болницата през последните две години, въпреки че дотогава е била подкрепяна от Министерския съвет. Става дума най-вече за инвестиционен дълг за дооборудване на болницата, уточни ректорът на университета. И посочи, че в бъдеще подобни разходи не са планирани. Според Анастас Герджиков болница \"Лозенец\" би могла да се самоиздържа при определени условия. Основните два източника на финансиране са държавна субсидия и приходи от дейност, финансирани от здравната каса. Сега, когато вече няма да има финансиране от бюджета, очевидно трябва да се осигурят повече приходи от дейност, допълни той. И посочи, че \"Лозенец\" има достатъчно дейност, която, ако бъде финансирана от здравната каса и ще може да се издържа. Остава да разберем дали здравната каса ще повиши лимита до съответните изпълнени дейности, добави Герджиков. На въпрос какво би се случило, ако касата не склони да увеличи средствата, ректорът на университета прогнозира, че може да се стигне и до фалит и поне частична приватизация на болницата. \"Одобреният днес законопроект начертава ясна пътна карта в случая - ако болницата не върви добре, първо ректорът ще е виновен за това, че е подписал договора. След това След това може Министерският съвет по предложение на министъра на здравеопазването да продаде обособени части от болницата. И накрая ни се казва, че това става по закона за приватизацията\", заяви той. Надявам се тази пътна карта да не се осъществи, допълни Анастас Герджиков.", "date": "2019.01.31", "title": "Софийският университет се разколеба дали иска болница \"Лозенец\""}
{"url": "https://www.dnevnik.bg/politika/2019/01/31/3383606_sveshtenicite_da_poluchavat_zaplati_na_uchiteli/", "text": "Свещенослужителите ще получават заплати колкото учителите, а парите за това ще бъдат давани от държавата. Това е заложено в проект за изменения на Закона за вероизповеданията, който е внесен от лидерите на парламентарните групи на ГЕРБ Цветан Цветанов и ДПС Мустафа Карадайъ. Последните големи промени в същия закон бяха направени в последния работен ден на парламента за миналата година. От 1 януари тази година минимална заплата за учителите е 920 лв. Тъй като промените в закона, които въвеждат държавна субсидия за вероизповеданията, бяха приети след приемането на бюджета за 2019 г., според проекта на Цветанов и Карадайъ субсидията за тази година ще се плати от бюджета на Министерския съвет. Освен това двамата предлагат амнистия за неплатени публични задължения на вероизповеданията до края на миналата година. Субсидия ще получават и задграничните епархии на Българската православна църква и българските православни общности в чужбина. В проекта се въвежда изискване разходването на субсидиите \"за целите извън текущите разходи\" да се прави след заплащане на заплатите на свещеници и служители. Интересна промяна има и в заложената възможност дирекция \"Вероизповедания\" на Министерския съвет да може да изисква предоставянето на информация за доказване на разходи, което беше въведено преди малко повече от месец. Цветанов и Карадайъ предлагат от закона да отпадне, че в справките подавани от вероизповеданията трябва да има \"първични счетоводни документи\". Според  вече приетия закон  парите, давани от държавата за вероизповеданията, ще се определят на база религиозно самоопределилите се при последното преброяване на населението. Субсидията ще бъде по 10 лв. за всеки изповядващ съответната религия, ако са над 1% от населението. За вероизповедание, на което е определена субсидия в по-малък размер от размера, който се полага съгласно определения критерий (не по-малко от 10 лв. на глас), държавната субсидия не може да бъде по-малка от 15 млн. лв. От ГЕРБ и ДПС обясниха, че сумата от 15 млн. е заложена като минимум, в случай че няма достатъчно пари в държавния бюджет. Този член беше една от причините депутатите от \"Обединени патриоти\" да реагират бурно и дори да напуснат пленарната зала миналия месец. Юлиан Ангелов (ВМРО) на висок глас се възмути, че по този начин мюфтийството ще вземе 6 млн. (заради 600 хил. мюсюлмани), а православната църква едва 15 млн. при 4 млн. миряни. В коалиционният партньор на ГЕРБ - \"Обединени патриоти\", не бяха запознати с новия проект за изменения.", "date": "2019.01.31", "title": "Свещениците да получават заплати на учители, предлагат Цветанов и Карадайъ"}
{"url": "https://www.dnevnik.bg/skorost/2019/01/31/3383618_iasni_sa_cenovite_oferti_za_izrabotvaneto_na_proekt_za/", "text": "Шест компании и обединения са подали ценови оферти за прединвестиционно проучване за трасе по направлението Монтана – София с тунел под Петрохан, съобщиха от Агенция \"Пътна инфраструктура\". Бъдещият изпълнител ще трябва да посочи минимум три варианта за развитие на ново пътно трасе. Въз основа на извършеното проучване ще бъде определен пътният габарит на направлението. Ще бъдат проучени необходимите капиталовложения за реализацията на проекта, както и разходите за поддържане и годишна издръжка на пътя и пътните съоръжения след тяхното реализиране. След приключване на прединвестиционното проучване следва процедура за оценка на въздействието върху околната среда (ОВОС), въз основа на която ще бъде взето решение за одобрение на вариант за бъдещото трасе. След влизането в сила на решението по ОВОС ще се пристъпи към изработването и на идеен проект по одобреното трасе. Индикативната стойност на обществената поръчка е 500 000 лв. без ДДС, а срокът за изпълнение е 180 дни. Най-евтина е офертата е на \"ВИЯ ПЛАН\" ЕООД – 240 000 лв. без ДДС. Следват Обединение \"Петрохан 2019\", в което са \"Трансконсулт-22\" ООД и Университет по архитектура, строителство и геодезия - център за научни изследвания и проектиране (275 хил. лв. без ДДС), ДЗЗД \"Петрохан Проект\", в което участват \"Рутекс ООД,\"Метропроект Прага\" АД и \"Геоконструкт\" ООД (288 200 лв. без ДДС), \"Пътпроект – 2000\" ООД (365 хил. лв. без ДДС), \"Илия Бурда\" ЕООД (375 хил. лв. без ДДС) и \"Пътпроект\" ЕООД (443 820 лв. без ДДС).", "date": "2019.01.31", "title": "Ясни са ценовите оферти за изработването на проект за тунел под Петрохан"}
{"url": "https://www.dnevnik.bg/sviat/2019/01/31/3383508_pomosht_ot_sasht_izolaciia_za_maduro_-_planut_na/", "text": "Още непознат на венецуелците в началото на януари, 35-годишният председател на парламента Хуан Гуайдо се самопровъзгласи за президент на мястото на Николас Мадуро и набира все по-голяма международна подкрепа. Каква е неговата стратегия? Гуайдо се прочу с решението си да се обяви на 23 януари за временно изпълняващ длъжността президент, което според него е логическо следствие от факта, че опозицията, както и редица държави не признават втория мандат на Николас Мадуро, започнал на 10 януари. Ето четири ключови точки от неговата стратегия: Помощ от Вашингтон Съединените щати бяха първата страна, която призна Хуан Гуайдо за президент, придавайки му тежест, твърдят експертите. Според политолога Хесус Кастийо-Мойеда определящо е \"отношението на американското правителство и неговите съюзници\". То даде възможност венецуелският въпрос да бъде обсъден на заседание на Съвета за сигурност на ООН. Вашингтон действа и във финансов план, налагайки санкции на петролната компания \"Петролеос де Венесуела\" (PDVSA), която е източник на 96 процента от приходите на Венецуела - САЩ замразиха нейните активи в чужбина и й забраниха да търгува под каквато и да било форма с американски компании. \"Съединените щати прилагат теорията си за тотален срив като механизъм, с който да провокират дестабилизацията на Мадуро. Ако успеят, това ще срине чавизма, но ако се провалят както в Куба, Сирия или Иран, най-засегнат ще бъде народът\", подчертава икономистът Луис Висенте Леон. Бившата петролна сила вече е изцяло в икономически крах - Венецуела и \"Петролеос де Венесуела\" са в неплатежоспособност, а производството на суров петрол е на най-ниското си равнище от 30 години - 1.3 милиона барела на ден. Съединените щати предоставиха на Хуан Гуайдо контрола върху банковите сметки на Венецуела на американска територия, което според анализатора Луис Саламанка е \"решаващ етап\", тъй като отсега нататък опозицията ще получава парите от продавания на Вашингтон венецуелски петрол. Икономическото задушаване цели да засили недоволството на населението, което се сблъсква с голям недостиг на храни и лекарства, а също и с хиперинфлация (която според Международния валутен фонд ще достигне тази година 10 милиона процента). Международна изолация Този процес се разигра в две действия. Първоначално Съединените щати, Европейският съюз и Групата от Лима (Канада и 13 държави от Латинска Америка) отхвърлиха резултата от президентските избори през май миналата година, които бяха бойкотирани от опозицията поради опасения от измами. Според анализатора Феликс Сеихас \"координацията на международните сили\" е била жизненоважна. \"Международната подкрепа за Гуайдо деморализира правителството и то губи контрол\", добавя Кастийо-Мойеда. Във второто действие Вашингтон, Групата от Лима (с изключение на Мексико) и ЕС не признаха втория мандат на Мадуро. Най-накрая, третата част бе признаването на Гуайдо за президент от САЩ и няколко страни от Латинска Америка и ултиматумът на шест европейски държави (Испания, Франция, Германия, Великобритания, Холандия и Португалия), които дадоха срок на Мадуро да свика избори до неделя, като в противен случай ще признаят Гуайдо. \"Международна подкрепа от такъв мащаб за политик е безпрецедентна. Това е основополагащо за стратегията на Гуайдо да изолира Мадуро\", подчертава Луис Саламанка. Ново лице Това е голямото му преимущество - този депутат от Партията на волята (ръководена от Леополдо Лопес, осъден на домашен арест) е ново лице, което стана председател на парламента на 5 януари. \"Лицето му изразява идеята за обновление и това поражда доверие\", коментира анализаторът Феликс Сеихас. Според Хесус Кастийо-Мойеда \"самопровъзгласяването му възобнови надеждата на част от населението, която бе обезкуражена и отчаяна\". Едно \"сантиментално\", но решително въздействие след разочарованието и страха, останали след четирите месеца демонстрации през 2017 г., при които загинаха 125 души. Според мозъчния тръст \"Евразия\" международното признаване на Гуайдо му е придало тежестта на \"основното лице на опозицията и е вдъхнало сили на противниците на Мадуро\", които показаха, че още могат да се мобилизират масово по улиците. Единство на опозицията Опозицията дълго време страдаше от разделенията между умерените и радикалните: Хуан Гуайдо извърши подвига да обедини двете течения. \"Една по-обединена опозиция, със силна международна подкрепа, представлява значима променлива, която еволюира през последните седмици\", подчертават от \"Евразия\". \"За първи път от парламентарните избори през 2015 г. наблюдаваме една сплотена политическа опозиция, която е единна и има стратегия, отиваща отвъд вътрешните разделения\", изразява задоволство Кастийо-Мойеда. /БТА", "date": "2019.01.31", "title": "Помощ от САЩ, изолация за Мадуро - планът на Гуайдо за Венецуела"}
{"url": "https://www.dnevnik.bg/sviat/2019/01/31/3383700_es_suzdava_krizisna_grupa_za_venecuela_guaido_obvini/", "text": "Европейският съюз ще поведе международна контактна група за Венецуела заедно с южноамерикански държави, съобщи върховният представител на съюза във външната политика Федерика Могерини, цитирана от \"Ройтерс\". Групата, която ще включва Великобритания, Франция, Германия, Боливия, Еквадор \"и други\", ще се разпусне, ако след 90 дни няма напредък в кризата, която започна след началото на втория мандат на Мадуро, обясни Могерини. \"Допълнителни санкции могат да се обсъдят от министрите,\" каза Могерини след среща на първите дипломати от ЕС в Брюксел, предава агенцията. Прави впечатление участието на Боливия, чието правителство подкрепя президента Николас Мадуро и не признава обявилия се за държавен глава председател на парламента Хуан Гуайдо. Могерини повтори, че в ЕС има \"пълно единство\" за нуждата от свободни и демократични избори във Венецуела възможно най-скоро. По думите ѝ блокът е готов да увеличи хуманитарните помощи за Венецуела и всички съседни страни. По-рано днес друга институция в ЕС, Европарламентът,  призна Гуайдо за временен президент  на страната. Междувременно самият Гуайдо, насрочил за събота \"световен митинг\" с призив ЕС и други държави да признаят временното му правителство, съобщи в \"Туитър\", че специални полицейски части са влезли в дома му и са търсили съпругата му. Гуайдо съобщи още, че се прибира в дома си и поиска от дипломати от различни държави да го придружат. \"Ще ви държа отговорни за сплашване на бебето ми, което е само на 20 месеца,\" каза той в края на публично събитие. \"В този момент държа отговорен и гражданина Николас Мадуро,\" добави той в \"Туитър\".", "date": "2019.01.31", "title": "ЕС създава кризисна група за Венецуела, Гуайдо обвини полицията, че е влязла в дома му"}
{"url": "https://www.dnevnik.bg/bulgaria/2019/01/31/3383703_staiko_staikov_shte_ostane_pod_domashen_arest/", "text": "Специализираният съд наложи мярка \"домашен арест\" на Стайко Стайков, съобщи БТА. Причината за решението на съда е \"да се запази неговият живот и здраве\". Синът на бизнесмена Миню Стайков е обвинен за участие в престъпна група заедно с баща си, занимаваща се с пране на пари, а от днес - и  за данъчни престъпления. Издирваният чрез Интерпол Стайко Стайков се появи в \"Пирогов\" на 28 януари и потърси помощ с обяснението, че е бил отвлечен и пребит. Същия ден той внесе чрез адвокат в специализираната прокуратура писмена молба, с която обяви, че едва сега е научил, че е издирван, едва същия ден и е готов да съдейства на разследването. На следващия ден той беше преместен в МВР болницата. Днешното заседание премина при закрити врата по настояване на защитниците, защото в хода му са коментирани факти за неговото здравословно състояние. ", "date": "2019.01.31", "title": "Стайко Стайков ще остане под домашен арест"}
{"url": "https://www.dnevnik.bg/sport/2019/01/31/3383425_video_skok_ot_nebesata_i_prikljuchenie_na_dve_kolela_v/", "text": "Крис Кайл е от онези хора, които живеят за екстремните преживявания. В последния си проект 28-годишният шотландец се спусна от хеликоптер върху известната сграда Бурж ал Араб, след което показа трикове на две колела по улиците и забележителностите на Дубай. Идеята за предизвикателството идва спонтанно при посещение за състезание в града. \"Отидохме до Бурж ал Араб и ме питаха дали искам да направя нещо. На шега казах: \"Да, бих искал да скоча от хеликоптер\", като не очаквах да е възможно. Месец по-късно ми пратиха имейл, че ще осигурят хеликоптер и си помислих: \"Господи, в каква беля се вкарах\", каза Кайл пред сайта на \"Ред бул\". Той допълни, че най-трудната част от изпитанието е бил скокът от хеликоптера и психическата нагласа. Кайл има страх от височини, като в деня на опита е трябвало да бъде осигурен друг летателен апарат заради техническа повреда. \"Трябваше да програмирам цялото си тяло. Удивително е на какво е способно човешкото тяло, защото имам страх от височини. Преди да скоча от хеликоптера, си повтарях: \"Ще го направя. Без значение какво усещам, определено ще го направя\". \"Беше стресиращо, но обичам да се поставям в ситуации с високо напрежение. Голям риск - голяма награда. Просто искам да продължа да правя големи проекти като този\", каза още Кайл.", "date": "2019.01.31", "title": "Видео: Скок от небесата и приключение на две колела в Дубай"}
{"url": "https://www.dnevnik.bg/sviat/2019/01/31/3383678_bitkata_na_maduro_i_guaido_oburkva_oon_mvf_i/", "text": "Самообявилият се за президент на Венецуела на 23 януари Хуан Гуайдо писа на генералния секретар на ООН Антонио Гутериш дни след решението си с молба за помощ заради хуманитарната криза. В Общото събрание на организацията обаче представителят на Венецуела е правителството на държавния глава Николас Мадуро, започнал втория си мандат на 10 януари. Трудността за Гутериш да започне каквато и да било хуманитарна програма за Венецуела без одобрението на Мадуро или съвета за сигурност подчерта сложността на друг въпрос - кой представлява Венецуела в труден за нея момент, разказва \"Ройтерс\". В писмо от Гутериш до Гуайдо, видяно от агенцията, се казва, че ООН са готови да помогнат, но имат нужда от \"съгласието и съдействието на правителството\" на Венецуела. Генералният секретар обяснява, че уважава \"решенията на междуправителствените организации, особено Общото събрание и Съвета за сигурност\". Случаят показва, че международните организации, насред спора за признаването на Мадуро или Гуайдо, имат малко полезни ходове. (Кой държави са обявили избора си до момента,  четете тук ). Въпросът е на дневен ред и за Международния валутен фонд (МВФ) и Световната банка, чиито централи са във Вашингтон и които, ако признаят Гуайдо, може да помогнат на правителството му да получи достъп до търсените от него спешни заеми. Кабинетът на Мадуро отрича в страната да има хуманитарна криза и обвинява икономическите санкции за ситуацията, в която глад, инфлация, безработица и недостиг на лекарства принуждават хиляди да напускат страната всеки ден (повече за състоянието на венецуелската икономика  четете тук ). Прецедент Най-лесният начин да бъде лишен кабинетът на Мадуро от мястото на Венецуела в ООН е да се изпрати проекторезолюция до Общото събрание на ООН, но според дипломати подобно решение в момента не би имало мнозинство. Според държавния секретар на САЩ Майк Помпео ще дойде и момент за подобна резолюция и то не само от американска страна, \"а и от други държави, които също са дълбоко загрижени за венецуелците.\" Разделението в Съвета за сигурност на ООН заради кризата бе видимо на последната среща, а възможността за напрежение заради мястото на Венецуела в организацията бе отхвърлена - посланикът на Русия в ООН Василий Небензя каза, че няма нужда дори да се оспорва правото на легитимно правителство. Същевременно промяна като обсъжданата за Венецуела не е без прецедент. През септември 2011 г. Общото събрание на ООН одобри молба от Либия да бъдат акредитирани представители на временното правителство на страната като единствени пратеници на Триполи и така бе признат Националният преходен съвет, след като той бе обявен за легитимен от САЩ, Китай, Русия и европейски държави. Неофициален вот Гуайдо вече назначи пратеници във Вашингтон и Организацията на американските държави. Ако реши да назначи пратеник и в ООН, молбата ще трябва да бъде изпратена на Гутериш и да бъде обсъдена от деветчленна комисия, включваща представители на САЩ, Русия и Китай. Според представители на МВФ и Световната банка e възможно институциите да подложат на проверка подкрепата за Гуайдо чрез неофициално гласуване сред страните членки, а САЩ е най-влиятелната страна и в двете организации. Първата финансова институция, която ще може да постави въпроса пред борда си, е най-големият кредитор в Латинска Америка, Междуамериканската банка за развитие (IADB). Някои нейни представители смятат, че това може да се случи още другата седмица, но други предупреждават, че членовете са разделени и няма консенсус как да се действа, обяснява \"Ройтерс\". Същевременно признаването на Гуайдо няма автоматично да му даде достъп до финансиране. Венецуела все още трябва да плати 212 млн. долара на IADB, а МВФ миналата година я обвини, че вече не предоставя данни за икономиката си. Според Джеймс Баутън, бивш историк на МВФ,а понастоящем представител на неправителствената организация Център за иновации в международното управление, \"не е очевидно какво ще направи ООН, а още по-малко МВФ\". Решението за признаване на ново правителство трябва да дойде от страна членка, а в този случай вероятно ще е САЩ, казва той. Когато това се случи, правилата на МВФ свеждат въпроса единствено до получаване на просто мнозинство при гласуване в борда.", "date": "2019.01.31", "title": "Битката на Мадуро и Гуайдо обърква ООН, МВФ и Световната банка"}
{"url": "https://www.dnevnik.bg/photos/2019/01/31/3383259_fotogaleriia_svetovnite_snimki_na_denia_-_31_ianuari/", "text": "Автомобилът на румънският комунистически лидер Николае Чеушеску търси купувач. Моделът на ARO ( съкратено от Auto Romania) от 1977 г. беше предложен на аукцион, но не предизвика интерес. Колата с плюшени седалки е създадена специално за ловните разходки на румънския комунистически лидер. Данъчната администрация днес определи начална цена от 137 500 леи (33 355 долара), но кандидат-купувачите останаха пасивни.", "date": "2019.01.31", "title": "Фотогалерия: Световните снимки на деня - 31 януари"}
