{"url": "https://www.dnevnik.bg/politika/2019/11/01/3986015_maia_manolova_borisov_i_bratia_galevi_imat_obsht/", "text": "Кандидатът за кмет на София Мая Манолова (подкрепена от БСП и някои десни формации), отхвърли твърденията, че е свързана с Братя Галеви и заяви, че те имат общ произход с министър-председателя Бойко Борисов. Тя направи изказването в предаването \"Още от деня\" по БНТ, след като тази сутрин пред Би Ти Ви премиерът заяви, че  издирваните Братя Галеви ѝ помагали  да събира ромски гласове. Дупнишките бизнесмени Пламен Галев и Ангел Христов (наричани Братя Галеви, макар че нямат кръвна връзка) са обявени за международно издирване от 2012 г., след като изчезнаха от страната след окончателната им присъда за организиране и ръководене на престъпна група за рекет и изнудвания. Сега Мая Манолова заяви, че Братя Галеви \"са изпуснати от Борисов\", който по онова време беше премиер и от доскорошния зам.-председател на ГЕРБ Цветан Цветанов, който беше министър на вътрешните работи. \"Никога не съм била адвокат на Братя Галеви, никога не съм била свързана с тях, не са работили за мен. Те работеха с ГЕРБ, защото те имат общ произход\", заяви Мая Манолова, а на въпрос кои отговори: \"Г-н Борисов, те и лица от подземния свят. Те се познават, те си общуват\". Кандидатът за кмет каза още, че \"ако той (Бойко Борисов – бел.ред.) е във връзка с тях, е длъжен да уведоми Интерпол. Мая Манолова, която става за първи път депутат от БСП през 2005 г., а преди това е адвокат в Кюстендил, е наричана Сестра Галева след появата на нейна снимка как позира между Пламен Галев и Ангел Христов. И преди тя е отричала да има нещо общо с двамата с думите: \"Познавам ги дотолкова, доколкото съм свързана с всички хора в моя избирателен район – Кюстендилския\". През август т.г. пред \"Дневник\" тя  заяви, че въпросната снимка с Братя Галеви е монтаж . Манолова определи предизборната кампания като \"кална обидна и долна\", която била организирана от опонента ѝ ГЕРБ. Тя коментира и обвиненията, че е купувала ромски гласове във Волуяк, за които  по-рано обяви, че ще съди премиера за клевета . \"Във Волуяк няма ромска махала. На срещата нямаше нито един ром. Предполагам, че там дори не живетя роми\", заяви кандидат-кметът и добави, \"Обидата към гражданите на Волуяк трябва да бъде последвана от извинение от г-н Борисов\".", "date": "2019.11.01", "title": "Мая Манолова: Борисов и Братя Галеви имат общ произход"}
{"url": "https://www.dnevnik.bg/evropa/2019/11/01/3985846_ikonomika_demografiia_krainodesni_kontrastut_mejdu/", "text": "Тридесет години след  падането на Берлинската стена  контрастът между Източна и Западна Германия е намалял, но остава напълно реален във всички области. Икономика: Изтокът все още изостава \"Ситуацията в Изтока е далеч по-добра, отколкото репутацията му\", заяви със задоволство в края на септември правителството на Ангела Меркел при представянето на  годишния доклад за германското единство . Въпреки това: през 2018 г. в петте региона на бившата ГДР БВП на глава от населението е достигнал едва 74.7 на сто от нивото в Западна Германия. От 2010 г. тази разлика е намалявала с 3.1 на сто благодарение на мрежа от около 3 хил. малки и средни предприятия и динамизма на Берлин, Лайпциг или Дрезден. През 1990 г. бившата ГДР изоставаше далеч назад, с обезкървяване на промишления си сектор, наследен от комунистическия колективизъм. Подобрението не компенсира липсата на големи компании като \"Фолксваген\", \"Сименс\" или \"Байер\", чиито централи без изключение са в западната част на страната и които дават работа на десетки хиляди хора. Нито една от големите компании, включени в Дакс, водещия индекс на Франкфуртската фондова борса, няма централа в Изтока. Провинциите в бившата ГДР освен това изостават от западните региони и по средна работна заплата. През 2018 г. работещите в Запада са получавали средно 3339 евро брутна месечна заплата срещу около 2600 евро в Изтока според Федералната агенция по труда. Продуктивността в Изтока също е по-малка, достигайки 82 на сто от тази на Запада. Работни места: пропаст, която е на път да бъде преодоляна Свикнали с гарантираната от държавата пълна заетост в бившата ГДР, германците от Изтока преживяха през 90-те години на миналия век и следващото десетилетие шока от безработицата, която достигна в някои градове 30 на сто. Но след като достигна върхови равнища през 2005 г., безработицата намаля рязко, отчасти поради демографския спад и поради увеличаването на броя на работните места на непълно работно време (30.5 на сто в Изтока срещу 27.6 на сто в Запада). През август 2019 г. нивото на безработицата е достигало 4.8 на сто в Западна Германия срещу 6.4 на сто в източната част на страната. Градовете с най-високи равнища на безработица обаче се намират в Западна Германия - Гелзенкирхен (13.8 на сто през април), Бремерхафен и Дуисбург (12 на сто). За бившата ГДР е характерно впрочем и малко по-високо равнище на заетост на жените, отколкото в Западна Германия (73.9 на сто срещу 71.6 на сто). Обезпокоителен демографски спад В като цяло застаряващата Германия, където средната възраст се повиши от 40 години през 1990 г. до 45 години през 2018 г., демографската ситуация в бившата ГДР остава проблематична. От 1991 г. населението на новите региони спадна от 14.6 на 12.6 милиона души, докато в Запада (включително Берлин) то се повиши от 65.3 милиона до 69.6 милиона. Динамизмът на градове като Дрезден, Йена или Лайпциг не успява да прикрие масовото изселване и застаряването на населението, които засягат тези региони. Центровете на градовете предлагат тъжната гледка на магазини и блокове за продан. В някои градове като Зул (провинция Тюрингия) или Франкфурт на Одер (провинция Бранденбург) населението е намаляло с над 30 на сто за 30 години, което има последствия за обществените услуги и инфраструктурата. Масовата емиграция на младежи към Запада или към чужбина в началото на 90-те доведе до спад в раждаемостта в Изтока - феномен, последиците от който ще се усещат няколко десетилетия според демографите. Приемането на стотици хиляди бежанци в Германия от 2015 г. не беше достатъчно за промяна на тенденцията, още повече че по-голямата част от тях избраха Западна Германия. Изтокът, бастион на крайната десница Създадена през 2013 г., крайнодясната партия \"Алтернатива за Германия\" постигна най-високите си резултати в Изтока, където сега получава между 20 и 30 на сто от гласовете в сравнение със средно 10 на сто в Запада. През юни се наложи създаването на обединен фронт на всички политически формации, за да й бъде попречено да спечели първия си голям град, Гьорлиц. Изтокът, където традиционните партии и бившата комунистическа левица са в упадък, е и люлката на ислямофобското движение Пегида, което през последните години събираше всеки понеделник хиляди протестиращи в Дрезден. Тази ситуация според политолозите е свързана с факта, че много източногерманци имат усещането, че са \"граждани втора ръка\". 74 на сто според последните проучвания смятат, че между двете части на страната се запазват \"много големи различия\". ", "date": "2019.11.01", "title": "Икономика, демография, крайнодесни: контрастът между Източна и Западна Германия"}
{"url": "https://www.dnevnik.bg/sviat/2019/11/01/3986019_ispaniia_shte_e_domakin_na_klimatichnata_sreshta_ot/", "text": "Среащата на ООН за климата, известна като COP25, ще се състои в Испания, след като Чили се отказа от нея. Това потвърди самата Организация на обединените нации за форума, който предстои между 2 и 13 декември. Латиноамериканската страна се отказа от събитието, след като президентът Себастиан Пиниера обяви, че след нестихващи протести Сантяго няма как да приеме срещата, както и още един международен форум.  Очакваше се Мадрид да получи домакинството , след като вчера отправи такова предложение. Въпреки приетото предложение на премиера Педро Санчес Чили ще остане формалният председател на COP25 и ще координира преговорите на делегатите на почти 200 страни, които ще присъстват. Близо 25 хил. души ще се включат в събитието. В. \"Ел паис\" отбелязва, че това е първата климатична среща, на която е домакин Испания. Досега е имало 25 такива от 1995 г. насам, а обикновено организацията на следващата започва след като свърши настоящата, година преди началото. Въпреки изключително кратките срокове партиите в Мадрид изразиха подкрепа. Опозицията приветства събитието, макар че лидерът на Народната партия Пабло Касадо попита защо Санчес смята, че може да гарантира сигурността на подобен, форум, когато не може да го направи \"дори за футболна среща между \"Барселона\" и \"(Реал) Мадрид\", и дава уроци на света\", за да \"дойдат тук международните срещи от други страни, които преминават през същото насилие, от което страда Барселона.\" Касадо има предвид понякога белязаните от насилие демонстрации на сепаратистите, заради които този месец бе отменен мачът.", "date": "2019.11.01", "title": "Испания ще е домакин на климатичната среща, от която се отказа Чили"}
{"url": "https://www.dnevnik.bg/sviat/2019/11/01/3986021_gugul_pridobi_proizvoditel_na_svurzani_ustroistva_za/", "text": "Алфабет\" (Alphabet Inc), компанията майка на \"Гугъл\" (Google), обяви днес придобиването на американския производител на свързани устройства за фитнес \"Фитбит\" (Fitbit Inc) за около 2.1 млрд. долара, предадоха \"Франс прес\" и \"Ройтерс\". \"Алфабет\" се стреми да навлезе на оживения пазар на фитнес гривни и смартчасовници. Очаква се трансакцията да бъде завършена през 2020 година, уточни \"Гугъл\". \"Фитбит\" посочи, че е получил предложение за 7.23 долара на акция в брой, което е с около 19 процента повече спрямо котировките му снощи при закриването на търговете. Ценните книжа на производителя на гривни за фитнес поскъпнаха с над 40 процента, след като в понеделник \"Ройтерс\" ексклузивно съобщи за офертата за придобиване на \"Гугъл\". При откриването на \"Уолстрийт\" днес акциите на \"Фитбит\" поскъпнаха с 16 на сто. Котировките обаче останаха 7,19 долара, което е под платените от Гугъл 7.35 на сто за акция, отбелязва АФП. /БТА", "date": "2019.11.01", "title": "\"Гугъл\" купува производител на свързани устройства за фитнес за $2 млрд."}
{"url": "https://www.dnevnik.bg/bulgaria/2019/11/01/3985813_i_bukmeikurite_praviat_zalozi_koi_shte_bude/", "text": "Кандидатът на ГЕРБ Йорданка Фандъкова е фаворит за предстоящия балотаж за кмет на София според букмейкърите. Българската компания \"Уинбет\" е единствената, предлагаща залози за местните избори. За балотажа в София коефициентът за Фандъкова е 1.20  . Коефициентът за Мая Манолова, издигната от инициативен комитет, е 3.60. На първи тур Фандъкова спечели 36.37% от гласовете, срещу 27.79% за Манолова. Разликата между двете беше 38 195 гласа. Освен изборите в София залози за балотажите се приемат и в част от останалите големи градове – Пловдив, Перник, Плевен, Видин, Ловеч и Разград. В Пловдив кандидатът на ГЕРБ Здравко Димитров е смятан също за фаворит срещу Славчо Атанасов (ВМРО), като коефициентите са съответно 1.1 и 5.00.", "date": "2019.11.01", "title": "И букмейкърите правят залози кой ще бъде следващият кмет на София"}
{"url": "https://www.dnevnik.bg/photos/2019/11/01/3985686_fotogaleriia_svetovnite_snimki_na_denia_-_1_noemvri/", "text": "По време на традиционния парад за Хелоуин в Манхатън, Ню Йорк, САЩ.", "date": "2019.11.01", "title": "Фотогалерия: Световните снимки на деня - 1 ноември 2019 г."}
{"url": "https://www.dnevnik.bg/politika/2019/11/01/3986049_pet_dni_sled_purviia_tur_izbiratelnata_komisiia_obiavi/", "text": "Пет дни след първия тур на местните избори в страната Централната избирателна комисия (ЦИК) обяви каква е била активността на гласуване. Обобщената активност на гласуване за страната е 48.98% - най-ниска от последните три местни избори. В столицата активността е 39.1% - по-ниска от тази на местните избори през 2015 г.(41.25%), както и сред най-ниските в сравнение с останалите области на страната. Най-висока е активността в Софийска област - 64.19%, следвана от Благоевград – 58.01%, Търговище – 55.48% и Смолян – 55.03%. Най-ниска е активността в Габрово – 36.51%, Варна – 37.58%, и Видин – 38.52 на сто. ЦИК оповести официално и  къде в страната на 3 ноември ще се проведе втори тур  на местните избори: В 196 общини ще се произвежда втори тур в поне едно населено място; В 18 областни града, както и в 105 общини ще се проведе втори тур за кмет на община; В 441 кметства ще има балотаж за кмет на кметство; В 31 района жителите ще гласуват на втори тур за кмет на район.", "date": "2019.11.01", "title": "Пет дни след първия тур избирателната комисия обяви активността на вота (графика)"}
{"url": "https://www.dnevnik.bg/analizi/2019/11/01/3985447_flirtut_na_surbiia_s_rusiia_koi_pecheli_i_koi_gubi/", "text": "                         През последните години сякаш бяхме позабравили за Евразийския икономически съюз (ЕИС). Ето че съседна Сърбия ни даде повод да си го припомним. На 25 октомври, при посещението на руския премиер Дмитрий Медведев в Белград, нашата западна съседка подписа споразумение за свободна търговия с постсъветския блок. С този акт Сърбия подчерта още веднъж, че въпреки преговорите за членство с Европейския съюз, връзките с Русия (която поема 80% от сръбския стокообмен с ЕИС) са приоритетни. Нещо повече - визитата на Медведев съвпадна с провеждането на шестдневно военно учение с участието на сръбската армия и руски части. В рамките на \"Славянски щит - 2019\" Русия разположи в Сърбия противовъздушен зенитно-ракетен комплекс \"Триумф\" (С-400) и батарея самоходни ракетно-артилерийски комплекси \"Панцир-С\". Президентът Александър Вучич демонстрира познания по руски език: \"Бoльшое спасибо\" - обърна се той с разтреперан глас към военните от Руската федерация, докато телевизионните камери снимаха. След това каза на зрителите, че се надява ракетите – които, както стана ясно, са били транспортирани през българското въздушно пространство – да останат в страната колкото се може по-дълго. Залитането към Москва не е от вчера. Споразумение за свободна търговия с Русия има още от 2001 г., когато все още съществуваше т.нар. Федеративна република Югославия (Сърбия и Черна гора). За съжаление на сръбската страна, то изключваше някои важни отрасли като автомобилостроенето и по тази причина колите \"Фиат\", сглобявани в Крагуевац, нямаха безмитен достъп до руския пазар. Заради вноса на руски природен газ и суров петрол търговското салдо е традиционно на червено – по същия начин, както и в обмена между Русия и България. Свободната търговия и фактът, че сръбският земеделски износ не е обект на руски санкции, само отчасти компенсират дефицита. Новото споразумение с ЕИС едва ли ще промени кой знае какво. Военното сътрудничество между Сърбия и Русия се разгърна от 2013 г. насам. Русия, а също така Беларус, предостави безвъзмездно техника и оборудване: изтребители МиГ-29, танкове Т-72, бронетранспортьори и т.н. Сърбия дори се включи като наблюдател в Организацията за колективна сигурност - нещо като военно-отбранителен пакт под егидата на Москва. Но от това не последваха отстъпки за покупка на въоръжение, каквито Русия прави за пълноправни членове като Беларус или Армения. Ако Вучич действително желае С-400, той ще трябва да ги плаща на пазарни цени, както направи Турция. А разбира се, подарените МиГ-ове ще бъдат ремонтирани и обслужвани от руския военно-промишлен комплекс, така че в крайна сметка няма да излязат безплатни за Белград. Приятелството с Кремъл носи солидни дивиденти на Вучич. Русия и Путин се ползват с изключителна популярност сред сърбите – не само в Сърбия, но и из цяла бивша Югославия. Митът за братята славяни, готови да подкрепят сръбския народ срещу коварния Запад, се подхранва всекидневно от медиите в Белград – таблоиди, телевизии, интернет портали – които са лоялни или са под директен контрол на властта. Проучвания на общественото мнение сочат, че гражданите смятат Русия за основен финансов донор за Сърбия на равно с ЕС (в действителност Москва е далеч зад Брюксел, а дори и страни като САЩ и Япония). Това обаче не е никаква пречка пред Вучич. Неговите връзки с Путин, на които станахме свидетели по време на възторженото посрещане на руския президент в Белград миналия януари, \"помпат\" имиджа му на лидер. Сближението с Русия има и геополитическа логика. Москва поддържа Вучич по отношение на Косово. Дипломатическата кампания, с която Белград се опитва да накара различни държави по земното кълбо да оттеглят признаването на косовската независимост, се ползва с руска подкрепа. В същото време Путин загатна, че ще одобри евентуална сделка между Белград и Прищина, ако те самите успеят да се договорят. Така Русия, която не е на масата за преговори в Брюксел с посредничеството на Върховния представител по външна политика на ЕС, намери пролука да прокарва влиянието си по важна тема на сигурността в Европа. Факт е също така и това, че Вучич не е поставен пред избор \"Русия или ЕС\". Сърбия води преговори за членство от 2014 г., но не е подложена на натиск да се присъедини към западните санкции, наложени на Москва във връзка с анексията на Крим и конфликта в Украйна. Забавянето на процеса по разширяване на Евросъюза допълнително намалява европейското влияние. Неотдавнашното вето, наложено от Франция по отношение на старта на присъединителни преговори със Северна Македония и Албания, е знак за сръбското ръководство. Дори и Сърбия да се дистанцира от Русия, дори и да направи компромис и да признае Косово, членството в ЕС не й е гарантирано. Затова Белград ще продължава да работи с \"външни сили\", включително Китай, който инвестира в местната икономика, Ердоганова Турция и страните от Персийския залив, откъдето също идват пари към Сърбия. Като млад сподвижник на \"войводата\" Воислав Шешел Вучич громеше титовизма и югокомунизма. На по-зрели години влезе в ролята на прероден Тито, балансиращ между Изтока и Запада. Тази политика крие някои рискове за България. Конкретен пример е т. нар. газопровод \"Балкански поток\" (познат по-рано като \"Турски поток 2\"). В сръбската си част той е наполовина собственост на \"Газпром\" – друг знак на близост между Белград и Москва. Това може да се окаже в разрез с правилата на ЕС, както беше и случаят с проваления Южен поток. Сърбия не е член на Евросъюза, но е обвързана с т.нар. Енергийна общност, една от чиито цели е хармонизацията с европейските регулативи в газовата сфера. С други думи не е изключен правен спор, който да забави изпълнението на проекта. България инвестира в мащабен инфраструктурен проект, без да са разчистени всички въпросителни по него. Може да се окаже така, че нашата страна няма да има възможност поне известно време да транзитира руски газ и по този начин да не реализира приходи и съответно печалби от \"Балкански поток\". Геополитиката често удря по джоба.", "date": "2019.11.01", "title": "Флиртът на Сърбия с Русия: кой печели и кой губи?"}
{"url": "https://www.dnevnik.bg/politika/2019/11/01/3985499_kak_se_glasuva_na_balotaja_na_kmetskite_izbori/", "text": "В неделя ще се проведе балотаж на кметските избори у нас. За кмет ще се гласува в 97 общини, 377 кметства и 31 районни администрации в София, Пловдив и Варна. Осемнадесет от общините, в които ще има втори тур на изборите, са областни центрове, сред които и най-големите - София, Пловдив, Варна и Русе (още четете  тук ). Гласуването започва в 7.00 часа и приключва в 20.00 часа. Изборният ден може да бъде удължен по преценка на Централната избирателна комисия, ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа. Гласуването ще е само и единствено с хартиени бюлетини. Освен двамата претенденти за кмет гласоподавателите могат да изберат и опцията \"Не подкрепям никого\", но това не влияе на резултата. За избран ще се счита кандидатът, събрал по-голямата част от гласовете (още четете  тук ). Изборът  Бюлетините, с които се гласува за кмет на община, кмет на кметство и районен кмет, са еднотипни. От лявата страна са имената на партиите и коалициите, издигнали двамата кандидати, а от дясната - имената на кандидатите. По средата са квадратчетата с номерата на партиите, коалициите и независимите кандидати. Най-отдолу има опция \"Не подкрепям никого\". В повечето райони в София, Пловдив и Варна ще има два избора - за кмет на община и за районен кмет (за балотажа в районите четете  тук ,  тук  и  тук ). На балотаж в София отиват Йорданка Фандъкова и Мая Манолова, в Пловдив - Здравко Димитров и Славчо Атанасов, а във Варна Иван Портних и Костадин Костадинов. Втори тур на изборите ще има още в Благоевград, Видин, Добрич, Ловеч, Пазарджик, Перник, Плевен, Разград, Русе, Силистра, Сливен, Смолян, Търговище, Шумен и Ямбол (още четете  тук ). В села около София може да има и три вида избор. В част от кметствата също ще се гласува с две бюлетини - за кмет на община и на кметство. В селата Климентово (Полски Тръмбеш), Знаменосец (Раднево) и Александрово (Ловеч) ще има трилотаж, т.е. на втория тур ще се избира измежду трима кандидати за кмет. Гласуването  В неделя гласоподавателят се явява в секционната избирателна комисия и се легитимира пред член на комисията с личната си карта. След вписване на данните от личната карта на избирателя в списъка той получава бюлетина/и (бел. авт. - на някои места има по два вида избор). Те се откъсват от съответните кочани, а на гърбовете им се поставя печат. След като вземе бюлетините, избирателят влиза в тъмната стаичка за гласуване. Той отбелязва вота за кмет, като поставя знак Х или V в квадратчето с номера на избрания от него кандидат или опцията \"Не подкрепям никого\". Гласът е действителен само ако е с химикал, пишещ със син цвят. Бюлетините се сгъват така, че да не се вижда отбелязването. Препоръчително е отгоре да остане мястото за печати, където да се постави втори на излизане. След това избирателят излиза от тъмната стаичка за гласуване, подава сгънатите бюлетини с вота си на член на комисията и следи за точното сверяване дали номерата върху тях съответстват на номерата върху кочаните, от които са откъснати. Ако това е така, номерата се откъсват и се поставят в кутия, а върху бюлетините се поставя втори печат. След това избирателят ги пуска в прозрачната урна. Накрая полага подпис в избирателния списък. Ако избирателят сгреши дадена бюлетина, може да я върне на комисията, която поставя надпис \"Сгрешена\", и да получи нова, в която да отбележи вота си.", "date": "2019.11.01", "title": "Как се гласува на балотажа на кметските избори"}
{"url": "https://www.dnevnik.bg/bulgaria/2019/11/01/3985421_bulgariia_chestva_deniat_na_narodnite_buditeli/", "text": "На 1 ноември България чества Деня на народните будители. На този празник се отдава почит на просветителите, книжовниците и революционерите, изградили и съхранили духовните ценности и националното самосъзнание на българите. Като будители най-често са споменавани личности като Владислав Граматик, Иван Рилски, Неофит Бозвели, братята Миладинови, Георги Раковски, Васил Левски, Христо Ботев, Иван Вазов и други. За пръв път Денят на народните будители се чества в Пловдив през 1909 г. По време на комунистическия режим празникът е отменен, но традицията на почитането му остава жива и през 1992 г. отново започва отбелязването му. По повод празника в 9.30 часа ще се проведе традиционната церемония по издигане на националния флаг пред президентската институция, съобщи прессекретариатът на държавния глава. Президентът и върховен главнокомандващ на въоръжените сили Румен Радев ще приеме почетния строй на националната гвардейска част. След церемонията на \"Дондуков\" 2  Радев ще се срещне с ръководители на културни институции, общественици и дейци в областта на науката, образованието, културата и изкуството. От 10.30 до 16.30 часа президентската институция отваря врати за граждани. Държавният глава Румен Радев и вицепрезидентът Илияна Йотова ще приемат лично първите гости на \"Дондуков\" 2. Посетителите ще имат възможност да разгледат Гербовата зала на \"Дондуков\" 2, кабинетите на президента Румен Радев и на вицепрезидента Илияна Йотова, Огледалната зала и президентската библиотека. Специален акцент в празничния ден ще бъде експонираният в Гербовата зала първи препис на \"История славянобългарска\", направен от Софроний Врачански само три години след завършването на оригинала от Паисий Хилендарски през 1762 г.", "date": "2019.11.01", "title": "България чества Деня на народните будители"}
{"url": "https://www.dnevnik.bg/sviat/2019/11/01/3985546_zapochvat_tursko-ruskite_patruli_v_siriia_asad/", "text": "Руски и турски сили започват от днес да патрулират по северната граница на Сирия съгласно сделка между двете страни. Това се случва в сложен момент. Три седмици и половина след началото на турската операция \"Извор на мира\" сили на президента Башар ал Асад създават напрежение, а американските войници, след първоначално обявеното изтегляне, се съсредоточават  около петролните находища . Вчера и в сряда  се съобщаваше за сблъсъци  между армията на Дамаск и протурски бойци край Рас ал Айн - град, който Турция отвоюва от кюрдски сили. Анкара междувременно започна преговори с Москва, съюзник на Дамаск, за да ѝ предаде 18 сирийски войници, пленени край града. Късно снощи министерството на отбраната заяви, че е постигнато споразумение и това ще се случи. Предварително условие за начало на патрулите бе изтеглянето на предимно кюрдските Сирийски демократични сили (SDF) от района на границата. Руският министър на отбраната Сергей Шойгу заяви във вторник, когато изтичаше срокът, че процесът е приключил успешно далеч преди последния възможен момент. Турция първоначално оспори информацията на Москва, че 34 хил. бойци са се изтеглили; след това се съгласи, но по-късно добави, че ще провери внимателно. Според Анкара т. нар. \"безопасна зона\" за връщане на бежанци в Сирия  ще се създаде в хода на патрулите .      Всъщност \"руската\" част от патрула вече започна. Вчера ТАСС и РИА \"Новости\" писаха, че сили на руската военна полиция са поели по маршрута, по който ще се осъществяват съвместните патрули. Военна полиция пристигна по границата, за да работи заедно със сирийски граничари за прогонване на кюрдски бойци на поне 30 км южно от границата. Така три бронирани автомобила \"Тигр\" и един бронетранспортьор изминаха още вчера участък от 160 км по границата, в който ще се движат и турски сили, без да се отдалечават на повече от 10 км южно от нея. \"Ако няма други възможности\" Операция \"Извор на мира\" започна на 9 октомври с турското нахлуване източно от река Ефрат, целящо да изтласка SDF и да създаде \"безопасна зона\" на 30 км от границата, в която да бъдат върнати над половината от 3.6 млн. (официално) сирийци, които се намират в Турция. САЩ започнаха изтегляне от района (което преосмислиха преди няколко дни), SDF сключи сделка със силите на Асад, а Вашингтон договори с Анкара петдневно примирие. След изтичането му турският президент Реджеп Тайип Ердоган посети Сочи и там договори с Путин патрулите.      Асад междувременно гледа на ситуацията със смесени чувства. В интервю за сирийски държавни медии, чийто текст  е препечатан от държавната агенция САНА , Асад заяви, че макар сделката за \"безопасната зона\" да е \"положителна стъпка\", която да помага на Дамаск да овладее територията си и \"освободи района в близкото бъдеще\", турските сили е добре да осъзнаят нуждата накрая да напуснат Сирия. От текста на интервюто се вижда, че журналист пита Асад за \"действията на турците\" в северна Сирия като \"турцизирането\", изграждането на университети и \"налагането на определени езици\" с уговорката, че \"това са действия, осъществявани от някой, който не смята да напусне.\" \"Турция е американският посредник във войната и навсякъде се сражавахме с този посредник. Така, (ако Турция) не си тръгне, след като опитаме всички възможни средства, няма да има друг избор освен война, това е очевидно... трябва да дадем място на политическия процес в различните му форми. Ако не даде резултат, тогава това е враг и отивате на война срещу него; нямате друг избор.\" Някои близкоизточни медии предупреждават, че ако продължат сблъсъците между силите на Асад и протурски бунтовници, може да се наложи намесата на Русия, за да не се стигне до сериозна конфронтация.", "date": "2019.11.01", "title": "Започват руско-турските патрули в Сирия, Асад заплаши Анкара с \"война\""}
{"url": "https://www.dnevnik.bg/sport/2019/11/01/3985444_grigor_dimitrov_sreshta_chiliec_s_nadejda_da_produlji/", "text": "Григор Димитров ще се изправи днес срещу чилиеца Кристиан Гарин в четвъртфиналите от мастърса в Париж. До момента двамата никога не са играли помежду си. Двубоят е първи в програмата на централния корт и ще започне в 15.00 часа. Димитров вече записа най-доброто си класиране в Париж, като за пръв път е сред осемте най-добри. Постигна го след  много силен мач и убедителна победа срещу петия в света Доминик Тийм . Българинът може да се надява да спази традицията, че когато победи австриеца, става шампион. И двата предишни успеха на Димитров срещу Тийм дойдоха през 2017 г. - на четвъртфинал в Бризбейн и в мач от групите на финалния \"Мастърс\". Впоследствие и в двата турнира стана шампион.", "date": "2019.11.01", "title": "Григор Димитров среща чилиец с надежда да продължи шампионска традиция"}
{"url": "https://www.dnevnik.bg/analizi/2019/11/01/3985513_ritualniiat_sblusuk_mejdu_helouin_i_buditelite/", "text": "                         \"Trick or treat\" - скандират децата, дегизирани като страшни същества. \"Пакост или лакомство\", както го превеждат на български. В смисъл: дай ми лакомство, за да не ти направя пакост. По съвършено непрозрачни за мен причини, в България този безобиден англосаксонски обичай вече от години се натъква на преградния огън на Будителите. (Тук навярно трябва да се направи едно дъъълго отклонение за древногръцките му корени, за историческото му възникване в днешния вид някъде през 16-и век в Британия и Ирландия и за неговото поамериканчване през 20-те години на миналия век. А също така и за съпротивата на други култури срещу този обичай. В Германия например много домакинства изрично оповестяват, че ще раздават сладости не на Хелоуин, а на Свети Мартин, каквато е местната традиция.) Тъй или иначе, за широки народни маси в България Хелоуин очевидно изглежда като някаква заплаха, като агресия срещу \"родното\". И съвсем естествено му се противопоставя календарно най-близкото: Денят на народните будители. Всъщност, за съвременния бит и душевност на български народ \"Пакост или лакомство\" сякаш изглежда по-уместно от будителството. Защо ли си мисля, че и в националната политика, и на сегашните местни избори част от електората скандира точно това край вратата на своите потенциални избраници: Или ми дай лакомство, или ще ти направя беля. Пък и в целия прагматичен съвременен свят е горе-долу така: милиарди хора искат лакомство и плашат онези политици, които не им осигуряват достатъчно. И все повече политици обещават какви ли не лакомства, за да успокоят призраците, които бродят в тъмната нощ наоколо. И обратно. Колкото и на думи да тачат своите народни будители, много днешни българи всъщност се вълнуват по-скоро от чалгата. Нека не повтарям тук общите места за срива на образованието и образоваността, на добрите нрави и на просвещенските ценности. Тъжната истина е, че рейтингът на лакомствата е доста по-висок от този на знанието. И когато многобройни групи патриотично настроени българи се възправят срещу Хелоуин, облечени в народни носии, сякаш никой не се сеща, че автентичните народни будители, хора като Раковски, Каравелов или Левски, демонстративно се обличат алафранга. А не в носии. В крайна сметка обаче драматичният сблъсък между Хелоуин и Будителите е просто приумица на хора с разколебано самочувствие. Обичаи и традиции има какви ли не, по цял свят. (В България рейдовете на кукерите и коледарите доста приличат на обиколките в страшни костюми и със светещи тикви по Хелоуин.) Човек може да харесва или да не харесва испанската корида, православното вадене на Богоявленския кръст или баварския Октоберфест, но всички те (а и много други) са просто народни празници за разтуха на населението. Да, някои са архаични или примитивни, други са агресивни и опасни, но в крайна сметка си остават просто ритуали. Които не се намират в нещо като Олимпийски игри или световна надпревара помежду си. Тъй че ако искаш – скачай в ледените води за кръста. Ако искаш – размахвай тиквен фенер. Но не превръщай това в политически въпрос и не натрапвай на хората ценността на едното или на другото. Честит Хелоуин, честити Будители, честити Вси светии!", "date": "2019.11.01", "title": "Ритуалният сблъсък между Хелоуин и Будителите"}
{"url": "https://www.dnevnik.bg/evropa/2019/11/01/3985232_evropeiskata_komisiia_ot_dnes_preminava_v_rejim_na/", "text": "Европейската комисия под председателството на Жан-Клод Юнкер преминава от днес в режим на ограничени правомощия с изтичането на мандата й. Това отбеляза вчера говорител на комисията, цитиран от БТА. Той поясни, че целта остава  от 1 декември  в длъжност да встъпи комисията под председателството на Урсула фон дер Лайен. За да се случи това, ще бъде необходимо съставът на новата комисия да бъде утвърден от Европейския парламент. Все още Фон дер Лайен преговаря с  Великобритания  и Румъния да представят кандидати за еврокомисари. От днес действащата комисия ще има правото да решава само неотложни задачи, но няма да се произнася по чувствителни и политически въпроси, които ще засягат работата на екипа на Фон дер Лайен. Комисията временно няма да може да представя законодателни предложения. През ноември Европейскаа коисия ще се занимава само с обикновени всекидневни административни задачи. Нейни представители ще продължат да участват в междуинституционалните преговори за ново законодателство, поясни говорителят. Ситуацията с липсата на румънски комисар, която се усложни от  падането на правителството , в момента е основната пречка пред встъпването в длъжност на бъдещата Еврокомисия в новия краен срок – 1 декември. Първият кандидат на Букурещ Рована Плумб беше одобрена от Урсула фон дер Лийен за комисар по транспорта, но беше спряна от парламентарната комисия по правни въпроси заради потенциален конфликт на интереси. Последваха още няколко неуспешни номинации (повече четете  тук ). Гласуването на пълния състав на комисията в ЕП е насрочено за 27 ноември, но справянето и с този срок е под съмнение. Служителите на комисията дори обмислят нов срок – 1 януари. Проблеми с номинациите си за еврокомисари имаха също Франция и Унгария, но замяната на  отхвърлената от Европейския парламент французойка Силви  Гулар с  Тиери Бретон , бе потвърдена от Фон дер Лайен в началото на тази седмица. Посоченият от Унгария  Оливер Вархели  също беше одобрен, след оттегления от правителството на Виктор Орбан бивш министър на правосъдието  Ласло Трочани . Комисията обаче отказа да каже дали Будапеща ще запази ресора \"разширяване\". Новите кандидати за еврокомисари предстои да минат през всички необходими етапи за утвърждаване - проверка за конфликт на интереси в правната комисия на Европарламента, писмени отговори по портфолиото им и устен \"изпит\" пред ресорните комисии в ЕП. Забавянето на встъпването в длъжност на нова ЕК  не е нещо необичайно . Първата комисия начело с Жозе Барозу пое функциите си със закъснение, защото евродепутатите отхвърлиха италианския кандидат. Втората оглавявана от Барозу комисия се забави още повече, до февруари 2010 г., защото беше необходимо време за организиране на изслушване на българката Кристалина Георгиева, заменила отхвърлената кандидатка Румяна Желева.", "date": "2019.11.01", "title": "Европейската комисия от днес преминава в режим на ограничени правомощия"}
{"url": "https://www.dnevnik.bg/sviat/2019/11/01/3985498_rusnak_e_obvinen_che_zameril_policai_s_kotka/", "text": "Срещу московчанина Генадий Шчербаков е заведено дело по обвинение, че използвал котка като оръжие срещу полицай. Това съобщава руската  \"Рен ТВ\" . Срещу Шчербаков е заведено дело от Следствения комитет, отбелязва адвокат Сергей Бадамшин, като показва копие от постановлението в канала си в  \"Телеграм\" . Следствието (според постановлението) твърди, че при опит на полицай за контакт с 59-годишния мъж (служители на реда са извикани заради оплаквания от шум в блока му в район \"Бирюлево\") той, в нетрезво състояние, отказвал да съдейства и реагирал, като замерил мъжа с котка. Животното впило лапите си в лицето на полицая и го одрало. Според следствието Шчербаков е хванал \"принадлежаща му котка в качеството ѝ на оръжие\" и замерил служителя. Мъжът, който следствието твърди, че е извършил това, не живее в блока. Той отхвърля идеята, че може да е използвал котката като оръжие, и твърди, че тя сама е скочила. Година по-късно Делото е заведено по член 318 - насилие срещу длъжностно лице - и по него присъдата може да е пет години затвор. Действията на Шчербаков са класифицирани като \"противоправно поведение\". Британската обществена медия  Би Би Си , която също съобщава за случая, отбелязва, че не е известно защо следствието се задейства сега, година след случая, който е от 4 октомври 2018 г. Според бивш служител на Следствения комитет на Русия, цитиран от  \"Медиазона\" , до дело се е стигнало само за да се \"вмени на районния прокурор вина за слаб надзор на следствието\" и това е \"радпространена практика\". \"Медиазона\" отбелязва, че котката, чиито действия са станали повод за делото, \"вече не е между живите\".", "date": "2019.11.01", "title": "Руснак е обвинен, че замерил полицай с котка"}
{"url": "https://www.dnevnik.bg/evropa/2019/11/01/3985189_manipulaciite_na_shtazi_i_iztochnogermanskiia_zatvor/", "text": "Когато през 80-те години Ханс Шулце го вкарали в затвора в комунистическа Източна Германия, той изобщо не допускал, че някога ще се върне там, след като излезе. Но сега редовно отключва вратата на своята килия, за да покаже на туристите какъв е бил животът в затвор на тайната полиция \"Щази\".  Западногерманецът Шулце, който бил представител на своята химическа компания на Изток, пътува през 1986 т. за панаира в Лайпциг, когато спира в автосервиз и случайно се запознава с една жена. Шулце, е запленен от добре облечената жена и те започват връзка. Измерението \"Изток-Запад\" на отношенията им е било вълнуващо, но и до ден днешен той не е сигурен дали тя наистина го е обичала, или просто го е използвала.  \"Не знаех, че тя е нещатен информатор на \"Щази\", казва 66-годишният Шулце, който сега е екскурзовод в затвора \"Хоеншонхаузен\" в Източен Берлин, където е лежал преди три десетилетия. \"Едва по-късно, когато бяха повдигнати обвинения в шпионаж, всичко започна да изглежда по друг начин\", добавя той.       Историите на съблазняване, двуличие и предателство, характерни за шпионажа в епохата на Студената война, сега отново са във фокуса на вниманието в навечерието на  30-годишнината от падането на Берлинската стена  на 9 ноември, довело до обединението на Германия.  Известно време, след като вече имал връзка с жената, Шулце разбрал, че нейният съпруг - с когото били разделени - работи в \" Щази \". Цялата картина обаче се изяснила едва когато 2009 г. медии съобщили за досиета й в \"Щази\". Под ръководството на директора си по въпросите на разузнаването Маркус Волф \"Щази\" се усъвършенства в използването на т.нар шпионите \"Ромео\" - агенти, които с чар и хитрост хващали в примката си източници на ценна разузнавателна информация.       Шулце не знае, че на неговата любима е възложено от \"Щази\" да завързва запознанства със самотни пътници и бизнесмени от Запада. Пред него тя твърди, че иска да избяга на Запад, но той още не е сигурен дали това е било нейно желание, или от \"Щази\" са искали тя да продължи да работи за тях на Запад.  Три години преди падането на стената Шулце е арестуван на границата, когато иска да напусне ГДР. В колата му е намерено писмо от жената, в което тя пише за работата на съпруга си, както и пари, които тя искала Шулце да занесе на Запад.  Той е обвинен в шпионаж, а на следващия ден любимата му също е арестувана, но той не е сигурен в какво е била обвинена. В крайна сметка източногерманските власти оттеглят обвиненията в шпионаж, нелегален трафик на хора и издаване на държавни тайни - които биха довели до продължителна присъда - и той е осъден на две и половина години затвор за валутни престъпления и помагачество за незаконно преминаване на границата.       \"Да ви кажа, това е тежък удар. Първо трябва да осъзнаеш какво е станало\", казва той за манипулацията с чувствата му. \"Сега знам, че са го направили умишлено, точно в това ги обвинявам\". Шулце смята, че вероятно заради това, че е бил западногерманец, с него са се отнасяли по-добре в \"Хоеншонхаузен\", където през 50-те години е било широко използвано физическото насилие, преди да се наложат психологическите методи на разпит. Той е прехвърлен в друг затвор, преди да бъде освободен през октомври 1987 г. Месец по-късно била освободена и неговата любовница, излежала присъдата си, работейки в кухнята на \"Хоеншонхаузен\". В затвора те се видели, но Шулце казва, че връзката им приключила около времето на излизането им от затвора. След обединението тя започнала да продава коли и била управител на хотел на Запад.  След обединението на Шулце първо му било трудно да се върне в затвора, но той иска да направи така, че хората - включително деца, родени много след рухването на Източна Германия - да знаят какво е ставало зад стените на този затвор. Сега той разказва своята история пред някои от над 455 хиляди човека, които посещават годишно \"Хоеншонхаузен\". В него са лежали хиляди политически затворници, а сега той е превърнат в музей и мемориал. \"Този период все още ме вълнува и затова сега правя обиколки тук, за да предам посланието\", казва Шулце. /БТА", "date": "2019.11.01", "title": "Манипулациите на \"Щази\" и източногерманския затвор: един западногерманец си спомня"}
{"url": "https://www.dnevnik.bg/sport/2019/11/01/3985582_fotogaleriia_kak_shte_izglejdat_bolidite_vuv_formula_1/", "text": "Формула 1 и Световната автомобилна федерация (ФИА) показаха следващото поколение болиди, които ще се използват в шампионата от 2021 г. Бяха съобщени  , които са първи от 2013 г. и въвеждането на турбо-хибридната ера. Една от важните промени е въвеждането на таван на бюджетите от 175 милиона долара. В тази сума няма да влизат заплатите на пилотите и тези на трима водещи служители на всеки отбор.", "date": "2019.11.01", "title": "Фотогалерия: Как ще изглеждат болидите във Формула 1 от 2021 г."}
{"url": "https://www.dnevnik.bg/kultura/2019/11/01/3985425_subitiia_koito_otbeliazvat_denia_na_narodnite_buditeli/", "text": "Дневник\" събра няколко предложения за честване на Деня на народните будители. В  традиционно има Ден на отворените врати. Всички желаещи могат да видят на живо тефтерчетата на Левски, Ботев и Раковски, които се съхраняват в трезор на Българската народна банка. В зала \"История на книгата\" посетителите ще имат възможност и да разлистят тефтерчетата в техния дигигален формат. В 11.00 часа в ще бъде открита документалната изложба . В нея са включени графики на проф. Петър Чуховски като: \"Св. Иван Рилски\", \"Св. Патриарх Евтимий\", \"Св. Паисий Хилендарски\". Те са дарение от Мария Чуховска - съпругата на известния художник и преподавател в Националната художествена галерия. Ще бъде представен и екземпляр от първото издание на книгата \"Богомилски легенди\" на Николай Райнов. Черноризец Храбър ще бъде показан чрез труда на етнографа Димитър Маринов от 1887 г. - \"История на българската литература\".  Посетителите могат да разгледат и изложбата  , която беше открита вчера. В нея са показани лични вещи на писателя (неговите очила, часовник, ръкописи и коригирани машинописни страници), снимки от живота му и от списание \"Златорог\". Не е пропуснат и друг момент в биографията на Коралов - той е създател на литературния седмичник \"Лик\". Освен това различните филиали и сектори са подготвили свои програми, които могат да бъдат открити на страниците им във \"Фейсбук\" или  на сайта на Столична библиотека. От 19.00 часа в зала 6 на НДК ще се състои  . С това събитие обществената медиа си поставя за цел да популяризира българите, които имат принос за българската духовност. Журито в състав проф. Огнян Герджиков, д-р Милен Врабевски, проф. Пламен Павлов, Кирил Калев, Елеонора Гаджева, Снежана Йовева-Димитрова и Ива Дойчинова е излъчило 10 номинации, а носителят на отличието е определен след гласуване в интернет. Номинирани тази година са: - младата българска шахматистка  - създателите на първата денонощна библиотека в Студентски град  младият лекар  , който прави безплатни прегледи на възрастни и деца  -  , създател на Гората.бг -  , която оставя успешната си кариера в бизнеса, за да започне работа като преподавател по математика в Столипиново -  , чиято кауза е да вдъхне живот на едно българско село -  , откривател на пробиотични продукти, ментор и преподавател на ученици и студенти в областта на приложната наука - директорът на Софийската опера и балет  - инициативата  , която превръща пластмасови капачки в медицинска техника за общинските болници в малките населени места -   за инициативата им с кауза WIND2WIN за чисто Черно море.", "date": "2019.11.01", "title": "Събития, които отбелязват Деня на народните будители"}
{"url": "https://www.dnevnik.bg/sport/2019/11/01/3985584_taisun_fjuri_shte_poluchi_15_mln_dolara_za_debjuta_si/", "text": "Бившият световен шампион по бокс Тайсън Фюри направи дебюта си в  професионалния кеч , след като взе участие в шоу на Световната федерация по кеч (WWE) в Саудитска Арабия. Той победи Броун Строуман в един от главните мачове. Според медиите в САЩ британецът ще получи един от най-високите хонорари във федерацията, който е 15 милиона долара (12 милиона паунда). Това е близо половината от всички пари, които Фюри до момента е получил в боксовата си кариера - 30 милиона паунда. За успеха си над  Владимир Кличко  през 2015 г., когато спечели и титлите в тежка категория, Фюри получи хонорар от 5 милиона паунда. В края на  2018 г. от битката си с Дионтей Уайлдър  британецът спечели 7 млн. Дебютът на Фюри в кеча предизвика смесени реакции, най-вече от хората в щаба му, които не одобриха намеренията му. Той се случи в момент, в който боксьорът няма мачове, а последният му двубой беше с Ото Валин на 14 септември. Британецът победи по точки, но получи тежка аркада. Следващият мач на Фюри ще бъде през 2020 г., когато той трябва да се изправи в дългоочакван реванш с Уайлдър. Дотук британецът е непобеден на професионалния ринг, като има 29 победи и едно равенство.     ", "date": "2019.11.01", "title": "Тайсън Фюри ще получи 15 млн. долара за дебюта си в Световната федерация по кеч"}
{"url": "https://www.dnevnik.bg/bulgaria/2019/11/01/3985244_nedostatuchno_obuchenie_e_osnovniiat_problem_na/", "text": "Организацията на последните избори за местна власт беше добра, но за пореден път приемането и обработката на секционните протоколи показаха, че има много проблеми. Те се състоят в недостатъчно добро обучение, недостатъчна мотивация и една арогантност при старите и по-опитни членове на Секционните избирателни комисии (СИК), които смятат, че знаят всичко и няма нужда да четат нови инструкции, а дори и да ги прочетат, ги пренебрегват, защото знаели кое как трябва да се направи\". Това разказа пред \"Дневник\" Велко Милоев – член на обществения съвет в Централната избирателна комисия (ЦИК) и наблюдател на изборния процес. Той анализира и обобщи наблюденията си от първия тур и прогнозира, че и на балотажа в неделя нарушения ще има, но вероятно далеч по-малко, тъй като ще се гласува с по-малко бюлетини, ще се попълват по-малко протоколи и документи и работата ще върви по-спокойно. По думите на Милоев,  нарушенията на 27 октомври  не са били такива, че да доведат до опорочаване на резултата и изборния процес като цяло, тъй като са преобладавали предимно процедурни грешки. \"Нов момент е, че импровизациите, които правят секционните комисии, се дължат не само на това, че не са обучени достатъчно добре по методическите указания, но този път ясно видях случаи на умишлено пренебрегване на правилата\", разказа Милоев. Той обясни, че по-опитни членове на секционни комисии, си позволяват своеволия с мотива, че знаят по-добре какво и как да направят. \"Член на комисията дава бюлетините на избиратели, без да ги сгъва. Освен това стои без бадж, което е друго нарушение. Използват се паралелно и двете урни – за кмет и за общински съветници, въпреки че според инструкциите би трябвало да се пускат бюлетини само в едната, а след като се запълни, да се използва и другата\", обобщи Милоев. Той обясни, че \"импровизациите\" се дължат както на незнание, така и от стремеж членовете на комисиите да си тръгнат по-рано. \"На тези избори видях крайности. Цялата изборна администрация в момента е на партиен и квотен принцип с идеята, че на различните нива – от ЦИК до СИК, представителите на различните партии ще се контролират взаимно. Но има секционни комисии, в които след вота членовете се разделят на три групи, които започват паралелно преброяване на бюлетините и след това си диктуват данните, без никакъв взаимен контрол. Уважавам факта, че те си имат доверие, но дори за технически грешки нямаше контрол, а протоколът бе подписан предварително от един от членовете, вероятно най-опитният\", разказа за наблюденията си експертът. По думите му, не само тази година са  констатирани грешки в протоколите  – такива винаги е имало на всички предходни избори. \"СИК е най-слабото звено в изборния ден. Не в изборния процес, а в изборния ден, тъй като са недообучени, немотивирани, а в определени случаи и твърде арогантни. ЦИК тази година направи малки стъпки в правилната посока като една от тях бе обвързването на едната компонента от заплащането с участието в обучението. Направиха и приложения в Ексел, които са за самообучение и апликацията показва къде са грешките\", обясни Велко Милоев. Той каза, че е имало възможност да се изготви стандартизирана методика за обучения в цялата страна. \"Тези, които обучават, трябва да са преминали някакво обучение. И в процеса на обучение има потенциал за подобрение, но чисто партийният модел за съставяне на СИК за мен е изчерпан и с него не могат да се подобрят нещата\", коментира Милоев. Той обясни, че в някои държави от Източна Европа, преобладава партийният модел, а в Западна - модел с участието на хора от държавната или общинската администрация в изборните комисии. \"Най-лесно в България, ако имаше политическа воля, би могло да се въведе поне един представител, който да не е назначен от партия, а от висшестояща изборна комисия – общинска или районна и то след конкурс. Това значи, че за тази длъжност трябва да има атрактивно заплащане, което да мотивира подготвяне и явяване на конкурс, полагане на тестове със съответните сертификати и т.н. Защото в момента членовете на СИК не се интересуват от качеството на изборния процес до момента, в който не са застрашени техни мандати. Преференциите изобщо не ги интересуват\", коментира Милоев. Той разказа, че в изборната нощ е бил единственият наблюдател между 23 ч. и 2 ч. в зала \"Арена Армеец\". Там е видял един партиен застъпник и един представител. \"Толкова много им доскуча, че бързо си тръгнаха. От наблюденията си в залата мога да кажа, че когато председателят на ОИК-София Полина Витанова казва, че организацията е добра и  процесът се е забавил заради нарушения в СИК  и пропуски там, тя е права. Това е така и го видях ясно\", посочи Милоев. Наблюдателят обясни, че организацията като брой работни места, за членове и сътрудници на ОИК, потокът от хора и документи, както и местата за почивка и чакане, е била на много добро ниво. \"Но се вижда как членове на СИК се задържат доста време пред компютъра и след това отиват към ОИК. И там вариантите са два – ако данните им са излезли верни, служител на ОИК им дава разписки за подписване и протоколи. Другият вариант е да идват с чувалите, дълго да обсъждат какви поправки да се направят, след това се връщат отново пред компютъра – тези бяха много повече\", обобщи наблюденията си Милоев. Според него въпреки техническите грешки и нуждата от поправки в протоколите, не е имало сериозни нарушения, които да опорочат или да подложат под съмнение изборния резултат.", "date": "2019.11.01", "title": "Недостатъчно обучение е основният проблем на секционните изборни комисии"}
{"url": "https://www.dnevnik.bg/hrana_i_napitki/2019/11/01/3983454_teleshki_mozuk_s_domashno_aioli_i_trjufel/", "text": "                           Сварете батата, минете го през преса за пюре и смесете с козето сирене. Разбийте майонезата с чесъна и я сипете в пош. Сварете мозъка в подсолена вода и го охладете. В подходящ съд смесете панкото и пармезана, оваляйте парчетата мозък и запечете на плоча от двете страни. Червеният лук, нарязан на жулиени объркайте със захарта. Добре е да се приготви 12 часа предварително. Сотирйте пресния спанак с малко масло и зехтин за 1-2 минути. В подходяща чиния подредете батата с козето сирене, спанака и мозъка. Декорирайте с майонезата, кълнове, малдонска сол, трюфел и по желание – със селски препечен хляб с масло и сол. 120 г телешки мозък 60 г пресен спанак 60 г батат 30 г козе сирене с плесен 2 г стар чесън 30 г майонеза с яйца DL 10 г панко галета 10 г пармезан 20 г червен лук 30 г захар 10 г масло зехтин 10 г трюфел 5 г кълнове от ряпа стрък валериана за декорация 1 г бял пипер 1 г малдонска сол селски хляб, по желание", "date": "2019.11.01", "title": "Телешки мозък с домашно айоли и трюфел"}
{"url": "https://www.dnevnik.bg/evropa/2019/11/01/3985589_italiia_podnoviava_sporno_sporazumenie_za_migranti_s/", "text": "Италия реши да поднови спорно споразумение с Либия от 2017 г. за финансиране и обучение на либийската брегова охрана със съдействието на ЕС, за да бъде спряно потеглянето на мигранти към Европа, предаде \"Франс прес\", цитирана от БТА. Външният министър Луиджи ди Майо оправда автоматичното подновяване на споразумението за още три години от 2 ноември, като се аргументира, че намаляване на италианската помощ би могло да се отрази на дейността на либийската брегова охрана и да доведе до това повече мигранти да тръгват към европейските брегове, до трагедии в Средиземно море и влошаване на условията в мигрантските приемни центрове. Ди Майо отбеляза, че за две години споразумението е намалило дебаркиранията на мигранти в Европа от 170 хил. през 2016 г. на 2200. \"Гардиън\" отбелязва, че в рамките на споразумението с подкрепяното от ООН правителство в Либия либийската брегова охрана спира лодки на мигранти в морето и изпраща пътниците обратно в страната, където според хуманитарни организации те са изправени пред мъчения и злоупотреби. Сделката бе договорена през февруари 2017 г. в опит да се спре притока на бежанци и мигранти към Сицилия. Италия се съгласи да обучава, екипира и финансира либийската брегова охрана, включително и предоставяйки четири плавателни съда за патрулиране. Ди Майо каза: \"Документът може да бъде променен, но не може да отрече, че той намали броя на пристигащите и смъртните случаи в морето\". Според източници, близки до италианското правителство, измененията може да включват програми за евакуиране за презаселване на търсещи убежище и мерки, които да гарантират присъствието на хуманитарни организации в либийските центрове за задържане. Не е ясно дали Триполи ще се съгласи с такива промени.", "date": "2019.11.01", "title": "Италия подновява спорно споразумение за мигранти с Либия"}
{"url": "https://www.dnevnik.bg/politika/2019/11/01/3985588_borisov_manolova_spazariava_romi_da_kajat_che_gerb_im/", "text": "Премиерът Бойко Борисов декларира в интервю за Би Ти Ви, че имал информация, че на втория тур на местните избори в София от БСП подготвяли следната афера: щели да снимат как групи роми отиват под строй да гласуват за настоящия кмет Йорданка Фандъкова (ГЕРБ-СДС). Клиповете с тези роми щели да се разпространяват цял ден в социалните мрежи, за да навредят на кандидата на ГЕРБ. \"Може да попитате, Манолова снощи е била при циганите във Волуяк да прави уйдурма. Спазаряват се вече кои роми да излязат и да кажат, че ГЕРБ им е платил да гласуват за Фандъкова\", заяви премиерът и лидер на ГЕРБ и уточни, че имал информацията от човек от екипа на независимата, подкрепена от БСП Мая Манолова. Тя и Фандъкова отиват на  балотаж  за кмет на столицата в неделя. \"Искам да предупредя, защото няма журналист, който да изкопчи от Манолова коя листа е подкрепила и кандидат ли е на БСП. Много ги бива в аферите. Какво са измислили сега за неделя и го правят цяла седмица: завличат прокуратурата като носят сигнали за купуване на гласове. Няколко групи роми ще бъдат снимани как отиват под строй и гласуват за Фандъкова\", предупреди Борисов. По думите му около Манолова имало не екип, а \"сбирток от физически нечистоплътни хора\", един от които, чието име започвало с буквата \"Б\", искал от Борисов навремето в качеството му на кандидат за кмет на София, 3 милиона лева, за да му покажел как се правят избори. \"Аз мога да се закълна в каквото искате. Той знае кой е\", отговори Борисов на въпроса кой е Б. Борисов изрази убеденост и, че и издирваните братя Галеви помагали на Манолова да събира ромски гласове. \"Братя Галеви са й помогнали много през ромските лидери. Няма ги, но това не значи, че от чужбина нямат влияние върху ромските босове. Това е направено контролирано\", разясни премиертът. Пламен Галев и Ангел Христов, по-известни като братя Галеви, са в неизвестност от 2012 година, когато срещу тях влезе в сила присъда за организиране и ръководене на престъпна група. Преди два дни щабът на Манолова сезира главния прокурор Сотир Цацаров, че в ромските квартали на София се купуват гласове в полза на управляващата партия. Вчера  Цацаров отговори , че трябва да се представят конкретни сигнали за това, не са достатъчни секционните протоколи. Премиерът все пак вярва, че в неделя разумът щял да надделее. \"Нашите приятели от другите партии, които се наричат десни, да си помислят. Няма по-евроатлантическа партия от ГЕРБ. Господ е събирач, ще дойде ден те да се нуждаят от нас. Да си инвестират в бъдещето\", призова Борисов. ГЕРБ отново била БСП Според премиера битката между ГЕРБ и БСП е приключила на първия тур миналата неделя и неговата партия биела два пъти социалистите. \"Управлението и работата винаги намаляват популярността - вземете Тръмп, Меркел, Матрон, Путин, който искате - така премиерът Бойко Борисов обясни спадането на доверието в ГЕРБ от изборите през 2015 година. По думите му тогава ГЕРБ е имала 1727 общински съветници в страната, докато сега те са 1 807. Борисов каза и, че много хора са били изгонени от партията. \"Там, където \"проветрихме\" партията, нямаше време да наложим новите кандидати - в Русе и в Ямбол\", разясни Борисов. Той изрази надежда, че там все пак не работи \"дългата ръка на Цветанов\".  Бившият \"втори\" човек след Борисов  в ГЕРБ, бивш вътрешен министър, шеф на парламентарната вътрешна комисия и на групата на ГЕРБ в парламента – Цветан Цветанов, се раздели с поста си и депутатското място след скандал с  новите апартаменти на управляващите  и направи свой проект за анализи. \"Цветанов беше в САЩ, сега аз като се срещна с президента Доналд Тръмп на 25 ноември, ще разбера какво е правил в щатите\", пошегува се Борисов. \"Какво ви вади очите тоя джип на 10 години, бе\", възмути се Борисов, попитан дали е взел в свои ръце предизборната кампания, след като обикаля из България, шофирайки джип и пуска клипове на живо във \"Фейсбук\". \"През кампанията бях на две-три места. И то кои места? \"Хемус\" важна ли е? Хората чакат ли я? Важно ли е да знаят как се строи и, че се строи в срок\", попита Борисов. \"Какво правих с Сливен - спортни зали, защото Станка Златева го заслужава. В Стара Загора, защото старозагорци искат зала, ще им я направим\", добави министър-председателят. Борисов бил разкрил работно място за Комарницки Лидерът на ГЕРБ отговори и на упрека на карикатуриста и един от създателите на вестника \"Прас-прес\" Христо Комарницки, че не е спазил обещанието за намеса на държавата в разпространението на печатни медии. \"Аз нямам неизпълнено обещание. Сега министерството на транспорта, което е принципал на \"Български пощи\", надявам се скоро – до дни, ще поеме цялото разпространение на всички печатни медии до сергиите, които са 6000. Дари съм възлажил на финансовия министър да провери дали, ако може и колко, да дотираме това разпространение, за да е сигурно, че \"Парс-прес\" и господин Комарницки ще може да отиде до най-отдалеченото село да покаже карикатурата с мен\", заяви Борисов. По думите му от 360 карикатури на Комарницки той присъства в 350 и \"нервите му са свикнали\" с този факт. \"Радвам се, че съм разкрил още едно работно място\", каза Борисов. Чест на Русия, че не реагирала реципрочно на изгонения доплимат \"Чест прави поне до днес на Руската федерация, че не реагира реципрочно. Президентът Путин ме познава добре. Той знае, че аз никога не се поддавам на натиск. Когато всички под строй гониха посланици, аз не изгоних. Но когато дипломат на висок пост го хвана да вербува мои началници, мигновено го пъдя\". Така премиерът коментира шпионския скандал, заради който от България беше изгонен първият секретар на руското посолство. Според него човекът от службите, за когото е имало опит да бъде вербуван, е бил коректен към родината си, като е разказал всичко навреме. \"Провели сме всички мероприятия, така че руската страна, която много разбира от такива работи, мисля, че по достойнство ще оцени това, което сме направили. Ако аз пратя шпионин да вербува някой от началниците на служби на президента Путин, гоненето сигурно ще му е малко наказание\", мисли Борисов. \"Граф Игнатиев\" била станала фантастична улица Министър-председателят нарече ремонтираната улица \"Граф Игнатие\" \"фантастична\". \"Каква беше помиярна яма този \"Граф\", докато управляваше синьо-червената мъгла. Сега е фантастичен\", мисли Борисов. \"Добре, че ви оправихме града, за да има какво да покажете, бе, човек. Що не го показвахте \"Графа\" преди да го направим\", възрази Борисов на забележката, че улицата често била показвана в репортажи с некачествения й ремонт. \"Преди 10 години София беше един сив гаден град, нямаше един шадраван. Само погледнете колко подлеза се направиха. На следващите избори аз ще гласувам за кмет на София, който ясно ще каже, че за да се преборим с чистотата на въздуха, трябва да забраним камините, да забраним твърдото гориво, да наложим тежък данък на старите автомобили, центърът да стане платен за влизане на автомобили. трябва да дойде човек, който да мисли с твърдост, а не за това колко ще му падне рейтингът\", заяви още Борисов.", "date": "2019.11.01", "title": "Борисов: Манолова спазарява роми да кажат, че ГЕРБ им е платила да гласуват"}
{"url": "https://www.dnevnik.bg/evropa/2019/11/01/3985591_shveciia_uduljava_granichnite_proverki_s_oshte_shest/", "text": "Правителството на Швеция удължи срока на проверките по границите на страната с още шест месеца, до 12 май 2020 г., предаде БТА. \"Решението е взето в съответствие с правото на Европейския съюз и въз основа на оценка на правителството за все още съществуващата заплаха за обществения ред и вътрешната сигурност\", се отбелязва в текста на съобщение на правителството. \"Службите за сигурност не са променили оценката си за нивото на терористична заплаха, което продължава да остава повишено. Запазват се също недостатъците в контрола на външните граници на Шенгенската зона. Като цяло това означава, че Швеция трябва да запази националните си гранични проверки\", обяснява в комюникето министърът на вътрешните работи Микаел Дамберг. Всяка седмица шведската полиция спира по границите 150-200 мигранти. През 2015 г. в страната с население 9.8 милиона души дойдоха 163 хил. бежанци - най-високият показател на глава от населението в Европа. През 2016, 2017 и 2018 г. в Швеция пристигнаха съответно 29 хил., 26 хил. и 21 500 мигранти.", "date": "2019.11.01", "title": "Швеция удължава граничните проверки с още шест месеца"}
{"url": "https://www.dnevnik.bg/photos/2019/11/01/3982785_nai-dobrite_snimki_na_dnevnik_prez_oktomvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините от България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.11.01", "title": "Най-добрите снимки на \"Дневник\" през октомври"}
{"url": "https://www.dnevnik.bg/ot_vas/novini_ot_vas/2019/11/01/3985163_sulina_2/", "text": "Град Сулина е бил на самия морски бряг и на пристанището му е поставен знакът \"Морска миля\". Но реката трупа наноси и до морето има още километри, завоювани от сушата само през последните десетилетия.", "date": "2019.11.01", "title": "Сулина 2"}
{"url": "https://www.dnevnik.bg/evropa/2019/11/01/3985602_opaseniia_za_konflikt_na_interesi_na_babish_dovedoha/", "text": "Съд на ЕС потвърди, че чешки депутат е внесъл жалба срещу Европейския съвет (обединяващ държавните и правителствени ръководители на ЕС) за това, че е било позволено на чешкия премиер Андрей Бабиш да участва в преговорите за бюджета на блока въпреки опасенията, че участието му представлява конфликт на интереси, предаде \"Политико\". Сенаторът Лукаш Вагенкнехт от опозиционната Пиратска партия твърди, че Бабиш не е трябвало да участва в дискусиите, защото основаният от него конгломерат \"Агроферт\" е получавал еврофондове и премиерът се е облагодетелствал от това. Вагенкнехт казва, че Бабиш е могъл лично да се облагодетелства чрез гласуването си в Европейския съвет, защото притежава компания, която получава евросубсидии, отбелязва \"Гардиън\". Той вече не е официалният собственик на \"Агроферт\", но различни организации, сред които \"Трансперънси интернешънъл\", твърдят, че той е все още \"основателят и 100% крайният ползвател на облагите\" на два доверителни фонда, в които е прехвърлил холдинга. Като член на Европейския съвет Бабиш има право на вето за бюджета на ЕС, което му дава думата за това колко пари да отиват за земеделски субсидии в сравнение с научни изследвания например. Премиерът твърди, че се е отказал от бизнес интересите си, и отрича да е извършил нарушения. Вагенкнехт иска Общият съд на ЕС да оцени дали Бабиш е в конфликт на интереси и да каже на Европейския съвет как да действа, посочва чешкият ежедневник Respekt. Той е поискал отговор от съда до декемврийската среща на върха на ЕС. Европейската служба за борба с измамите ОЛАФ по-рано разследва твърденията, че ферма и хотелски комплект, свързани с \"Агроферт\", са злоупотребили с еврофондове, и прехвърли случая към чешките власти. Те прекратиха разследването през септември, стигайки до заключението, че комплексът, познат като \"Щъркелово гнездо\", правилно се квалифицира като малък и среден бизнес за целите на получаването на евросредства.", "date": "2019.11.01", "title": "Опасения за конфликт на интереси на Бабиш доведоха до съдебни действия срещу лидерите на ЕС"}
{"url": "https://www.dnevnik.bg/bulgaria/2019/11/01/3985604_kratki_novini_protivogripnite_vaksini_sa_na/", "text": "                         . Противогрипните ваксини са на привършване Ваксините за грип ще бъдат налични окончателно около средата на ноември, като към момента само една част от тях са в страната. Това каза главният държавен здравен инспектор Ангел Кунчев пред БНТ. Около 60 хил. дози са били получени и разпределени, голяма част от тях в София. \"Доколкото знам, количествата са вече на привършване, така че очакваме тази голяма доставка средата на ноември. Броят на противогрипните ваксини тази година е удвоен, а от 2020 година се очаква още по-голяма бройка. Колата на кандидат за кмет е била запалена Колата на един от кандидатите за кметския пост в село Попица, Бяла Слатина, е била запалена, съобщава БНТ. Автомобилът е на претендента от ГЕРБ Недялка Велчева. Превозното средство е унищожено напълно. По случая тече разследване. Тепърва ще се установява дали инцидентът е свързан с предстоящия в неделя балотаж, който е срещу кандидата на БСП Юли Йолов.", "date": "2019.11.01", "title": "Кратки новини: Противогрипните ваксини са на привършване"}
{"url": "https://www.dnevnik.bg/sport/2019/11/01/3985587_la_liga_se_priceli_v_prihodi_nad_2_mlrd_evro_ot/", "text": "Ла Лига отчита рекордни приходи от телевизионни права на първите две нива на испанския професионален футбол. Това става ясно след проведената годишна среща на клубовете в началото на седмицата. Приходите от телевизионни права са 1.865 милиарда евро (2.072 млрд. долара) за миналия сезон 2018-19. Това е увеличение с 10% от предходната година. Сумата, получена за телевизионните и медийни права, представлява 93% от общите приходи, които са на стойност 1.985 милиарда евро. През миналия сезон правата за испанския пазар бяха продадени за 1.143 млрд. евро, като това отбеляза увеличение от 129 милиона спрямо предходната година. Телекомуникационната компания Telefonica държи основния пакет в Испания, като за него плаща 980 милиона евро годишно (2.94 млрд. за три години). Телекомът се пребори с Mediapro, която държеше правата до миналата година. На годишната среща бяха обсъдени още бъдещето на организацията и прогнозите за сезон 2019-20. Според предварителните данни Ла Лига ще надхвърли сумата от 2 милиарда евро като приход от телевизионните права. Президентът на организацията Хавиер Тебас изтъкна, че централизираната продажба на правата е помогнала за големия ръст на приходите. \"Чрез централизираната продажба ние намалихме дисбаланса между клубовете и стимулирахме по-конкурентна среда\", уточни Тебас. Нетната печалба на организацията също нараства, като за миналия сезон увеличението е с повече от 10% - 78 милиона евро.", "date": "2019.11.01", "title": "Ла Лига се прицели в приходи над 2 млрд. евро от телевизионни права"}
{"url": "https://www.dnevnik.bg/evropa/2019/11/01/3985608_tri_strani_v_es_sa_zastrasheni_ot_sudebni_deistviia/", "text": "Висш юридически съветник на Европейския съюз заяви, че Чехия, Унгария и Полша нарушават европейското законодателство, като отказват да се съобразят с приетата от блока схема за квоти за разпределение на мигрантите, предаде \"Асошиейтед прес\". В юридическо становище, представено вчера, Елинор Шарпстън, генерален адвокат на Съда на ЕС, казва, че най-висшият съд в съюза трябва да постанови, че трите страни не изпълняват задълженията си според европейското право. През 2015 г. страните от ЕС се договориха да преразпределят 160 хил. бежанци от Италия и Гърция, тъй като двете страни изпитваха затруднения след пристигането на стотици хиляди мигранти. Унгария, Полша и Чехия приеха само малка част от всички 160 хил. мигранти, които се очакваше да приемат в рамките на споразумението. През септември 2017 г. Европейската комисия се отказа от схемата, след като около 30 хил. мигранти бяха разпределени. Чехия, Унгария и Полша обаче не приеха почти никакви мигранти за двете години, докато действаше схемата. Европейската комисия поиска обяснения, но не получи удовлетворителен отговор. Становището на Шарпстън не е юридически обвързващо, но подобни препоръки обикновено биват последвани от решение на Съда на ЕС, отбелязва АП, цитирана от БТА. Очаква се съдът да се произнесе по случая следващата година. Той може да наложи глоби на държавите членки, които нарушават законодателството на ЕС.", "date": "2019.11.01", "title": "Три страни в ЕС са застрашени от съдебни действия заради отказа от квоти за мигранти"}
{"url": "https://www.dnevnik.bg/evropa/2019/11/01/3985613_evropeiskata_centralna_banka_ot_dnes_ima_purvata_si/", "text": "Кристин Лагард е първата жена, която застава начело на Европейската централна банка (ЕЦБ). Днес тя официално ще заеме поеме поста  от досегашния президент на ЕЦБ Марио Драги , информират световните агенции.  За нея това няма да бъде ново предизвикателство, тъй като Лагард вече бе първата жена на постовете министър на финансите на Франция и управляващ директор на Международния валутен фонд (МВФ).  \"Много неща са свързани с личността. Една от моите лични особености безусловно е, че съм жена. Мъжете не трябва да се доказват пред мен, тъй като отношенията между мъжете и жените имат друго естество, и това ми помага\", каза Лагард в изявление през 2015 година.  Когато Франция бе председател на Г-20 през 2011 година, тя успя да задейства широкомащабна програма за реформиране на международната валутна система.  Лагард е известна с изявленията си на теми като равенството между половете, икономическите неравенства, климатичните промени и борбата с корупцията. Благодарение на усилията й като ръководител на МВФ тези въпроси получиха по-широка гласност и бяха включени в програмите за финансова помощ и икономическите доклади на организацията.  На 5 юли 2011 г. Лагард стана 11-ият управляващ директор на МВФ, заменяйки на поста французина Доминик Строс-Кан, който подаде оставка заради обвинения в сексуални посегателства. Близо месец след като встъпи в длъжност, срещу нея бе започнато разследване по подозрения в небрежност при изпълнението на служебните й задължения като финансов министър. То бе част от делото, свързано с френския бизнесмен Бернар Тапи, което към този момент се разглеждаше вече над 20 години. През 2016 г. френският Съд на републиката, който разглежда изключително дела за нарушения, извършени от членове на правителството, призна Лагард за виновна, но не й наложи присъда. Решението бе взето въпреки препоръките на френската прокуратура всички обвинения срещу Лагард да бъдат оттеглени.       Като една от най-важните си задачи начело на МВФ тя определи завършването на реформата на фонда, започната по инициатива на Г-20 през 2010 г. с цел да бъдат преразпределени правата на глас в полза на развиващите се страни. Процесът се проточи, тъй като измененията не бяха ратифицирани от САЩ, които имат най-голям дял гласове в МВФ. Лагард многократно призоваваше Конгреса на САЩ да одобри реформата, което се случи едва през декември 2015 година. В резултат в десетката на най-големите акционери във фонда влязоха Русия, Бразилия, Индия и Китай.  Лагард изигра важна роля за съживяването на отношенията между членовете на МВФ, включително и страните с нововъзникващи пазари и развиващите се държави. Под нейно ръководство през 2015 г. бяха изменени правилата за предоставяне на кредити и фондът вече може да оказва финансова помощ на страни, които имат задължения към други държави. Не по-малко важно бе и решението във валутната кошница на МВФ да бъде включен китайският юан от 1 октомври 2016 г. наред с щатския долар, еврото, йената и британската лира, припомня ТАСС.  На 19 февруари 2016 г. изпълнителният съвет на МВФ единодушно утвърди Кристин Лагард начело на организацията за още пет години. Започвайки втория си мандат на 5 юли, тя определи като основна задача на фонда постигането на по-голяма гъвкавост и ефективния реакции на нуждите на страните членки. През 2018 г. Лагард обяви преоценка на политиката на МВФ най-вече при надзора, програмите за оценка на финансовия сектор и инструментите за преференциално кредитиране. Отправи и редица предупреждения към света за опасностите, които носят търговските и валути войни между Китай и САЩ.  ЕЦБ, за разлика от МВФ, от учредяването си през 1998 г. винаги е била ръководена от водещ икономист или от бивш централен банкер на някоя европейска страна. Сега обаче президентското кресло ще заеме дипломат и преговарящ, а не технократ.  \"Може би тя не е икономист с възгледи за паричната политика, но е дипломат, който се придържа към тях\", посочва бившият заместник-министър на финансите на Германия Йорг Асмусен, който в момента е част от ръководството на голяма нюйоркска банка. \"Тя е много обаятелна и това е един аспект от стила й в политиката. При безумни министерски срещи тя черпеше с френски пасти в три часа през нощта\", припомня си той.  Бивш член на отбора на Франция по синхронно плуване, през 2012 г. Лагард получава Ордена на Почетния легион. Жителите и гостите на американската столица можеха да видят как лидерът на МВФ спокойно кара колело из центъра на града. Тя обича също така плуването, гмуркането, йогата, кара ски и играе тенис. Мнозина отбелязват непринудения начин, по който французойката общува с медиите. ", "date": "2019.11.01", "title": "Европейската централна банка от днес има първия си ръководител жена"}
{"url": "https://www.dnevnik.bg/bulgaria/2019/11/01/3985617_temperaturite_v_sledvashtite_dni_shte_se_pokachat_do/", "text": "Въпреки че ноември започна с дъжд и по-ниски температури, в следващите дни се очаква значително затопляне. Дежурният синоптик на Националния институт по метеорология и хидрология Красимир Стоев обясни пред БНТ, че в първата третина на месеца температурите ще достигат 27 градуса. Днес термометрите ще показват между 8 и 13 градуса, а през уикенда се очаква динамична обстановка. Ще се усили южният вятър, който ще повиши температурите до 25-27 градуса. От 4 до 10 ноември ще бъде най-топло на Балканския полуостров. Не се очакват и много валежи, те ще бъдат съсредоточени в Западна Европа в първата третина от месеца. В България най-много ще вали през втората половина от месеца.", "date": "2019.11.01", "title": "Температурите в следващите дни ще се покачат до 27 градуса"}
{"url": "https://www.dnevnik.bg/biznes/2019/11/01/3985626_ako_ostanat_pari_v_bjudjeta_za_2019_g_goranov_shte/", "text": "Ако изпълнението на бюджета за тази година позволи, ще бъдат отпуснати целево още пари за строителството на автомагистрала \"Хемус\". Става въпрос за участъка след Велико Търново до пътен възел Белокопитово. Това съобщава финансовият министър Владислав Горанов в интервю за  \"Капитал\" , публикувано в новия брой на седмичника. Той посочва, че за него това се най-смислено похарчените средства. Допълва, че по предварителни оценки на пътната агенция за участъка са нужни около 800-850 млн. лв. По данни оповестени в четвъртък вечерта бюджетът завършва и септември с излишък от 1.3 млрд. лв., прогнозата за октомври е също за превишение на приходите над разходите. Повече за това четете  тук . На въпрос защо парите не се залагат в бюджета, а се разпределят впоследствие при преизпълнения на приходите, Горанов обяснява, че дали ще бъдат преразпределени в рамките на общия бюджет, или ще се прави актуализация на бюджета, е въпрос на целесъобразност. В отговор на въпрос посочва, че управляващите разчитат на ДПС по данъчни въпроси, тъй като тези въпроси били \"червени линии\", каквито не били за подкрепящите правителството партии. Посочва, че срещу тази подкрепа от него лично не е искано нищо, но в политическия дебат винаги стояло подозрение за неформални споразумения и уговорки. Цялото интервю четете в новия брой на \"Капитал\".", "date": "2019.11.01", "title": "Ако останат пари в бюджета за 2019 г., Горанов ще настоява да отидат за \"Хемус\""}
{"url": "https://www.dnevnik.bg/razvlechenie/2019/11/01/3985619_producentut_na_bohemska_rapsodiia_raboti_po_film_za_bi/", "text": "Продуцентът на филма за Фреди Меркюри и групата \"Куин\" - \"Бохемска рапсодия\", работи по следващ проект, който ще разказва историята на \"Би Джийс\", съобщава изданието \"Дедлайн\". Греъм Кинг заедно с \"Парамаунт пикчърс\" и продуцентската компания \"Систър\" подготвя следващ биографичен филм, който да разказва за едни от музикалните легенди на миналото. За него обаче все още няма готов нито сценарий, нито е избран актьорски състав. \"Парамаунт\" са успели да вземат правата над песните на групата, за да могат да ги използват във филма за разлика от проекти като предстоящия филм за Дейвид Боуи \"Стардъст\" и биографичната лента за Джими Хендрикс - Jimi: All Is By My Side, които бяха принудени да разкажат историите на своите главни герои без тяхната музика. Биографичният филм за Елтън Джон \"Рокетмен\" спечели на \"Парамаунт\" 195 млн. долара по-рано тази година. Баз Лурман работи по проект за Елвис Пресли, а в процес на подготовка са още киноленти, разказващи за живота на Арета Франклин, Боб Марли и Карол Кинг. Историята на \"Би Джийс\" има своите върхове и спадове. Тримата по-големи братя Гиб пробиват първоначално в Австралия, а след това и във Великобритания благодарение на продуцента на \"Бийтълс\" Брайън Епстайн, преди да пробият и в САЩ в края на 60-те. Разделят се през 1970 г. заради неразбирателство помежду си, усложнени от злоупотреба с алкохол и наркотици. През 2013 пред \"Гардиън\" Бари Гиб споделя: \"Имаше едно дълбоко, емоционално съревнование между трима братя, които се оказват известни и не го разбират.\" След това те се помиряват и стават по-известни от всякога. Техни хитове като Stayin' Alive, Night Fever, More Than a Woman и How Deep Is Your Love, включена в саундтрака на хитовия филм от 1977 г. \"Треска в събота вечер\", стават неразделна част от диско ерата. Групата има общо шест успешни сингъла на първа позиция в щатския чарт за по-малко от две години. По-късно следват още раздори, породени от тежки разводи, още наркозависимост и смъртта на по-малкия им брат Анди на едва 30 години. Морис Гиб почина през 2003 г., последван от своя брат близнак Робин през 2012 г. През 2018 г. Бари Гиб, чийто фалцет бе определящ за звученето на групата,  получи рицарско звание.  Едно от последните му изпълнения на живо бе по време на фестивала \"Гластънбъри\" през 2017 г., припомня още \"Гардиън\".", "date": "2019.11.01", "title": "Продуцентът на \"Бохемска рапсодия\" работи по филм за \"Би Джийс\""}
{"url": "https://www.dnevnik.bg/sviat/2019/11/01/3985633_kitai_instalira_v_metroto_sistemi_za_razpoznavane_na/", "text": "Китайски специалисти са разработили технология за разпознаване на емоциите на хората. Тя вече се използва на летища и метростанции в Китай за установяване на личността на заподозрени в извършване на престъпления. Това съобщи днес в електронното си издание в. \"Файненшъл таймс\". Всекидневникът допълва, че върху създаването на  подобна система  работят редица компании по света, включително \"Амазон\" (Amazon), \"Майкрософт\" (Microsoft) и \"Гугъл\" (Google). Чрез видеозапис технологията за разпознаване на емоциите може бързо да идентифицира заподозрените в извършване на престъпление, да анализира психическото им състояние, а това позволява да се предотвратяват незаконни действия, включително  тероризъм и контрабанда,  посочва пред \"Файненшъл таймс\" китайският експерт по опазване на обществения ред Ли Сяою в Синдзян-Уйгурския северозападния китайски автономен район. На 30 октомври Пекин съобщи, че ще инсталира на входовете на метрото на китайската столица съоръжения за  лицево разпознаване , които ще имат и \"бял списък\" за облекчено преминаване на пътници, които не са заподозрени. Метрото в Пекин, населяван от над 20 милиона души, всеки ден превозва 12 милиона души, а до 2022 година се очаква броят им да нарасне до 17 милиона, отбелязва АФП.", "date": "2019.11.01", "title": "Китай инсталира в метрото системи за разпознаване на емоциите"}
{"url": "https://www.dnevnik.bg/kultura/2019/11/01/3985086_horata_koito_karaha_skeit_po_vremeto_na_socializma/", "text": "Краят на 80-те години на миналия век. Желязната завеса още не е паднала, а паметникът на Съветската армия се издига в сърцето на София. Вероятно младите хора днес, особено тези, родени във втората половина на 90-те години или през XXI век, трудно биха могли да открият нещо, което да им говори за онова време. Момент. Около паметника има група скейтъри. Факт, който сигурно би ги изненадал. Всъщност в края на 80-те години в България вече има скейт култура. На това е и посветена изложбата \"Скейтъри от миналите времена\", която ще бъде открита днес в Чешкия център от 18.00 часа. Фотографиите са дело на Мартин Младенов. Когато е на 18-годишна възраст през 1989 г., един негов съученик - Досю Амуджиев, му споменава, че е републикански шампион по скейт. Фотографът веднага използва момента да го попита дали може да снима. Отговорът е положителен. \"Те се радваха, защото не ги бяха снимали кой знае колко дотогава\", разказва Младенов пред \"Дневник\". Първата серия от фотографии е от тренировки, колкото и относително да е това определение - скейтърите просто се забавляват. Налага се и сами да си правят скейтовете, както и облеклото - оцветяват дрехи и скъсяват панталони. Втората серия фотографии на Младенов е от републиканското първенство през същата година.      За Младенов това е част от едно по-широко явление - появяването на различни субкултури. \"По това време имаше и метъли, пънкари, ню уейвъри\", изтъква той. За него се появява една специфична активност, която въздейства на околната градска среда. \"До онзи момент нямаше хора, които да усвояват активно и неформално пространството около някой паметник\", казва той. Лично според него това е внасяло \"смисъл и живот в инертния и стерилен град\". \"По време на социализма можеше да се забележи само, че футболните фенове дискутират поредния мач пред Централната минерална баня, а бившите затворници се срещат пред магазин \"София\". Доста слаби занимания, за да ги наречем градска култура\", допълва Младенов. ", "date": "2019.11.01", "title": "Хората, които караха скейт по времето на социализма"}
{"url": "https://www.dnevnik.bg/photos/2019/10/31/3984562_fotogaleriia_gordostta_na_brekzit_leji_krai_lamansha/", "text": "Преди всичко аз съм британец и съм много горд със страната си. Но след като три години живях във време на агресивен, разделящ и деструктивен дебат, аз се чувствам принуден като артист да покажа отчаянието си в ситуацията, в която се намираме, и да създам паметник на едно от най-непатриотичните събития, които Великобритания е виждала.\" Това обяви скулпторът Джейсън Тейлър, известен с изумителните си скулптури, които поставя на дъното на моретата и до които трябва да се гмурнеш, за да ги видиш. Галерия можете да видите  .", "date": "2019.11.01", "title": "Фотогалерия: Гордостта на Брекзит лежи край Ламанша"}
{"url": "https://www.dnevnik.bg/biznes/companii/2019/10/30/3984684_gora_v_surceto_na_sofiia/", "text": "GORA (Green Offices and Residential Area) е всъщност латинска абревиатура с английско значение, която кореспондира най-точно до нашето, българско значение на тази дума, до най-голямото предимство за един многомилионен град, а именно гората до него. Планините са продължението на града ни, това е връзката ни с природата, която е на няколко километра от урбанизацията, задръстванията и забързания градски живот. Може ли всъщност да има истинска GORA в сърцето на София? Да, ако живеете и работите в многофункционален комплекс 24/7 с цялата синергия на модерното градоустройство, с отличаваща се архитектура, която максимално се вписва в заобикалящата го паркова среда. Разположен на входа на парк \"Лозенец\" и граничещ на запад с река \"Драгалевска\" в непосредствена близост до централната градска част, това е комплекс от затворен тип без аналог.      GORA  се намира в най-динамично развиващия се район на град София – \"Хладилника\". За първи път Столична община експериментира с предварително планиране на транспортната, вело- и пешеходна инфраструктура, като се опитва да изпревари инвестиционните намерения. Осъществяването на този план ще превърне заобикалящата среда в прекрасен вторичен многофункционален център, благодарение на съществуващото метро, болници, големия търговски комплекс, училищата, детските градини, зоопарка и не на последно място жилищните, и офис площи.      GORA  е разположен там, където слънцето грее целодневно, а сянката не е от множество жилищни сгради, които го заобикалят, а от зеленината в самия комплекс и граничещия парк. Зеленият клин върху който се намира комплекса, заедно с парковите и залесени дървета, както и реката, предоставят свеж въздух и прохлада. От север булевард \"Филип Кутев\", който е изцяло ремонтиран до комплекса, а през следващата година предстои обновяването и разширяването му да продължи до бул. \"Симеоновско шосе\", свързва обитателите с няколко основни булеварда и пътни артерии, които ги отвеждат за броени минути до самия градски център или далеч извън него.      Жилищната и офис част са два изцяло отделени, но напълно допълващи се архитектурно елемента. Офис сградата е естествена преграда с булеварда от север, която служи като шумо- и прахоизолираща бариера към изцяло самостоятелния жилищен комплекс, разположен на 13 хил. кв.м. с над 10 хил. кв.м. паркова среда. Паркирането е изцяло подземно, както и обслужването на битовия и рециклируем отпадък, отделени в специално помещение. Офис сградата е 15 хил. кв.м. офис площи клас \"А\", сертифицирана със сертификат за устойчиво развитие \"LEED\". Наличието на 140 подземни, както и над 25 надземни паркоместа плюс 26 станции за зареждане на електрически автомобили, които като брой нямат аналог в страната, се намира на 500 метра от метростанция \"Витоша\". GORA е иновативна концепция за многофункционален комплекс, където хората могат да живеят до работата си, за да пътуват по-малко и осигурят устойчив микс в един бързоразвиващ се район на София. Инфраструктурата, местоположението и изграждането с мисъл да се запази естествената екосистема от парк и река, близостта до сърцето на града и любовта към детайла, създадоха проект от ново поколение, очакващ своята оценка.", "date": "2019.11.01", "title": "GORA в сърцето на София"}
{"url": "https://www.dnevnik.bg/gradska_sreda/2019/11/01/3985648_boris_bonev_koia_kalinka_v_stolichna_obshtina_premahna/", "text": "Коя калинка в Столичната община реши да премахне бус лентата по бул. \"Цариградско шосе\", пита днес Борис Бонев от страницата на \"Спаси София\" във фейсбук. В участъка от бул. \"Алея Яворов\" до хотел \"Плиска\" жълтата боя, обозначаваща бус лентата, е заличена с черна боя отгоре и са махнати пътните знаци, указващи, че това е лента само за градския транспорт, добавя Андрей Зографски, активист от \"Спаси София\". \"Това е скоростен коридор за градския транспорт и според \"Спаси София\" премахването й е в пълно противоречие с Плана за развитие на устойчива градска мобилност, който Столичната община прие наскоро\", коментира Бонев. В предизборната програма на Йорданка Фандъкова, кандидат за кмет на София, се обещава, че ще се увеличи с 20% скоростта на градския транспорт и чрез нови бус ленти. Как ще стане това, като се заличават действащите, питат от \"Спаси София\". Активистите изтъкват, че 5 години са били необходими, за да убедят общината да я постави по най-натоварената с автомобили артерия на града. Те недоумяват какъв е смисълът от монтираните неотдавна видеокамери по бул. \"Цариградско шосе\" с цел да се санкционират нарушителите, влизащи в бус лентата, след като тя е премахната от днес. На запитване на \"Дневник\" каква е причината за премахването на бус лентата от Столичната община обясниха следното: \"Бус лентата не е премахната, а е удължена с 240 м зоната за престрояване на автомобилите, които идват от Телевизионната кула и се качват на \"Цариградско шосе\" в посока хотел \"Плиска\". Преди да бъде направено това изменение, заради преплитането на потоците автомобили се получаваха задръствания, които стигаха до Орлов мост.\" От общината добавят, че дори са увеличили бус лентата преди въпросната отсечка от бул. \"Яворов\" до хотел \"Плиска\" с още 160 м, за да се облекчи преминаването на градския транспорт. За водачите на автомобили това решение е добро, коментираха таксиметрови шофьори. От гражданската организация \"Спаси София\" настояват временният кмет Ирина Савина веднага да разпореди да се върне бус лентата, \"за да не се загуби навикът на шофьорите да не влизат в крайната дясна лента по бул. \"Цариградско шосе\". Борис Бонев заявява, че ще се бори скоростният коридор за градския транспорт по този булевард да бъде възстановен.", "date": "2019.11.01", "title": "Борис Бонев: Коя калинка в Столичната община премахна бус лентата по бул. \"Цариградско шосе\"?"}
{"url": "https://www.dnevnik.bg/politika/2019/11/01/3985660_borisov_kum_desnite_predi_balotaja_investiraite_v/", "text": "В интервю за Би Ти Ви премиерът и лидер на ГЕРБ Бойко Борисов благодари на избирателите и изрази надежда, че \"няма да има експерименти със столицата в неделя\". Той призова десните партии да подкрепят на балотажа настоящия кмет Йорданка Фандъкова (ГЕРБ-СДС), която застава срещу независимата и подкрепена от БСП Мая Манолова. \"Искам да кажа на моите приятели от другите партии, които казват, че са център-дясно, нека не си затварят вратата към нас. Господ е събирач, ще дойде ден - те ще имат нужда от нас. Така че да си инвестират в бъдещето, защото няма по-евроатлантическа партия от ГЕРБ в България. Няма партия, която може едновременно да прави два интерконектора - единият за руска газ, другият - за американска газ, и всички да си мълчат. Дай, Боже, да е така\", почука на главата си Борисов. Той обвини Манолова, че спазарявала роми да кажат, че ГЕРБ им е платила да гласуват за Фандъкова. Какво още каза Бойко Борисов - вижте  тук .", "date": "2019.11.01", "title": "Борисов към десните преди балотажа: Инвестирайте в бъдещето си"}
{"url": "https://www.dnevnik.bg/evropa/2019/11/01/3985692_ungariia_se_otkaza_ot_subudilite_opaseniia_planove_za/", "text": "Унгария се отказа от плановете си за създаване на отделни административни съдилища, но ще приеме закон за ускоряване на административните дела, заяви министърът на правосъдието Юдит Варга, цитирана от \"Ройтерс\". През май  правителството обяви неочаквано , че спира временно проекта за нова система от административни съдилища, отстъпвайки по въпроса за реформа, която предизвика опасения за независимостта на съдебната власт. Внесени от управляващата партия \"Фидес\" предложения за промени в съдебната система доведоха до конфликт с Европейската комисия, според която някои от реформите на премиера Виктор Орбан заплашват демокрацията и върховенството на закона. Самият министър-председател отхвърля тези обвинения. \"Правителството смята, че съдилищата трябва да бъдат защитени от ненужни спорове, и затова ще запази единната съдебна система и няма да създава независима организация на административни съдилища\", заяви Варга пред Унгарската телеграфна агенция. Тя добави, че законът, който ще бъде внесен скоро в парламента, ще включва \"ясна рамка\" за завеждането на административни дела, ще ускори приключването на обжалванията и \"ще направи правната практика по-предвидима\". ", "date": "2019.11.01", "title": "Унгария се отказа от събудилите опасения планове за административни съдилища"}
{"url": "https://www.dnevnik.bg/sport/2019/11/01/3985696_ljuis_hamiltun_ne_sum_dostignal_pika_si_i_shte_stavam/", "text": "Люис Хамилтън се нуждае от три точки в предстоящия уикенд за Гран при на САЩ, за да си  гарантира шеста световна титла  във Формула 1. Въпреки че се насочва към голямата си цел и преследване на поредните рекорди, британският пилот смята, че дори още не е достигнал пика на своето представяне. Ако спечели шеста титла, Хамилтън ще се доближи само на една от изравняване на рекорда на Михаел Шумахер (7). Британецът има и 83 победи в кариерата си, като отново изостава единствено от легендарния германец. Дори и на 34 години Хамилтън вярва, че още има накъде да се развива. \"Никога не съм смятал, че ще спечеля пет световни титли, а сега имам шанс да добавя още една – това е невероятно и нереално. Убеден съм, че още не съм достигнал своя пик и имам накъде да се развивам. Вярвам, че ще ставам още по-силен\", каза британецът в навечерието на Гран при на САЩ. Хамилтън има пет победи на пистата в Остин и общо шест в Щатите, след като триумфира на \"Индианаполис\" през 2007 г. През 2018 г. Кими Райконен прекъсна серията му от четири поредни успеха на американска територия и отложи шампионския му празник. \"Това е писта, която е успешна за мен, и аз имам план отново да се боря за победата. Ще натискам здраво през целия уикенд, което тук никога не е лесно\", добави петкратният световен шампион. За да си гарантира шеста титла, Хамилтън трябва да завърши осми или по-напред, като резултатът на неговия съотборник Валтери Ботас няма да има никакво значение. Британецът води със 74 точки пред финландския си съотборник в \"Мерцедес\".", "date": "2019.11.01", "title": "Люис Хамилтън: Не съм достигнал пика си и ще ставам по-силен"}
{"url": "https://www.dnevnik.bg/razvlechenie/2019/11/01/3985688_film_po_kurvavi_knigi_na_klaiv_barkur_shte_izleze/", "text": "\"Кървавите книги\" на писателя Клайв Баркър ще бъдат превърнати във филм, който ще излезе в платформата на \"Дисни\"  Hulu  идната есен. Това съобщи писателят чрез официалния си сайт. Шестте тома разкази на Баркър са класика в  литературата на ужаса  и досега са били интерпретирани в комикси (Tapping the Vein) и филми (сред които поредицата Candyman и \"Среднощният влак за месо\"). Повече от тридесет години след публикуването им писателят се връща към тях, но този път пише нови истории - \"трилогия приказки, оплетени във времето и пространството\". (Книгите са публикувани на български език от издателство \"Колибри\" в преводи на Иван Атанасов и Васил Велчев.) Режисьор и съсценарист ще бъде Бранън Брага, известен с работата си като продуцент на \" Стар Трек: Следващото поколение \", \"Стар Трек: Вояджър\" и \"Стар Трек: Ентърпрайз\". Брага е бил и изпълнителен продуцент на \"24\"; във всички тези сериали е работил и по сценариите. В писането участва и творческият му парнтьор Адам Саймън, който е известен с работата си по филмите \"Духове в Кънектикът\" и \"Кости\". Главната роля в \"Кости\" е поверена на рапъра  Снууп Дог  – той играе гангстер, който оживява след смъртта, за да отмъсти за убийството си. Снимките на филма вече са започнали в канадската провинция Нова Скотия. \"Разширяваме поредицата, защото минаха тридесет години, откакто написах \"Кървави книги\", и със сигурност не страдам от липса на подобни идеи. Има близо тридесет наратива, които съм развил в нещо, което може да се нарече \"истории от \"Кървавите книги\", обяснява Баркър. \"Опитвам се поне да достигна, а в някои случаи и да надмина достойнствата на оригиналите. Някои разкази препращат към други - \"Нови убийства на улица \"Морг\" са очевидно поклон към  Едгар Алън По , но \"Негово величество Роухед\" си е класическа приказка за чудовища и искам да се върна към този тип истории. Искам например да създам нова приказка за чудовища, свежа и подходяща за съвременната публика\", казва още той. \"Светът се е променил. Светът е по-мрачно, по-страшно място сега – не е за вярване, но си е така.\" Героите и актьорите Анна Фрил ще играе Мери - умна и красива психоложка, известна с опроверженията си на теории, на които липсват научни доказателства. Левкемия убива седемгодишния ѝ син, а след това тя среща мъж, който я убеждава, че говори от името на починалото ѝ дете, и става неин любовник. Брит Робъртсън ще играе Джена - хиперчувствително момиче, което страда от \"мисфония\" - ужас от определени звуци. Научавайки, че майка ѝ смята да я прати обратно във \"Фермата\", тя бяга в Лос Анджелис. Рафи Гаврон (\"Роди се звезда\", \" Параграф 22 \") е Саймън - чаровен, красив мъж, който убеждава Мери, че мъртвото ѝ дете говори през него. Юл Васкес (\"Наркос\", \"Развод\") е Бенет - професионален убиец, чиято последна жертва го насочва към безценна книга, която може да осигури доживот него и съпругата му. В търсене на книгата той попада на свръхестествен ужас.", "date": "2019.11.01", "title": "Филм по \"Кървави книги\" на Клайв Баркър ще излезе догодина"}
{"url": "https://www.dnevnik.bg/photos/2019/11/01/3985659_snimka_na_denia_v_kabineta_na_prezidenta/", "text": "В Деня на народните будители - 1 ноември, администрацията на президента отвори врати за граждани от 10.30 до 16.30 часа. Първите гости бяха посрещани лично от държавния глава Румен Радев. Четвъртокласник от Хисаря седна на стола в кабинета му.", "date": "2019.11.01", "title": "Снимка на деня: В кабинета на президента"}
{"url": "https://www.dnevnik.bg/razvlechenie/2019/11/01/3985697_burgaskiiat_spice_music_festival_obiavi_11_imena_ot/", "text": "След първото успешно издание на фестивала SPICE Music 2019 в Бургас, който в рамките на два дни събра на една сцена множество известни от 90-те години поп изпълнители, организаторите му вече се подготвят за 2020 г. и обявиха първите 11 имена от програмата догодина, която ще е с един ден повече и ще се проведе от 7 до 9 август. Това са C+C Music Factory и Sonique , които трябваше да пристигнат за пилотното издание на фестивала, но не успяха и сега обещават да не пропускат, допълва организаторът Николай Тодоров.      Публиката ще може да слуша още мамбо звездата Lou Bega, Corona с участието на бразилската дива Олга де Суза, германските хип хопъри C-Block, испанките Las Ketchup. За първи път в България участие ще имат още Reel 2 Real ft. The Mad Stuntman, известен с хита I like to move it, Rozalla, която мнозина познават с песента Everybody’s Free, италианската денс формацията Black Box, LayZee или Mr.President, който ще ни върне в 1996 г. с Coco Jamboo, и британското дуо Maxx, което се завърна отново на музикалната сцена през 2019 г. Организаторите обещават фестивалната зона, която миналата година бе разположена в зона около Морската гара, да е още по-голяма. Билети за SPICE Music Festival 2020 ще се предлагат на касите на EpayGo и в мрежата на EasyPay в цялата страна, а цената на билета за трите фестивални дни е 88 лв.", "date": "2019.11.01", "title": "Бургаският SPICE Music Festival обяви 11 имена от програмата си за 2020"}
{"url": "https://www.dnevnik.bg/detski_dnevnik/2019/11/01/3979990_s_decata_v_pochivnite_dni_1_2_i_3_noemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Петък, 1 ноември - Виждали ли сте някога монументална четириканална видеоинсталация? Ако отговорът е не, сте добре дошли от 14 часа в Музея за съвременно изкуство на бул. \"Черни връх\" 2, където ще бъде подредена изложбата на Албена Михайлова \"Фиктивни биографии\", част от проекта \"Автобиография\". Участниците в ателието ще преживеят историите на главните герои и техните биографии, които се движат между измислица и абстракция, реалност и мечта. За записване и допълнителна информация: 0886 817 233; 0879 147 679 или  edu_nag@yahoo.com  - Магазин \"Декатлон\" и сдружение \"Зелена Странджа\" организират спортен празник за децата. От 12 до 14 часа в морската градина до \"Моряшки паметник\" срещу Мостика ще има много забавни игри. Малки и големи ще могат да опитат ходене по въже, стрелба с лък и да чуят интересната беседа на Владимир Димитров - планински водач от сдружение \"Зелена Странджа\". Събитието е подходящо за всички, като ще са ви нужни единствено удобно облекло и предварителна регистрация  тук . Събота, 2 ноември  - Ще се проведе второто издание на софийският фестивал на игрите . Програмата ще предложи над 40 събития за малки и големи на 30 локации в София. Ще има събития за настолни и компютърни игри, виртуална реалност, детска програма, насърчаваща МИНТ (математика, инженерство, наука и технология) уменията в ранна възраст, както и още много забавления, турнири, партита и други. Подробности -  тук .", "date": "2019.11.01", "title": "С децата в почивните дни (1, 2 и 3 ноември)"}
{"url": "https://www.dnevnik.bg/sport/2019/11/01/3985710_futbolnite_sudii_sa_nedovolni_ot_obvineniiata_v/", "text": "Българските футболни съдии са недоволни от обвиненията в корупция. Това заяви един от водещите рефери Ивайло Стоянов след среща на съдиите в сградата на Българския футболен съюз (БФС). \"Събрахме се относно обвиненията в корупция и всички ще излезем - и футболният съюз, и съдийската гилдия, с декларация срещу това нещо, защото, след като няма доказателства, не можем да обвиняваме когото и да било\", каза Стоянов. На 15 октомври в разгара на скандалите в българския футбол след мача с Англия в офисите на БФС влязоха служители на Главната дирекция \"Борба с организираната престъпност\". Впоследствие шефът на футболните съдии  Йордан Сталев беше временно отстранен от поста му . Официалната информация за разследването е оскъдна. В публикация във \"Фейсбук\" министърът на младежта и спорта Красен Кралев написа, че то е \"по член 321, алинея 6 от Наказателния кодекс, която се отнася за \"Престъпления против спорта\", по-конкретно \"корупционни престъпления\", което касае дейността на съдийската комисия към БФС и нейния председател Йордан Сталев\". В момента футболният съюз се ръководи от Михаил Касабов, който  зае мястото на подалия оставка Борислав Михайлов . \"Спрямо нас никога не е имало натиск, нито пък мисля, че за в бъдеще ще има. При нас нещата са си по старому\", каза Стоянов, според когото отстраняването на Сталев е грешка.", "date": "2019.11.01", "title": "Футболните съдии са недоволни от обвиненията в корупция"}
{"url": "https://www.dnevnik.bg/video/deniat_s_veselin_dremdjiev/2019/11/01/3985717_mariia_spirova_brekzit_sus_sdelka_niama_da_se_useti_ot/", "text": "Ако има споразумение за излизане на Великобритания от Европейския съюз със сделка, Брекзит няма да се усети от хората поне още две години. Това каза журналистът Мария Спирова в предаването \"Денят с Веселин Дремджиев\" по TV+ и по TV1. По думите ѝ \"хората ще заспят сън\", ако на 31 януари наистина се стигне до Брекзит. Според нея на предстоящите избори на Острова консерваторите ще спечелят и ще имат мнозинство, което ще помогне на премиера Борис Джонсън \"тази сделка да бъде приета с камбанен звън и Брекзит да бъде обявен на 31 януари\".", "date": "2019.11.01", "title": "Мария Спирова: Брекзит със сделка няма да се усети от хората поне още две години"}
{"url": "https://www.dnevnik.bg/evropa/2019/11/01/3985720_gurciia_zatiaga_pravilata_v_opit_da_se_spravi_s/", "text": "Гърция прие спорен закон за предоставяне на убежище, целящ да ограничи увеличаващия се брой на пристигащите там мигранти, предаде \"Гардиън\". Законодателството ще ускори процедурите за предоставяне на убежище и за връщане на мигранти в Турция. Законопроектът от 237 страници, озаглавен \"Международна закрила и други разпоредби\", предизвика гнева на групи за защита на човешките права, на хуманитарни организации и опозиционни партии, според които той ще ограничи сериозно достъпа до защити за търсещите убежище. Те възразиха и срещу това, че дясноцентристкото правителство, което е на власт от юли, е дало само няколко дни за разглеждане на предложения, които обикновено се дискутират месеци наред. Гневът срещу законодателството, прието късно в четвъртък, се засили и след като високопоставен европейски пратеник предупреди, че условията в препълнените лагери на островите Самос и Лесбос, най-засегнати от притока на хора от Турция, са станали \"експлозивни\". Според Дуня Миятович, комисар на Съвета на Европа по човешките права, \"ситуацията на мигрантите, включително на търсещите убежище, в лагерите на гръцките острови значително се е влошила през изминалите 12 месеца\" и са необходими спешни мерки срещу \"отчайващите условия, в които хиляди човешки същества живеят\". Greek reporter отбелязва, че законодателството е било подкрепено от депутати на управляващата партия \"Нова демокрация\" и от центристкото \"Движение за промяна\". Всички останали партии са гласували против. Гърция преминава през най-голямото увеличение на броя на пристигащите търсещи убежище от 2015 г. досега.  Внезапният ръст  се превърна в непредвидена криза за администрацията на премиера Кириакос Мицотакис. Неговото правителство се закани да заеме много по-строга позиция по въпроса от предшестващото го ляво управление. Миналия месец обеща да депортира 10 хил. мигранти до края на 2020 г. Внасяйки законодателството в парламента, министърът за гражданската защита Михалис Хрисохоидис настоя, че целта е да се ускорят процедурите, така че бежанците да може по-лесно да се интегрират в гръцкото общество, а връщанията на нелегални мигранти да се осъществяват по-бързо. Преди гласуването в парламента Мицотакис каза, че законопроектът цели освен всичко друго и да изпрати ясен сигнал: \"Достатъчно значи достатъчно, достатъчно за тези хора, които знаят, че нямат право на убежище и въпреки това опитват да останат в страната ни.\" \"Гърция най-накрая се сдобива с ясна, стегната и функционална система за убежище. Всяка молба за убежище ще бъде отсега нататък обработвана в рамките на шест месеца вместо сегашните девет, а решенията ще бъдат съобщавани на кандидата в рамките на 10 дни вместо сегашните 20\", посочи Мицотакис, като подчерта, че ако кандидатът не сътрудничи с властите и напусне страната тайно, тези молби ще бъдат анулирани по подразбиране. По думите му законът улеснява предоставянето на убежище на тези, които той нарича \"истински бежанци\", и приоритизира семействата, на които осигурява незабавен достъп до здравни и образователни услуги. Предвиждат се засилени патрули в Егейско море, включително с термокамери. Според премиера законодателството ще изпрати ясен сигнал, че тези, които нямат право на убежище, ще бъдат връщани обратно. Новото правителство освен това обеща да транспортира до 20 хил. души от островите към континентална Гърция следващата година. Правозащитници се опасяват, че законът ще улесни властите да задържат търсещи убежище, ще ограничи правото им на работа и достъпа до межународна закрила на уязвимите хора, включително на децата. По-рано 15 хуманитарни организации призоваха депутатите да се въздържат от приемане на законопроекта, който според тях не взима предвид реалността на място и може да доведе до нарушения на националните и европейските закони. Сред проблемните въпроси те посочват кратките срокове и практическите спънки пред достъпа до процедурите за кандидатстване за бежански статут.", "date": "2019.11.01", "title": "Гърция затяга правилата в опит да се справи с растящия брой пристигащи мигранти"}
{"url": "https://www.dnevnik.bg/sviat/2019/11/01/3985719_rusiia_opitva_da_suzdade_suverenen_internet_ot_dnes_no/", "text": "Правила, даващи възможност за централизиран контрол върху интернет в Русия, влязоха в сила днес. Мярката, която според активисти грубо ограничава права и свободи и може да доведе до цензура, а според някои експерти е с неясни ползи, обаче ще се приложи по-трудно, отколкото властите в Москва очакваха. Законът,  приет по-рано тази година  (и известен като концепция за \"суверенен интернет\"), цели да засили контрола върху трафика в руското онлайн пространство, известно като Рунет. Сред мерките се предвижда задължително поставяне на специално оборудване, което да филтрира трафика и да гарантира сигурността в случай на \"външна опасност\" (възможността за \"външна опасност\", изолация на Русия от интернет и т.н. бе сред основните мотиви на внеслите законопроекта сенатори Андрей Клишас и Людмила Бокова заедно с депутата Андрей Луговой). Целта е възможност за пълно откъсване от световната мрежа като защитна мярка. Предвиждат се и \"учения\" - веднъж годишно - в които да участват собственици на телекомуникационни компании, мрежови оператори и други играчи на пазара. В руски медийни публикации се е споменавала възможността едно от тези учения да представлява  \"пробно изключване\"  от глобалната мрежа. \"Суверенният интернет\" още е далеч Оборудване обаче така и не е инсталирано в апаратурата на повечето интернет доставчици. Експертите все още не са открили начин устройствата да работят, без да се наруши качеството на връзката с интернет, и правителството ще действа едва когато се появи начин за това, посочва деловото издание РБК. Негов източник обяснява, че целта е да \"не се допусне отрицателно влияние върху крайния потребител\". За закона правителството не е разработило и правна база; няма списък с евентуалните заплахи, които да налагат прехвърляне на контрола на \"Рунет към комуникационния регулатор \"Роскомнадзор\". Така \"суверенният интернет\" на практика не съществува. Критици на властите обаче се опасяват, че при прилагането на закона Русия ще има мрежа по китайски модел - със силно филтриране на трафика, блокиране на чуждо съдържание и цензура. Част от мерките в закона няма да влязат в сила поне до началото на 2021 г. В този срок например Русия трябва да създаде собствена система за имена на домейните. Това е база данни за компютри, услуги и други ресурси, с чиято помощ имената на хостовете се преобразуват в IP адреси. \"Сувернет не е готов, но не това е проблемът\" Русия далеч не е готова да прилага закона, но това не значи, че се е отказала; в Урал вече тестват система за блокиране на мрежата, а бизнес структурите, свързани с концепцията, искат нови методи да изкарат средства от нея. Сред възможните печеливши са компаниите, производители на системи за дълбоко филтриране на трафика (Deep Packet Inspection) - режима, в който на практика ще влезе \"Роскомнадзор\" в извънредна ситуация. Проблемът с Рунет не е технологичен, а идеологически и финансов, отбелязва в анализ \"Новая газета\". \"Суверенният Рунет\" (или просто сувернет) е логично продължение на курса на изолационизъм, който Русия въвежда през 2014 г. и от който, съдейки по всичко, просто не може да се откаже.\" В парламента и в Кремъл не са съгласни. Според властите концепцията е отлична стратегия срещу кибератаки, включително държавно спонсорирани.", "date": "2019.11.01", "title": "Русия опитва да създаде \"суверенен интернет\" от днес, но не е лесно"}
{"url": "https://www.dnevnik.bg/sport/2019/11/01/3985763_durjavata_shte_otpusne_54_mln_leva_za_eliten_sport/", "text": "За пръв път бюджетът на Министерството на младежта и спорта (ММС) ще надхвърли 80 млн. лева. През 2020 г., която е олимпийска заради летните игри в Токио, парите за спорта за високи постижения (елитния спорт) ще са 53.9 млн. лева. Преди ден  Министерският съвет одобри законопроекта за държавния бюджет  за 2020 година и актуализираната средносрочна бюджетна прогноза за периода 2020-2022 г. Бюджетът, с който ММС ще разполага, ще е 82.26 млн. лева. Това е с около 2.5 млн. лева повече спрямо  планирания за настоящата година бюджет . Отново е представено увеличение на парите за масовия спорт. ММС предвижда да отдели 18 866.5 млн. лева за политиките в областта на спорта за учещи и спорта в свободното време, което е с 1.332.9 милиона повече. В актуализираната средносрочна бюджетна прогноза до 2022 г. е заложено догодина България да има 185 медала, спечелени от олимпийски и европейски игри, световни и европейски първенства. За следващите две години посоченият брой е същият. Министърът на спорта  Красен Кралев заяви, че очаква страната да има 55 квоти за игрите в Токио . \"Основните приоритети в областта на спорта са укрепването на здравето и физическата активност, практикуването на спорт от всички и развитие на спорта за високи постижения\", е записано отново в стратегията. Парите в графата за \"текущи трансфери, обезщетения и помощи за домакинствата\" се увеличават до 10.160 млн. лева, а тези \"за персонал\" стигнат 15.011 милиона, което е с близо 2 милиона повече от тази година.", "date": "2019.11.01", "title": "Държавата ще отпусне 54 млн. лева за елитен спорт догодина"}
{"url": "https://www.dnevnik.bg/sport/2019/11/01/3985771_voleibolnite_nacionali_trugvat_sreshtu_franciia_v/", "text": "Българският национален отбор по волейбол ще започне с мач срещу Франция участието си в квалификацията за олимпийските игри. Двубоят в Берлин е на 5 януари в 18.00 часа. Другите отбори в групата в Берлин са европейският шампион Сърбия и Холандия.  В квалификацията играят осемте най-силни европейски отбора, които не са се класирали за Токио 2020. Само шампионът в турнира печели квота за игрите. България игра с Франция през септември на европейското първенство, като  загуби тежко с 0:3 . Шампион на турнира стана съставът на Сърбия. След  най-слабото си европейско първенство от 2005 г. насам  селекционерът  Силвано Пранди получи препоръка  от президента на българската федерация Данчо Лазаров да върне в състава най-опитните играчи. Италианецът  се съобрази и ги включи в разширения състав за квалификацията . \"В следващите два месеца ще следим всички изявени състезатели и тези, които са в най-добра форма, ще попаднат в групата от 14 за турнира. Разбира се, напълно е възможно да повикам и състезател, който не присъства в разширения състав, но пък в това време се е представил на много високо ниво. За мен е важно да събера най-подготвените състезатели и да направим всичко, което зависи от нас, да спечелим квотата. Ще бъде много трудно, но не и невъзможно\", каза Пранди.  Германия, Белгия, Словения, Чехия  България, Франция, Сърбия, Холандия", "date": "2019.11.01", "title": "Волейболните национали тръгват срещу Франция в последния опит да стигнат до Токио"}
{"url": "https://www.dnevnik.bg/video/deniat_s_veselin_dremdjiev/2019/11/01/3985820_vesislava_tancheva_borisov_i_fandukova_ne_mogat_da_si/", "text": "Йорданка Фандъкова няма право да изказва мнението си за Иван Гешев, тъй като не тя взима решенията. Щабът ѝ го прави вместо нея. Нито тя, нито Бойко Борисов могат да си позволят да застанат срещу Гешев, защото това означава да се изложат на ударите на бъдещия главен прокурор, ако той стане такъв. Това каза пиар специалистът в Института за изследване на населението и човека към БАН Весислава Танчева в предаването \"Денят с Веселин Дремджиев\" по TV+ и по TV1. Според нея \"темата \"Гешев\" се оказа препъникамък за всички, които искат да са в управляваща ситуация след тези избори\".", "date": "2019.11.01", "title": "Весислава Танчева: Борисов и Фандъкова не могат да си позволят да застанат срещу Гешев"}
{"url": "https://www.dnevnik.bg/politika/2019/11/01/3985848_manolova_shte_sudia_premiera_borisov_za_lujata_che_sum/", "text": "Ще дам премиера Борисов под съд. Гнус ме е от лъжите и обидите, които той произнесе в национален ефир днес, обяви Мая Манолова, независим кандидат за кмет, подкрепена от БСП и други партии, на пресконференция в шатрата си до НДК. Тя заяви, че Борисов е излъгал, като е обявил, че вчера вечерта тя е била \"на уйдурма\" в столичния квартал Волуяк, за да купува ромски гласове. Твърденията на Борисов вижте  тук . \"За сведение на премиера, който беше 4 години кмет на София, във Волуяк няма ромска махала и няма роми\", заяви Манолова и каза, че била там по покана на жителите на Гара Волуяк, \"които нямат канализация\", и са обсъждали мерки за благоустрояването на квартала. Тя каза, че срещата е била записана и екипът й скоро ще предостави клип от Волуяк. \"Ще се видим в съда, г-н Борисов! Уйдурмите на първия тур ги правехте вие и това се вижда от протоколите на общинските секции. Там г-жа Фандъкова е пълен хегемон. Там има пълно припокриване на гласовете за съветници на ДПС и гласовете за кмет на Фандъкова. Твърденията на Борисов, че Братя Галеви, макар и в чужбина, сега помагали на Манолова за набиране на ромски гласове, тя контрира, че е било допуснато двамата осъдени престъпници от Дупница да избягат от страната, когато той е бил премиер. Премиерът в нарушение на закона влезе лично в предизборната кампания за София, за да се види кой е истинският кмет, кой управлява в София, посочи Манолова. Пресконференцията днес според нея била подготвена по други теми - да се покаже как се управляват общинските дружества - \"Топлофикация София\", \"Чистота Искър\", където се източват милиони левове. В заключение Манолова обяви, че в неделя се изправя \"срещу Борисов, срещу ДПС, срещу контролирания и купения вот и срещу начина, по който се избира главният прокурор в България\", и призова софиянци за подкрепа срещу едноличната власт.", "date": "2019.11.01", "title": "Манолова: Ще съдя премиера Борисов за лъжата, че съм купувала ромски гласове във Волуяк"}
{"url": "https://www.dnevnik.bg/sport/2019/11/01/3985738_snimka_na_denia_nova_zelandiia_vze_bronzovite_medali/", "text": "Нова Зеландия спечели бронзовите медали на световното първенство по ръгби, след като надигра Уелс с 40:17 в спора за третото място. Трикратните световни шампиони (1987, 2011 и 2015 г.) бяха считани за големите фаворити в турнира, но бяха отстранени на полуфинал от Англия. На снимката: Ветеранът Сони Бил Уилямс пробива през защитата на Уелс.", "date": "2019.11.01", "title": "Снимка на деня: Нова Зеландия взе бронзовите медали на световното по ръгби"}
{"url": "https://www.dnevnik.bg/photos/2019/11/01/3985764_snimka_na_denia_instalaciia_s_poslaniia/", "text": "Художествената инсталация Visions in Motion, направена от 30 000 панделки с написани пожелания и послания, е изложена в близост до Бранденбургската врата в Берлин, Германия.", "date": "2019.11.01", "title": "Снимка на деня: Инсталация с послания"}
{"url": "https://www.dnevnik.bg/analizi/2019/11/01/3985916_kakvo_shte_reshi_radev_za_geshev/", "text": "                         След като  Иван Гешев, единственият кандидат за поста главен прокурор,  бе избран от пленума на Висшия съдебен съвет (ВСС), пред него остана само едно препятствие: указът на президента. Според чл. 129, ал. 2 от Конституцията: \"Председателят на Върховния касационен съд, председателят на Върховния административен съд и главният прокурор се назначават и освобождават от президента на републиката по предложение на пленума на Висшия съдебен съвет за срок от седем години без право на повторно избиране. Президентът не може да откаже назначаването или освобождаването при повторно направено предложение.\" Едно е ясно отсега: решението, което Радев ще вземе за Гешев, е критичен тест. Защото ще остави отпечатък върху целия му мандат. Президентът има следните ходове: да подпише указа за назначаването на Гешев; да върне решението на ВСС; да \"бави топката\". Нормативната уредба не споменава изричен срок, в който той да подпише указа. В този трети сценарий президентът може да поиска промени в конституцията, засягащи мандата и правомощията на главния прокурор. Към момента вторият вариант изглежда най-вероятен. Индикация за това е освобождаването на Борислав Цеков като член на Правния съвет към президента. Това стана, след като Цеков изненадващо заяви, че процедурата по избор на главен прокурор е показала \"високо ниво на прозрачност\", и оспори тезата, че няма преклузивен срок, в който държавният глава трябва да подпише указа. Президентът Радев вече заяви, че ще вземе решение в \"обозрим срок\". Това най-вероятно означава, че няма намерение да протака. А и при това мнозинство в парламента няма особен смисъл да се инициират конституционни промени. Почти сигурно е, че те ще бъдат \"отстреляни\". Президентът не е длъжен да аргументира решението си. Но с оглед на политическото напрежение и полярните оценки, които предизвиква кандидатът Гешев, е важно Радев да се обоснове. Какви биха могли да бъдат неговите аргументи, в случай че видим втория вариант? Сред възможните доводи могат да бъдат притесненията, изразени в обществото по адрес на Гешев. Мнозинството от симпатизантите на ДБ и Борис Бонев споделят тези притеснения. А преди втория тур на местните избори и Мая Манолова се солидаризира с тях. Възможно е също така Радев да се позове на атмосферата на страх, в която протече заседанието на ВСС. Може да спомене и мускулестите мъже, протестирали в защита на предизвестения победител. Любопитното е, че основната опозиционна сила БСП не се обяви срещу избора на Гешев. Г-жа Нинова дори посочи, че \"не е работа на партиите да се бъркат\". Това може да означава, че кандидатът Гешев е съгласуван с БСП. По-вероятно обаче е БСП да не иска да застане директно срещу кандидата, за да развърже ръцете на президента. Така решението на Радев няма да изглежда като направено под партиен диктат. Вместо в прав текст да се солидаризира с протестите, заради което неизбежно ще бъде обвинен в пристрастност, по-рационално и по-вероятно е държавният глава да се аргументира с негативните оценки за Гешев, дадени от редица юристи. Сред тях са председателят на Върховния касационен съд Лозан Панов, бившият съдия в съда в Страсбург Здравка Калайджиева, съдия Нели Куцкова, Фондация \"Български адвокати за права на човека\", и др. От ВСС вече намекнаха, че ако президентът върне решението, те ще препотвърдят Гешев. Тогава Радев ще бъде принуден да се съобрази с повторното решение на ВСС. Така повелява конституцията. Според съдия Куцкова обаче чл. 129, ал. 2 от Конституцията подлежи на тълкуване. От една страна, съществува прецедентът с кандидатурата на Бойко Рашков за главен прокурор, която бе върната от президента Петър Стоянов. Тогава процедурата започна отначало, с нови номинации. От друга страна, е налице пресният пример с председателя на ВАС Георги Чолаков, който бе \"върнат\" от президента Радев, но ВСС просто го прегласува. Юристите от \"Правосъдие за всеки\" също призовават президента да сезира КС за тълкуване на въпросната разпоредба. Но в тълкувателно решение на КС от март 2002 година се казва, че \"ВСС има оперативна самостоятелност\" \"да прегласува повторно\" кандидатите за постовете на тримата големи. От което излиза, че в прерогативите на ВСС е както да започне процедурата отначало, така и само да препотвърди кандидата. Конституционният съд е малко или повече изразител на специфичната констелация на политическите интереси в страната. В този смисъл, дори да се стигне до тълкуване, КС едва ли би издигнал \"китайска стена\" пред единствения кандидат. Що се отнася до политическите последици от евентуално решение на Радев срещу Гешев, това при всяко положение ще раздели политиците и обществото. Тук бих казал така: по гнева им ще ги познаете. Тези, които ще оспорят решението на президента, са същите, които очакват Гешев да се вихри в техен интерес.", "date": "2019.11.01", "title": "Какво ще реши Радев за Гешев"}
{"url": "https://www.dnevnik.bg/sviat/2019/11/01/3985918_mrusen_vuzduh_blokira_delhi_vlastite_go_sravniha_s/", "text": "Делхи обяви извънредно положение заради замърсяването на въздуха, като училищата в индийската столица излязоха във ваканция до 5 ноември, съобщиха \"Асошиейтед прес\" и БТА. Временно се спират строителните дейности в района на града, за да се намалят нивата на прахово замърсяване. В града се раздават пет милиона маски, пише Би Би Си. Замърсяването на въздуха в Делхи винаги достига върхови нива около 1 ноември заради комбинацията от смог от  фойерверките по време на хиндуистки фестивал  и горенето на стърнища в селскостопанските райони в съседни щати. Само в Северна Индия последното се извършва от 2 млн. фермери на площ от около 80 хил. кв.км (за сравнение - площта на България е около 110 хил.). Арвинд Кеджривал, който ръководи правителството на Делхи,  написа  в \"Туитър\", че градът \"се е превърнал в газова камера заради пушека от изгаряне на растения в съседните щати\". Посолството на САЩ в Индия отчита днес ниво на фините прахови частици във въздуха, което надвишава деветкратно нормите, определени за допустими от Световната здравна организация. При такива равнища се препоръчва на хората да не излизат на открито, защото това е опасно за здравето. От понеделник в Делхи ще се въведат ограничения за движението на автомобили, които ще останат в сила две седмици. Хората ще могат да шофират личните си автомобили от 4 до 15 ноември през ден в зависимост от това дали са с четни или нечетни регистрационни номера. Някои потребители подходиха с чувство за хумор. \"Това е най-добрият костюм за Хелоуин на всички времена\",  отбеляза  потребителка в \"Туитър\", публикувайки снимка на мръсен въздух със силно намалена видимост.", "date": "2019.11.01", "title": "Мръсен въздух блокира Делхи, властите го сравниха с \"газова камера\""}
{"url": "https://www.dnevnik.bg/kultura/2019/11/08/3980128_otkus_ot_horata_koito_promeniat_bulgariia_vduhnovenie/", "text": "                         През последните 30 години в България стана модерно да се твърди, че тук нищо не се получава. България със сигурност трябва да се справи с високите нива на корупция и битова престъпност и да запълни дефицитите в здравеопазването, образованието и правосъдието. Наличието на тези проблеми обаче не означава, че страната не напредва или че тук няма почтени, образовани и трудолюбиви хора, които допринасят за напредъка на страната с ежедневни действия. Именно такива хора представя Даниел Пенев в \"Хората, които променят България. Вдъхновение в 30 истории\". Книгата ще ви запознае с историите на вдъхновяващи българи от света на бизнеса, образованието, културата, медиите, спорта и неправителствения сектор, които доказват, че добрината, постоянството и щедростта вършат повече и по-добра работа от мрънкането и търсенето на оправдания. Сред тях са: - Основателите на една от най-успешните български ИТ компании - Отговорникът за развитието на бизнеса на Viber в Централна и Източна Европа и Близкия изток - Създателят на най-популярния български сайт за видео уроци и тестове за ученици - Двама от съоснователите на Сдружението на българите с опит в чужбина \"Тук-Там\" - Създателят на най-голямата медия за позитивни новини в България - Най-успешният български цирков артист и еквилибрист - Ултрамаратонецът, който тича в подкрепа на различни каузи - Един от най-обичаните влогъри в България Запознайте се отблизо с: Кирил Петков, Мая Донева, Дарин Маджаров, Васил Терзиев, Бойко Яръмов, Светозар Георгиев, Христо Косев, Евгения Пеева-Кирова, Атанас Райков, Розалина Лъскова, Христо Блажев, Мариела Станулова, Христо Бояджиев, Софи Йотова, Венелин Добрев, Христо Тенчев, Леда Аврамова, Калин Василев, Михаил Стефанов, Олга Клисурова, Ива Цолова, Йоана Колева, Михаела Стойкова, Николета Попкостадинова, Валентина Стоева, Бойко Благоев, Снежина Маринова, Евгени Серафимов, Благовеста Пугьова, Крис Захариев, Маргарита Доровска, Краси Георгиев, Бистра Иванова, Енчо Керязов и Петя Кертикова. С тази книга Даниел Пенев иска да покаже България в една по-различна светлина и така да мотивира хиляди българи да се посветят на занимания, които им носят удовлетворение и същевременно им позволяват да допринасят за подобряването на средата тук. Даниел Пенев е журналист, преводач и редактор. Бил е стажант в bTV, Dnevnik.bg и Reduta.bg, както и в офиса на Мария Габриел в Европейския парламент в Брюксел. Негови материали са публикувани в български и международни медии като Клуб Z, BBC Знание, TrueStory.bg, EurActiv.com и Balkan Insight. Той е преводач на книгите \"Буда в работата\" (AMG Publishing, 2018) и \"Обещанието на един молив\" (AMG Publishing, предстояща), както и редактор на \"Маркетинг без бюджет\" (AMG Publishing, 2018). Роден и израснал в Кюстендил, Даниел завършва средното си образование в ЕГ \"Д-р Петър Берон\". След това придобива бакалавърска степен по журналистика и политически науки и международни отношения от Американския университет в България и магистърска степен по международни отношения от Централноевропейския университет в Будапеща. От 2010 г. насам участва в обменни програми и обучения в страни като Великобритания, Германия, Чехия, Турция и САЩ. Член е на Асоциация на европейските журналисти – България. Предговор от Веселина Седларска Веднъж цар Акбар начертал една дълга права линия и попитал министрите си: ‒ Как може да се направи тази линия по-къса, без човек да се докосва до нея? Бирбал, когото смятали за най-мъдрия човек в държавата, се приближил и начертал близо до първата линия друга, но по-дълга от нея. Тази книга е за хората, които чертаят по-дългата линия. Има, както знаем, два начина твоята кула да е по-висока от чуждата – като събаряш чуждата или като строиш своята. Хората на по-дългата линия не се интересуват от чуждите кули, те строят своите. А когато видят много висока чужда кула – радват се. Защото \"щом някой може, значи и аз мога\" е тяхното верую. Бирбал бил най-мъдрият човек в държавата, казва притчата, затова се сетил да начертае по-дълга линия и така да направи вече нарисуваната по-къса. Не просто най-образованият, не само най-умният – най-мъдрият! Най-мъдрите знаят неща, които не се учат в училище, не ги пише в учебниците. Те знаят, че риск и шанс са едно и също нещо, точно както успех, провал и урок са едно и също. Те са наясно, че енергията да мърмориш за нещо, което не става, понякога е дори по-голяма от енергията да се заемеш и да направиш самото нещо. Те са от късметлиите, които са усетили, че завистта, търсенето на оправдания и леността са тежки за носене, макар да изглеждат най-лекият път. Те не чакат, не молят, не обвиняват света около себе си – те действат. И знаят какво помага на действието. Свободата работи за тях, сега я имат. Хората, които чертаят по-дългата линия, са онези, които водят общността напред. Те имат този талант. Даниел Пенев пък притежава таланта да ги забелязва и да ги описва, за да ни ги подари. И четейки за тях, да се приближим до мъдростта, като си кажем: \"Щом те могат, значи и ние можем\". Тази книга се отваря със съмнение и се затваря с възхищение. Нямаше да сме българи, ако не беше така. Всяка от описаните истории е урок по кураж. И затова прилича на учебник за мъдрите неща, които обикновено не са в учебниците, а в живота наоколо. Хората, които променят България УВОД \"В България нищо не става.\" \"В тази страна няма място за възпитани, честни и трудолюбиви хора.\" \"Сам нищо няма да промениш!\" \"Тук е така.\" \"Спасявай се час по-скоро!\" Ако сте на възраст между 15 и 35 г., сигурно редовно попадате на подобни коментари за ситуацията в България. И как да е другояче след три бурни десетилетия на сътресения, разочарования, предателства, загуби и раздели. Болката, която съпътства прехода ни към демокрация, ни накара да се затворим в себе си, да таим злоба спрямо всичко и всички тук и да се възприемаме за обречени, сякаш сме осъдени на доживотен затвор без право на обжалване. И сякаш от изборите и действията ни не зависи нищо! Израснах в семейство, което, за щастие, никога не е имало финансови затруднения. Въпреки това в гимназията, подобно на стотици хиляди мои сънародници, аз започнах да си представям бъдещето си извън пределите на България. Все пак като дете на прехода съм се наслушал как в България нищо не се получава, как страната тъне в мизерия и как всеки, който може и има смелостта да предприеме тази стъпка, се спасява в чужбина, прокуден от лошо образование и здраве-опазване, корупция и покварено правосъдие. Покрай обучението и пътуванията ми в чужбина постепенно осъзнах, че аз и много други българи имаме изкривена представа за България. Споменатите проблеми продължават да тровят живота на немалко от нас. Те обаче не би трябвало да ни служат за извинение да смятаме, че на тази земя няма по-изстрадал народ от нас. Ако анализираме положението, в което се намираме, в правилния контекст, ще установим, че към 2019 г. България е източник не само или основно на проблеми, а и на чудесни възможности. Като граждани на Европейския съюз (ЕС) ние имаме свободата да пътуваме във всяка от останалите страни членки на общността само с лична карта. Същото важи и за страни като Швейцария, Норвегия и Исландия, които не са в ЕС, но прилагат голяма част от неговото законодателство. С български паспорт пък можем да пътуваме до още над 130 държави – от Турция, Египет и Мароко през Канада, Бразилия и Сингапур до Сейшелите, Бахамите и Малдивите. Тази свобода на пътуване е факт само 30 години след края на един период, през който родителите ни са можели да пътуват само до \"правилно ориентирани\" в идеологически план държави – и то при определени условия. Някои ще контрират, че днешната ситуация не се различава особено от ситуацията преди 1989 г., понеже истински свободни да пътуват са само хората, които могат да си го позволят. Да, парите играят важна роля. Няма обаче никакъв спор, че независимо от финансовите ми възможности, за мен е в пъти по-добре да живея в страна, в която аз решавам къде, кога, как и с кого да пътувам, отколкото в страна, в която тези решения зависят от бюрократи, чиито решения зависят от заповедите на техните началници, чиито решения зависят от политическите пристрастия и цели на \"бащата на нацията\" и неговите съратници, чиито решения – в случая на социалистическа България – зависят от политическите пристрастия и цели на лидерите на друга държава. Предимствата на това да живееш в България през 2019 г. не се изчерпват със свободата на пътуване. Хората, които променят България големият плюс е мирът – онова благо, което остава мираж за милиони хора в Близкия изток и други части на света в постоянно военно положение. Фактът, че приемаме мира за даденост, говори красноречиво за огромния напредък, който сме постигнали. Този мир прави възможни всички останали елементи на един пълноценен живот като достъп до питейна вода, храна, образование, здравеопазване, работа и щастливи мигове в компанията на близки и приятели. Друг огромен плюс на живота в България е изобилието от възможности да използваш знанията, уменията и контактите си в полза на общото благо. Да, България тепърва трябва да се справя с много предизвикателства, но ние имаме свободата (а донякъде и привилегията) да участваме в този процес. Когато подхождаме градивно, дупките по улицата, счупените пейки в парка, застаряването на учителите, лошите условия в болниците, неуредиците в градския транспорт и ограничените средства за култура и изкуство могат да се превърнат в материали за изграждане на една по-хубава България. Добрата новина: през последните 15 години тук се завръщат все повече българи, учили в някои от най-реномираните висши учебни заведения в света. И не, те не се връщат, защото са се \"провалили\" в чужбина, както обичат да натъртват злите езици, а защото виждат поле за изява и смисъл в това да използват опита и контактите си на родна земя. Аз, който дълги години си представях, че ще градя кариера на Запад, започнах да гледам по един по-различен начин на България през 2015 г. Тогава, като участник в стажантската програма на bTV, интервюирах млада дама, която се беше върнала в България след петгодишно следване в Германия, Холандия и Португалия. Покрай нея се запознах с дейността и част от екипа на Сдружение \"Тук-Там\", което свързва българите с образование и опит в чужбина и българите в страната. През септември същата година се присъединих към екипа на TrueStory.bg – платформа, която представя вдъхновяващи личности, инициативи и каузи и така предлага алтернатива на преобладаващо негативното съдържание в традиционните медии. Оттогава насам се запознах с редица образовани, възпитани и дейни българи, които с работата си доказват, че развитието на България зависи основно от ценностите, съзидателността и стремежите ни. В момента съм на 26 г. Върнах се в България, след като завърших магистратурата си по международни отношения в Централноевропейския университет в Будапеща. Вече две години живея и работя тук, като се опитвам да съчетавам занимания, които ми носят усещане за смисъл и ме провокират да давам най-доброто от себе си всеки ден. В същото време продължавам да използвам всяка възможност за пътувания и обучения в чужбина, защото знам колко ценен е този опит. Днес мога смело да заявя, че се чувствам прекрасно в България. Това в никакъв случай не означава, че съм надянал розови очила и съм сляп за предизвикателствата, пред които продължава да бъде изправена страната ни. Просто се научих да анализирам случващото се тук в по-широк план и съм се фокусирал върху това да градя, колкото ми позволяват силите, вместо да руша или да преча на другите да градят. В тази връзка е добре да осмислим и запомним думите на американския писател, философ, теолог и борец за човешки права Хауърд Търман: Не се питайте от какво се нуждае светът. Запитайте се какво ви кара да живеете истински и го направете, защото светът се нуждае от живи хора. Надявам се историите в тази книга да ви вдъхновят да търсите позитивното, да мечтаете смело и да живеете пълноценно. Не казвам, че ще е лесно, но трудностите по пътя правят пътуването далеч по-вълнуващо. Вярвам, че България се нуждае от повече живи хора. Защото колкото по-живи сме ние, толкова по-жива ще бъде и тя!", "date": "2019.11.01", "title": "Откъс от \"Хората, които променят България. Вдъхновение в 30 истории\" на Даниел Пенев"}
{"url": "https://www.dnevnik.bg/sport/2019/11/01/3985904_klop_za_rasistkiia_skandal_tova_ne_e_problem_samo_v/", "text": "Мениджърът на \"Ливърпул\" Юрген Клоп смята, че Българският футболен съюз няма вина за расисткия скандал, съпътствал мача на България с Англия (0:6) в София в средата на миналия месец. Германецът заяви, че е необходимо да се говори за проблема, тъй като той не касае само България. Преди дни  УЕФА наказа България с един мач пред празни трибуни , както и с още един условно. Успоредно с това има и обща глоба от 85 хил. евро за две провинения. Решението  беше посрещнато с остри критики в Англия . \"Трудно е да се каже какво е подходящото наказание за нещо подобно. Много важно е да говорим за това (за проблема) и то да не се случва занапред\", заяви Клоп. Според него системата на наказанията трябва да предотвратява следващи прояви заради това, че лишава отбора от публика или защото глобите са високи. \"Сега обаче това не е случаят. В тази ситуация не е отговорен Българският футболен съюз, а групата хора, които са го направили. Трябва да се уверим, че те няма да го правят повече.\" \"Живеем във време, в което проблемът се завръща или все още съществува - няма значение. Трябва да опитаме да се справим с него. Трябва да се направи така, че тези момчета, не само в България, защото това не е само български проблем, да кажат \"съжаляваме, няма да правим повече така\", добави германецът.", "date": "2019.11.01", "title": "Клоп за расисткия скандал: Това не е проблем само в България"}
{"url": "https://www.dnevnik.bg/kultura/2019/11/01/3985384_piesata_asansyorut_na_georgi_markov_subujda_otnovo/", "text": "Постановката \"Асансьорът\" по едноименната пиеса на писателя Георги Марков беше представена премиерно на 30 октомври на софийска сцена в камeрната зала на Националния студентски дом. Тя е продукция на казанлъшкия театър \"Любомир Кабакчиев\", а неин режисьор е Петър Денчев. Главните роли изпълняват актьорите Десислава Стоянова и Ивайло Драганов. \"Георги Марков е много проницателен автор в българската литература, затова, че умее да посочва в своите текстове проблеми, които надскачат времето. Те се превръщат по-скоро в антропологични разсъждения за българския манталитет\", разказа за \"Дневник\" Денчев. Личният му интерес и любопитство към пиесата го провокират да я постави през своя поглед, като адаптацията ѝ е съвсем деликатна. Режисьорът разказа как по време на репетиционния процес в екипа се завърта една и съща тема - за съвременното объркано общество, в което хората \"трудно се закрепят за своите лични двигатели, които да ги движат напред и да произвеждат смисъл в техните животи\".      Марков създава \"Асансьорът\" през 1967 г. Сюжетът се развива около случайната среща на мъж и жена в асансьор, който засяда между етажите. Чрез бурни разговори персонажите търсят отговори на дълбоко екзистенциални въпроси, които във външния свят придобиват съвсем друг смисъл. Асансьорът като че ли нарочно спира техния път, за да помислят върху предстоящите си житейски събития - на следващия ден тя трябва да се омъжи, а той да помогне на приятеля си мошеник, който отново е влязъл в неприятна ситуация. Двамата са привлечени един от друг, а това привличане се превръща в несигурна любов. Докато тече действието, те изпадат в емоционален дебат, в който излагат своите светогледи. Така се опитват да изразят свободната си воля, мнение и индивидуални желания. Когато асансьорът тръгва и вратата отново може да бъде отворена, всичко придобива друг смисъл и ролята на обществото излиза на първи план.  \"Много повече се интересуваме от това какво мислят останалите за нас, отколкото да вършим това, което мислим, че е правилно. В този смисъл пиесата е за порива на човешките чувства, за стремежа към свобода и изразяване на непосредствената симпатия и човешкото свързване между двама души\", каза Денчев. Режисьорът допълни, че през цялото време персонажите се опитват да намерят мястото си в обществото, да бъдат част от неговотo цяло и да реализират любовта си, но без да изневерят на личните си виждания за света. \"Тезата на Георги Марков е, че в едно затворено общество искреният контакт между хората може да се случва само извън обществения контекст. Когато си отделен и вече нищо не те свързва с него\", поясни Денчев. Пиесата може да бъде видяна отново на 13 ноември в камерната на зала на Националния студентски дом от 19.00 часа. Билетите вече са в продажба онлайн  тук .", "date": "2019.11.01", "title": "Пиесата \"Асансьорът\" на Георги Марков събужда отново забравени житейски въпроси"}
{"url": "https://www.dnevnik.bg/evropa/2019/11/01/3985939_novi_pravila_vuv_franciia_praviat_po-trudno/", "text": "Промените на пазара на труда във Франция, които влизат в сила днес като част от плана за реформи на президента Еманюел Макрон, имат за цел да направят трудовия пазар по-гъвкав и да съживят икономическия растеж, предаде \"Асошиейтед прес\". Втора серия промени ще влезе в сила от 1 април. Според новите правила ще бъде по-трудно на безработните да кандидатстват за помощи, което може да насърчи повече хора да се върнат по-скоро на работа. Критиците на плана обаче твърдят, че той подкопава системата за социална сигурност. Безработицата във Франция през лятото спадна до най-ниско равнище от десет години, до 8.5 на сто, но все още е сред най-високите в Европейския съюз. Новите правила увеличават до 5 години времето, което напусналият работа трябва да е отслужил при работодателя си, за да може да кандидатства за помощи за безработица. Освен това кандидатът трябва да представи и план, че възнамерява да започне собствен бизнес.  Самонаетите ще имат право да кандидатстват за помощи при безработица от 800 евро за шест месеца. Новите правила намаляват с 30 процента помощите на получаващите над 4500 евро на месец след шест месеца безработица. Френските безработни получават средно около 1000 евро на месец в продължение на две години. Хората с най-високи заплати могат да получават максимум до 6615 евро на месец. Правителството се надява промените да доведат до икономии от 3.4 милиарда евро за три години и да намалят безработицата. Генералният секретар на синдиката Френска демократична конфедерация на труда (Се Еф Де Те - CFDT) Лоран Берже заяви днес пред радио \"Франс енфо\", че това е \"реформа със 100 процента губещи\". Според него 1.4 милиона ще бъдат засегнати от днес, с по-лоши условия за обезщетения за безработица, а през април - с намаляване на помощите. Според агенцията по заетостта в промишлеността и търговията Юнедик (Unedic) 850 хил. безработни ще изгубят по 200 евро на месец от догодина. Лоран Берже критикува и министъра на труда Мюриел Пенико заради изказването й \"безработните да вземат да си намерят отново работа\".", "date": "2019.11.01", "title": "Нови правила във Франция правят по-трудно кандидатстването за помощи за безработица"}
{"url": "https://www.dnevnik.bg/sviat/2019/11/01/3985961_livanskiiat_prezident_poiska_grajdanska_vmesto/", "text": "Ливанският президент Мишел Аун поиска смяна на системата в страната след седмици протести, поставили под въпрос резултатите от десетилетния модел на управление. Аун коментира ситуацията в Ливан дни след като премиерът Саад Харири  обяви, че подава оставка  заради многохилядните демонстрации. Аун в началото отхвърляше призивите на протестиращите и настояваше, че проблемите на страната не могат да се решат с натиска на улицата. Той освен това предупреждаваше, че оставката няма да реши проблемите на Ливан в трудни моменти за икономиката и финансите на страната. След края на гражданската война (1990 г.), продължила 15 години, в страната бе възстановена система на подялба на властта на блокове на базата на верските общности. Съгласно т.нар. Национален пакт, неписани споразумения, премиерът например трябва да е сунит, председателят на парламента (Набих Бери, който не е спирал да заема поста от 1992 г.), е шиит, а президентът - християнин маронит. Според местни медии коментарите на Аун може да подпомогнат компромис за бъдещето на новото правителство, което трябва да отдалечи Ливан от икономическата пропаст.      Протестиращите искат кабинетът да е съставен от технократи - те за пръв път демонстрираха с национални знамена, а не с партийните си. Те обвиняват политиците, че са се обръщали само към електората си от съответната общност, вместо да мислят за благото на страната, и са се ръководили повече от клиентелизъм, отколкото от грижа за всички избиратели. \"Министрите трябва да се избират съобразно компетенциите и експертизата си, не политическата лоялност. Ливан се намира в критична ситуация, особено икономически\", продължи Аун. Шиитското движение \"Хизбула\", подкрепяно от Иран, бе противник на смяната на правителството. Лидерът му Хасан Насрала - чиито представители според скорошна информация на \"Ройтерс\" опитвали да разубедят премиера да подава оставка - заяви малко след Аун, че е нужно бързо съставяне на правителство, което да чуе исканията на демонстрантите. Той обаче добави, че случилото се е блокирало важни реформи.      Атаки от поддръжници на \"Хизбула\" срещу демонстриращите единство ливанци  станаха основна заплаха за протестите  в последно време. Някои анализатори отбелязаха, че разтърсването на политическата система може да е пагубно за влиянието на \"Хизбула\", чиито съюзници са голяма част от сегашния парламент.", "date": "2019.11.01", "title": "Ливанският президент поиска гражданска вместо религиозно поделена държава"}
{"url": "https://www.dnevnik.bg/analizi/predozirane/2019/11/01/3985937_predozirane_falirasht_futbolen_otbor_dade_predizborno/", "text": "Изпадналият в тежко финансово положение \"Дунав\" (Русе) беше въвлечен в надпреварата на местните избори чрез обещание от ГЕРБ за \"спокойното и победно бъдеще\". Залогът е средства за оцеляване срещу публична подкрепа в полза на  кандидата на партията Диана Иванова срещу Пенчо Милков от БСП два дни преди балотажа . От пресцентъра на ГЕРБ изпратиха съобщение, придружено от видео, в което се хвалят, че треньорът, футболистите и ръководството на футболния клуб са заявили \"мощна подкрепа\" за кандидата на ГЕРБ. \"В момента \"Дунав\" се представя добре, но има бъдеще само ако русенци изберат Диана Иванова за кмет\", заявява треньорът Людмил Киров във видеопосланието. В него са се включили и футболисти. \"Това е моят кмет. Аз ще гласувам за Диана Иванова\", казва капитанът Диян Димов. Съотборникът му Мартин Ковачев се присъединява: \"Аз вярвам в Диана Иванова и ще гласувам за нея. Гласувайте и вие.\" Акцията се случва десет дни след като  привърженици на \"Дунав\" призоваха министър-председателя Бойко Борисов за помощ  след оттеглянето Симеон Симеонов, който досега осигуряваше финансирането на клуба. В съобщението се казва, че предприемачът  Росен Даскалов, който ръководи местната партийна структура , се ангажирал да осигури финансиране от страна на русенския бизнес \"за спокойното и победно бъдеще на \"Дунав\". През август се разбра, че  дружество, представлявано от Даскалов, изпълнява поръчка за ремонт на автомобилите на община Русе .", "date": "2019.11.01", "title": "Предозиране: Изпаднал в криза футболен отбор даде предизборно рамо на ГЕРБ в Русе"}
{"url": "https://www.dnevnik.bg/kultura/2019/11/01/3984653_trite_umirashti_luva_v_koronata_na_velikobritaniia/", "text": "Британският скулптор, известен с разполаганите по дъната на моретата фигури, Джейсън Тейлър, коментира Брекзит през своето изкуство. Той използва трите лъва пазители на Англия, които са вградени и в герба на Великобритания. Представени са изтощени, умиращи от глад, заливани от приливите. Фигурите им са разположени край бреговете на Ламанша и в сърцето на Лондон. Галерия можете да видите  тук .", "date": "2019.11.01", "title": "Трите умиращи лъва в короната на Великобритания"}
{"url": "https://www.dnevnik.bg/bulgaria/2019/11/01/3985987_saitut_na_stolichna_obshtina_s_danni_za_kachestvoto_na/", "text": "Сайтът, на който ще могат да се видят данните за качеството на въздуха в София от монтираните от общината по европейски проект 22 контролни станции, ще заработи след 27 декември. Това съобщи днес директорът на Дирекция \"Климат, енергия и въздух\" към кметството Теодора Полимерова, цитирана от БНР. Мониторингът за качеството на въздуха се извършва по 9 показателя, сред които са параметрите за въглероден диоксид, азотен диоксид, серен диоксид, озон, фини прахови частици 2.5 и 10, както и температурата, влажността и налягането. В момента текат тестовете на системата. Разработва се и специално мобилно приложение, което ще дава известия при отклонения от нормите и препоръки. Сензорите са поставени в различни части на града - метростанциите \"Люлин\" и \"Джеймс Баучер\", до обръщалото на трамвай № 10 при \"Западен парк\", на бул. \"Президент Линкълн\", до читалище \"Искра\" в \"Орландовци\", на Централна автогара, до Поликлиника \"Враждебна\", до Центъра за заразни болести, Военномедицинска академия, на ул. \"Мими Балканска\", до НИМХ на бул. \"Цариградско шосе\", до Зимния дворец, до стадион \"Раковски\", до 29-и ДКЦ в \"Борово\", до автоматичната станция \"Хиподрума\" и до читалище \"Св. св. Кирил и Методий\" в кв. \"Драгалевци\", както и в непосредствена близост до районните администрации на райони \"Надежда\", \"Красна поляна\", \"Подуяне\", \"Овча купел\", \"Искър\" и \"Студентски\". Предвижда се при показания от над 200 милиграма на куб.м фини прахове частици на две станции в един ден да се въвеждат мерките, които гласува Столичният общински съвет през тази година, част от които са зеленият билет, допълнително миене, проверки и т.н. В сряда, още преди да е започнал отоплителният сезон, сензорите на гражданската организация AirSofia  отчетоха  до четири пъти превишение на максимално допустимите норми на фини прахови частици в София.", "date": "2019.11.01", "title": "Сайтът на Столичната община с данни за качеството на въздуха ще тръгне в края на годината"}
{"url": "https://www.dnevnik.bg/sport/2019/11/01/3985995_s_ekspresna_pobeda_djokovich_si_osiguri_deseti_mach_s/", "text": "Световният №1 в тениса Новак Джокович постигна експресна победа на четвъртфиналите на \"Мастърс\" турнира в Париж, след като надви Стефанос Циципас с 6:1, 6:2. Успехът на сърбина му осигури достигане до полуфиналите, където ще срещне Григор Димитров. Джокович се справи с Циципас за едва 58 минути, като това беше едно от най-тежките поражения, които седмият в световната ранглиста претърпя. Сърбинът реализира пет аса и спечели 79% от разиграните точки при своя първи сервис. В целия двубой Джокович не даде нито точка на Циципас за пробив, докато успя да вземе четири пъти подаването на съперника си. Джокович беше близо и до това да \"завърти геврек\" на гръцкия си опонент, като поведе с 5:0 в първата част преди Циципас да се разпише. Сценарият беше сходен и във втория сет, когато Джокович проби рано и поведе с 5:1. В събота сърбинът ще срещне за десети път Григор Димитров, който  по-рано през деня победи Кристиан Гарин . Дотук Джокович води с 8:1 успеха срещу българина, а единственият успех на Димитров дойде през 2013 г., именно на турнир от \"Мастърс\" 1000 сериите в Мадрид.", "date": "2019.11.01", "title": "С експресна победа Джокович си осигури десети мач с Григор Димитров"}
{"url": "https://www.dnevnik.bg/biznes/2019/11/01/3985993_poshtite_shte_se_vkljuchat_v_razprostranenieto_na/", "text": "\"Български пощи\" ЕАД се включват като търговско дружество на либералния пазар в дейността по разпространение на печатните издания от издателите до търговците на дребно. Това съобщи на извънреден брифинг министърът на транспорта, информационните технологии и съобщения Росен Желязков, цитиран от БТА. Така министърът  коригира казаното тази сутрин от премиера Бойко Борисов  в телевизионно интервю, че държавното дружество ще изземе тази дейност от частните компании - разпространители (бизнес, 80% от който се контролира от дружества, свързани с депутата от ДПС и медиен магнат Делян Пеевски) и ще извършва само тази дейност, доставяйки всички печатни издания до сергиите, които са 6000, включително, ако се наложи, с държавна субсидия. В днешния брой на  \"Капитал\"  се припомня, че пощите могат да разтоварят сегашния монополист от най-нерентабилната част от задачата, а именно - доставката до отдалечени малки населени места. \"Влизането на пазара цели да разсее две усещания – че пазарът е монополизиран и че някой извива ръцете на издателите. Министерство на транспорта твърди, че не е монополизиран и въпреки това влиза, за да е спокойна ситуацията. \"Български пощи\" няма намерение да се превръща в монополист на пазара, а иска просто да го диверсифицира\"  посочи днес министърът, цитиран от \"Клуб Z\". По думите му реалистично е тази дейност да започне през втората половина на януари. ", "date": "2019.11.01", "title": "Пощите ще се включат в разпространението на вестници през януари"}
{"url": "https://www.dnevnik.bg/kultura/2019/11/01/3985928_prof_svetlozar_igov_poluchi_goliamata_specialna/", "text": "Проф. Светлозар Игов е носителят на Голямата награда на Портал \"Култура\", а журналистът на Българското национално радио Силвия Великова получи специално отличие за \"личен принос към независимата журналистика\" на церемонията по връчване на годишните награди на Портал \"Култура\", която традиционно се състои на Деня на народните будители. Журито връчи наградата на проф. Игов заради \"приносното значение на творчеството му като критик, литературен историк, есеист и преводач, за високото равнище на неспокойната му и търсеща мисъл, откроила яркия облик на неговия съзидателен критически хуманизъм\". В категорията \"Проза\" бяха присъдени две награди - на Палми Ранчев за сборника с разкази \"Тази вечер нищо не е случайно\" (\"Жанет 45\", 2018 г.) и на Елена Алексиева за романа \"Свети Вълк\" (\"Факел Експрес\", 2018 г.). В категорията \"Хуманитаристика\" първа награда получи Ромео Попилиев за \"Цензурата по времето на комунизма\" (\"Рива\", 2018 г.), която чрез анализа на забранените или трудно допуснати на сцената театрални творби от времето на комунизма очертава по нов начин полетата на съпротива срещу режима. Втора награда в същата категория взе Даниел Вачков за \"Аварии и катастрофи. Хроника на социалистическата индустриализация\" (ИИБМ, \"Сиела\", 2018 г.) Сценаристът и драматург Боян Папазов получи специална награда заради \"значимия му принос в българската театрална и филмова драматургия и умението му да разкрива истини, да подтиква зрителя сам да ги открива, да провокира и носи заряд за обществена промяна\".", "date": "2019.11.01", "title": "Проф. Светлозар Игов получи Голямата специална награда на Портал \"Култура\""}
{"url": "https://www.dnevnik.bg/analizi/2019/11/01/3985662_desnite_strasti_predi_vtoriia_tur_se_najejiha_do/", "text": "Страстите между двата тура на местните избори достигнаха нива, които на някои поколения избиратели напомниха за разделението между хората в началото на прехода, когато антагонизмът в обществото удари зенита си. Седмицата започна силно: Първо  рапърът   заяви  на ръководството и избирателите на \"Демократична България\", че \"вече нямат човек\" в \"Ъпсурт\". Причината бяха критики във \"Фейсбук\" от негови фенове, разочаровани, че е пял на концерт на ГЕРБ в Самоков. След \"кървавото писмо\" Хазарта отнесе още критики, а симпатизантите му се разцепиха на два лагера. Подобен сюжет сполетя и класирали се четвърти за кмет на София Борис Бонев от инициативата \"Спаси София\", който даде  интервю в проправителствения вестник \"Труд\"  и с това си навлече критики. За да се защити, Бонев обяви: \"Много рядка е възможността да критикуваш ГЕРБ в издание на Делян Пеевски. Аз това направих\", макар че вестникът не е сред тези, на които депутатът от ДПС е официален собственик. Борислав Игнатов (\"Демократична България\") и Борис Бонев, които се класираха съответно трети и четвърти и които събраха подкрепата на десни, демократични, млади или нови (особено Бонев) избиратели оставиха на съвестта на симпатизантите си за кого да гласуват на втория тур. Това неизяснено положение предизвика лавина от мнения и взаимни обвинение в социалните мрежи.  в столицата. Единият лагер залага на анти-ГЕРБ гласуване против корупцията и клиентелизма в общината. Вторият лагер – се движи по оста ляво-дясно и не признава гласуване за кандидат, подкрепен от БСП дори и като наказателен вот срещу ГЕРБ. От четвъртък вечерта започна и друг скандал: ГЕРБ публикува на сайта си информация със заглавието  \"Творци подкрепят Йорданка Фандъкова за кмет на София\" . В нея се съобщава за предизборна проява на кмета Йорданка Фандъкова, на която са присъствали писателят Димитър Бочев, композиторът Стефан Димитров, Лъчезар Георгиев, Недко Солаков, Венелин Шурелов, Весела Ножарова, Виктор Божинов, Георги Мамалев, Силвия Кацарова, Искра Радева, Влади Въргала, Филип Аврамов, Стефан Вълодобрев, Ирина Флорин, Мими Николова, Братя Аргирови, Яна Маринова, Рут Колева, Захари Карабашлиев, Яна Генова, Найо Тицин, Еми Барух, Тони Николов, Евгени Будинов, Бина Харалампиева, Ириней Константинов, маестро Людмил Ангелов, Жаклин Вагенщайн, Гергана Мудова, Герасим Георгиев – Геро, проф.Георги Арнаудов, д-р Георги Текев и др. Повечето от тях изпълняват проекти в областта на културата с финансиране от столичната община. , който заявил на Фандъкова: \"Благодаря ви за подкрепата за културата, вие сте истински меценат, не само управленец.\" Тези негови думи го хвърлиха в центъра на остър спор защо творците правят реклама на кмета и за какво меценатство става дума, след като проектите им се финансират от парите на данъкоплатците, а не от личните средства на Фандъкова. Тези обвинения предизвикаха Тицин да напише следния отговор във \"Фейсбук\": \"Няма да се обяснявам на никого! Само ще напомня, че още преди месец в Народния театър казах: \"Във времена, в които спонсорите намаляват драстично рекламните си и спонсорски бюджети, Столична община се явява един от малкото поддръжници на българска култура. Последните 10 години екипът на г-жа Фандъкова, и самата тя, всички, които се занимават с културните политики в общината се превърнаха в един от малкото меценати на българско изкуство и култура.\" Тогава тези думи не предизвикаха реакция, за разлика от днес. Нищо по-различно от това, не съм казал днес. Бъдете здрави! Не се сърдя на хората, които не споделят моето мнение.\" Сред нашумелите защитници на протестния вот срещу ГЕРБ е юристът  който публикува във Фейсбук В такива ситуации предпочитам да взимам съвети само и единствено от автентични десни и то такива, които са спечелили важните битки в живота си, като например чичо Уинстън. А ситуацията е следната - ние сме без приятели, без съюзници, без организация, без лидери, без финансова и всякаква друга сила, без институции и без останали мирни варианти за действие. Едно нещо не може да се отрече, всички мирни опции са изчерпани. Прекарахме стотици часове на улиците, научихме всички плочки и павета между Орлов мост и Съдебната палата, и анализирахме цялото анализиране във и извън Интернет. Сега трябва да избираме между г-жа Фандъкова и г-жа Манолова. Сиреч, попаднали сме в един автентичен clusterfuck. Ето какво казва чичо Уинстън за такива ситуации: \"Ако Хитлер нападне Ада, ще кажа няколко добри думи за Дявола в Камарата на общините\". Не само каза, а с помощта на СССР победи по-голямото и по-опасното зло. Разбира се, след приключване на военните действия, сър Уинстън Чърчил възлага изготвянето на план за \"Operation Unthinkable\" - въоръжаване на остатъците от нацистката армия и изтласкване на СССР от Източна Европа. Не го послушаха, а трябваше, въпреки че не е точно морално. Важният урок е следният - когато си сам, предаден и изоставен, когато си попаднал в автентичен clusterfuck, немислимото става мислимо. Когато водят война срещу теб, правиш каквото трябва, с който може и каквото имаш под ръка.  Г-жа Фандъкова е порядъчна жена. В известна степен ми напомня на една друга порядъчна жена - г-жа Брюнхилде Помсел, секретарката г-н Гьобелс. Последната доживява над 100 г. възраст и отбелязва в едно свое интервю, че не изпитва никакви угризения, а сем. Гьобелс са добри хора, защото са й подарили кожено палто. В нейните очи, ако каже противното, не би било порядъчно, защото означава да си неблагодарник. Това е дребният душевен мрак върху който се крепи всяко голямото зло. В България простащината е новата официална религия, а корупцията новият обществен договор. Може би г-жа Фандъкова счита, че ако се възпротиви, ще обиди добрите хора, които са й подарили цял град. . Почти всичко мога да понеса, да простя и да забравя, но унищожаването на архитектурното културното наследство на София - не. Сградите, които устояха на Royal Air Force и които са съхранени с цената на живота на българските пилоти, сградите, които устояха на Червената армия и 45 г. тоталитарен режим, тези сгради рухват една подир друга при управлението на порядъчната жена. Милиони се изсипаха за саниране на панелни блокове и нито стотинка за беззащитните неми свидетели на живота на няколко поколение. За някои от тях ние бяхме последното поколение. Питам за какво се прави целия преход и за какво е целият напън, ако накрая културното наследство ще бъде заличено. Тук още една известна мисъл на автентичният десен би ни била от полза, когато поискали да намалят военновременния бюджет за култура и образование, сър Уинстън Чичил попитал: \"Тогава за какво водим тази война?\" За какво го правим този преход и тези компромиси? Каквото важи за културата, важи и за образованието, здравеопазването и природата. Спасяват ли ви от комунистите? Спасяват ви като в онзи черен виц с момиченцето, чието семейство загинало в катастрофа, а тя отишла разплакана за помощ при тираджията. Той започнал да си сваля колана и й казал, че не й е ден. На всички, които ще бъдат спасени от комунизма тази неделя - няма да ви е ден.  Страхът от миналото пречи на трезвата преценка, както всеки страх. Комунизмът няма да се върне по простата причина, че не работи за прасетата. Колко по-добре се живее във вечния преход от комунизъм към Европа, отколкото от във вечния преход към комунизъм и безкласово общество. Както казват умните хора, днешната разлика между комунизма и нацизма е, че комунизмът умря.  Откъде да знаем, че следващият път ще има по-добра възможност и по-добър избор. Миналият път можеше да бъде избрана Татяна Дончева и това щеше да спести много беди. Сега възможността е Мая Манолова. Да не се налага следващия път (ако има такъв) да се радваме, ако Владо Кузов изкласи до балотаж, та да имаме алтернатива. След 4 г. председател на ВКС ще е Данаил Кирилов или нещо подобно, Фейсбук ще е развил нови технологии да бърка мозъците на хората със стратегиите за децата, а на всеки ъгъл в София китайците ще са инсталирали камери за наблюдение (последното в този момент се случва в Белград). Имаме ли 4 г. да си пробваме шанса наново?  Както казва героят на Берлускони във филма \"Те\": \"Левите не могат да разберат какъв човек съм аз. Tе мислят, че всичко винаги е сложно. Да, но на практика всичко е елементарно. Вие имате харизмата на ручея, носещ към долината свежест и благополучие. Вие утолявате жаждата на хората. Това е всичко.\" Просто и елементарно е като дискусията за ресор в Европейската комисия. Този ресор носи пари, този ресор има по-малко парите, в този ресор парите вече са разпределени. Да приложим този метод към България. Ресор президент на Република България - този ресор не разпределя пари, даваме го концесия на БСП, ресор омбудсман - не разпределя пари, даваме го на концесия на БСП, ресор председател на Народното събрание - също никакви пари, Народното събрание е нотариус на правителството, предлагаме го на председателя на БСП. Така тези са ми длъжни, като порядъчната жена. После отиваме в някое село и казваме, че Тодор Живков е построил такива неща, които не могат да се боядисат. После отиваме в някой град и страдаме за дядо си убит от комунистите. Всички чуват само това, което искат, и си мислят, че на тях казват истината, а другите са лъгани, защото се налага да се крепи властта. Много е просто. Софийската община е пари и власт. Част от тези пари потичат към бандите, които ни причакват край Съдебната палата. Трябва да отнемем малко власт и много пари, за да затрудним този процес.  Може би всичко е една голяма машинация, за да ни накарат да гласуваме за Мая Манолова, може би ще попаднете в техния план, ако гласувате за Фандъкова, може би искат да ви отвратят и да си останете вкъщи. Нямам никаква идея, но като цяло трудно се живее, когато те е страх от собствената ти сянка. Всички подобни пътища на мисълта са задънени улици, а в задънените улици чака тираджията от вица, за да ви спаси от комунистите. Разбирате, че на този етап на балотажа бих гласувал за Дарт Вйедър, Ян Бибиян, Том, Джери или даже неодушевени предмети, като саксия с петунии от Пътеводителя, само за да се отърва от порядъчната жена, да я изчегъртам от общината, да я отлепя от София, да изкопча града ми от хватката й. Симпатични хора, но заблудени. Вероятно така са били цял живот. Някогашното не особено геройство не им гарантира нищо. Искам да им припомня какво стана след края на войната с героя от Вердюн, маршал Петан, министър-председател на Виши, както и какво стана целия френски военноморски флот в Средиземно море, всичките достойни хора. Стана каквото трябваше. - който премахна паметниците на Съветската армия (защото не са един и не са само в София), отвори досиетата, вкара Георги Марков, Радой Ралин и Цветан Стоянов в учебниците, изгради силна опозиция и даде път на приемствеността и истинските лидери с качества, за да може сега да си говорим за бъдещето, а не за миналото. При тях винаги е хубаво, но никога не е готово, и е така от около 18 г., т.е. long before it was cool. Накратко, пригответе се психически, че и след 2, 4 или 8 г. пак ще бъде същата ситуация. Сами сме.  Едно смело предположение, в неделя изборите ще се решат от по-малко от 10 000 гласа, защото тези като мен старите модели не ги ловят и всъщност разликата между двете кандидатки е далеч по-малка. Спаси София го доказа, избиратели с различни нагласи се профилират по стария начин и прогнозите са грешни. На част от хората в една и съща група просто престана да им работи условния рефлекс за синьо и червено. Всичко това просто означава, че тази неделя всеки глас има огромна тежест. Може би това са изборите в целия демократичен период, в които всеки глас ще има най-голяма тежест.  Който търгува свободата си срещу малко сигурност (и стабилност) не заслужава нито свобода, нито сигурност (нито стабилност). Това е за 1-ви клас по демокрация, не може да повтаряш 1-ви клас 30 г. Г-н Гари Каспаров казва за демокрацията при режима на Владимир Путин, това е все едно да играеш шах срещу някой, който постоянно бута фигурите от дъската. Тази неделя обръщам шахматната дъска, подпалвам стаята и сменям играта, защото така трябва.  Мечтата на моя живот не е да умра целия в бяло. Ако вашата е такава, останете вкъщи или пишете глупости по бюлетините. Като живееш в море от л@^#а обаче, това е трудна задача и идва един ден, в който въпреки всичките ти усилия се изцапваш. Вижте Ицо Хазарта, за едно нощ стана Лени Райфенщал. Когато си дълбоко в л@^#ата, пътят за извън л@^#ата неизбежно минава през л@^#ата. Тази неделя аз ще разбърквам кафявото, за да може бялото електорално братство да спи спокойно и да се гледа в огледалото. В тази ситуация обаче това не е проява на морал, а проста суета. Трябва да се прави разликата. 16. Заради личните ми егоистични интереси. Дефинирам егоистичните си интереси по следния начин - да бъде понесена отговорност за безобразията, да бъде възстановено разделението между местна и централна власт, градът да бъде управляван от човек с поне някаква амбиция за бъдещото, включително собствената си кариера, т.е. не само тотално безличие, тъпи въздишки, свити рамене, неуместни усмивки и незаслужени постове наготово. Общинският съвет ще бъде извън контрола на Мая Манолова. Така ще се възпират и ще се балансират взаимно. Тъй като ще гласувам без грам илюзии за това коя е Мая Манолова, шансът да бъде огорчен и разочарован е равен нула. В този момент просто нейните интереси и моите интереси съвпадат. В момента, в който това престане да е така, се връщам на точка 1. В тези работи няма вечни приятели, а само вечни интереси. Пак чичо Уинстън. В ситуацията на студена гражданска война, гласуването губи характера си на морален акт. То е просто мирен инструмент за самозащита и възпиране. Не е морално да нараниш човек, но когато нараниш нападателя си, това е разбираемо. Демонстративни морални жестове пред хипнотизирани тълпи, орди кариеристи и хора с възбуден апетит към грабежа е нелепо. Гласуването е инструмент на нашите интереси, а не начин да си доказваме кои сме. Кои сме си личи по живота и постъпките ни между изборите.  Преди шест години на студентските протести в Софийския университет, един мой скъп преподавател ми каза, че разделението, което виждахме тогава, е като цепнатина в гранитна скала. В началото не се вижда, но тръгне ли, става неудържимо. Казаното тук важи не само за София и не само за тези избори. Това ще бъде занапред, на всички избори, а аз ще гласувам на всички тях докато все още има свободни избори в България.\" И този текст предизвика страсти, отричания и одобрения.  критикуваща ГЕРБ, коментира: \"Аз пък от тези избори си правя извод, че никога партии като \"Демократична България\" и ДСБ не биха спечелили моето доверие, щом лидерите им дори допускат, че може да се гласува за лице от БСП. По съвест, де. Да ви имам съвестта. Като/ако влязат в следващ парламент с кой смятат да се коалират, за да управляват? Щото, ако погледнат малко по-далеч от носа си, то опциите са две - ГЕРБ или БСП. Сериозно ли с БСП смятат да управляват? Или те не смятат да влизат да управляват, а само да свалят ГЕРБ и да връщат БСП. Или пак ще гледаме трикове - преди избори срещу ГЕРБ, после с тях? Една политическа детска градина, но че им липсват стари муцуни в редиците, де. Пък сега се сърдят на младия Макрон-Бонев, че постъпил недалновидно, явявайки се без листа. Чуден сериал ще гледаме.\"  В профила на Мая Манолова във \"Фейсбук\" се появи и видео на известния пловдивски правозащитник и критик на управлението адвокат  . Той обясни, че не е важно дали харесваме подкрепената от БСП кандидатка, важно е демокрацията да се спаси от диктатурата на ГЕРБ. А  , известен с колажите си по актуални събития, този път обобщи в текст в социалната мрежа, че \"Разединението е модерно, но  2x\"Знаме на мира\" кога?\"", "date": "2019.11.01", "title": "Десните страсти преди втория тур се нажежиха до червено"}
{"url": "https://www.dnevnik.bg/politika/2019/11/01/3986011_ninova_prizova_na_balotaja_da_se_glasuva_za_kandidati/", "text": "Лидерът на БСП Корнелия Нинова призова на втория тур на местните избори тази неделя да се гласува срещу кандидатите на ГЕРБ, включително там, където на балотаж са десни формации като \"Демократична България\". \"Обединявайте се всички, които искате промяната\", каза Нинова в предаването на Би Ти Ви \"Лице в лице\". А на въпрос дали това означава и да се гласува за \"Демократична България\" отговори утвърдително. Скоро след първия тур и Мая Манолова призова да се гласува за опонентите на герб, включително за кандидати на \"Демократична България\", като посочи, че не очаквала непременно подкрепа от десните в замяна. Нинова отново повтори, че на изборите БСП увеличава подкрепата си с около 100 хил. гласа в сравнение с местния вот през 2015 г. и посочи, че това са четвъртите избори, в които левицата бележи ръст в доверието. \"За Манолова се вижда, че са гласували хора на БСП. И този брой е значителен\", заяви Нинова на въпрос защо БСП не е издигнала свой кандидат, а е подкрепила независим. Посочи, че левицата не за пръв път подкрепя независими кандидати като даде пример с президента Румен Радев и добави, че на тези избори \"се опитахме да привлечем местни авторитети\". \"Ромите много обичат Бойко Борисов и ГЕРБ, масово, в цялата страна\", заяви Корнелия Нинова по темата за ромския вот. Тя цитира данни за вота в ромските махали в различни населени места – Сливен, Поибрене, Петрич, Велинград, Монтана и др., от които се вижда, че гласовете за кандидатите на ГЕРБ са били в пъти повече от тези за БСП. По думите ѝ купеният вот в София може да не е решаващ, да не е надделял, но в Поибрене е надделял. Тя се оплака, че хора на БСП в различни населени места са били привиквани \"на профилактика\" от службите. Даде примери с Благоевград, където снощи е бил разпитван кандидатът на левицата Румен Томов, който достигна до балотаж или с Видин, лидер на левицата е черпел за Димитровден и бил задържан, а баницата била иззета като веществено доказателство. В отговор на твърдението на премиера и лидер на ГЕРБ Бойко Борисов от тази сутрин, че  издирваните братя Галеви помагали на Мая Манолова  да събира ромски гласове, Нинова каза: \"Аз смятам, че трябва да се произнесе психоанализата тук. Социологията мълчи, психоанализата да говори\". Попитана защо се стигна дотам във Варна кандидатът на БСП за кмет да е трети (балотажът е между кмета Иван Портних от ГЕРБ и Костадин Костадинов от националистическата партия \"Възраждане\" - бел.ред.) Нинова отговори с въпрос: \"Кога сме били на балотаж във Варна помните ли\". По думите ѝ било успех, че БСП е увеличила двойно подкрепата си в морския град, има с няколко общински съветници повече, а четирима нейни кандидати за районни кметове са на балотаж. По отношение на избора на Иван Гешев за главен прокурор, срещу когото преди дни се обяви Мая Манолова, Корнелия Нинова каза, че не е работа на политическите партии да се месят в съдебната власт, защото това е \"антидемократично и антиконституционно\". Същевременно посочи, че законодателството дава възможност на Министерския съвет да предложи кандидат, а премиерът Бойко Борисов не го е направил. \"Ако законът ни даваше възможност за реакция, за предложение, ние щяхме да предложим втори кандидат. Състезание с един кон не е състезание\", смята тя. Лидерът на БСП отново даде да се разбере, че няма да подаде оставка независимо от представянето на левицата на местните избори и посочи, че през март 2020 г. предстои избор за председател на партията.", "date": "2019.11.01", "title": "Нинова призова на балотажа да се гласува за кандидати на Демократична България"}
{"url": "https://www.dnevnik.bg/politika/2019/11/01/3986013_manolova_zabavila_suobshtenieto_za_sreshtata_vuv/", "text": "С аргумента, че ГЕРБ води само позитивна и чиста кампания, предизборният щаб на партията не пожела да даде подробности около схемата,  лансирана тази сутрин от лидера на формацията Бойко Борисов , който пред Би Ти Ви заяви, че на втория тур на местните избори в София от БСП подготвяли следната афера: щели да снимат как групи роми отиват под строй да гласуват за настоящия кмет Йорданка Фандъкова (ГЕРБ-СДС), а клиповете с тези роми щели да се разпространяват цял ден в социалните мрежи, за да навредят на кандидата на ГЕРБ. Обвинявайки БСП в \"когнитивен дисонанс\", защото хем се опитвали да се изкарват победители на изборите, хем жертви, в същото време повтаряйки на няколко пъти, че ГЕРБ не влиза в компроматни схеми, а води позитивна кампания, представителите на щаба на управляващата партия обаче отново сами повдигнаха тезата, лансирана сутринта от Борисов. Те загатнаха откъде идват подозренията им, че на среща снощи опонентът на Фандъкова - Мая Манолова с \"циганите във Волуяк ... прави уйдурма. Спазаряват се вече кои роми да излязат и да кажат, че ГЕРБ им е платил да гласуват за Фандъкова\", както разказа сутринта Борисов. \"Ние цяла кампания следим нейните изяви като наш опонент. Тя всеки ден е някъде и нейният пресцентър изпраща непрекъснато информация за всяка една среща, понякога и с трима души. Единственото място, където отиде и нямахме прессъобщение в рамките на деня, беше Волуяк. Това прессъобщение беше изпратено днес едва и то след серия от въпроси. Затова и ние се усъмнихме\", каза Тома Биков, който е депутат и член на щаба. На въпрос дали сега вече се съмняват в тезата си и дали са се подвели, Биков отговори: \"Ние имаме нашето обосновано предположение по този въпрос. Просто акцентирах върху това, че беше единствената среща, която не беше анонсирана...но не мисля, че и ние трябва да се включим в тази кампания. Още повече ние спечелихме изборите и нямаме нужда да търсим оправдания\". На заключителната пресконференция на партийния щаб, вицепремиерът Томислав Дончев пък поиска политиците да намерят консенсусно мерило за изборните резултати. \"Трябва ни измерител по какъв начин четем резултатите, в противен случай можем да стигнем до страховити абсурди. Вече виждаме опити да се подгрее атмосферата за неделя вечерта. От сега се чудя как някой ще обяви себе си за победител и в същото време някой друг ще е виновен Това прилича силно на когнитивен дисонанс\", заяви Дончев. На няколко пъти представителите на щаба изтъкнаха, че са победителите на първия тур на изборите и не разбират как БСП се изкарват победители, което определиха като \"политическа дезориентация\". А левицата не правила разлика между победа и загуба.", "date": "2019.11.01", "title": "Манолова забавила съобщението за срещата във Волуяк и затова ГЕРБ се усъмнили, че готви схема"}
{"url": "https://www.dnevnik.bg/sviat/2019/11/01/3985982_pulna_lipsa_na_kontrol_za_19_dni_-_bulgarinut_koito/", "text": "Любослав Т. навърши 31 години на 29 юли. Няма известен адрес, нито мобилен телефон. От България е, но в испанското му досие вече са се натрупали 16 случая на проблем с полицията.\" Така започва в. \"Ел дия де Ваядолид\"  разказа си  за българин, върнал се в страната, след като е бил изгонен през 2014 г. От средата на октомври досега 19 дни от живота му са преминали при \"абсолютна липса на контрол\", отбелязва изданието. Откакто се връща в Испания, успява за няколко месеца да си навлече проблеми пет пъти - един в Касерес (Естремадура) на 15 юли и още четири, само за три седмици, във Валядолид. \"Последни две са само за дванайсет часа.\" За 19-те дни преминава през участъци и психиатрия и дори \"вижда как на негово име се образува процедура с искане за изгонването му,\" пише вестникът. Всички негови деяния, от вандализъм до сексуално посегателство, неизменно завършват по един и същи начин: той е освобождаван заради лекия характер на престъпленията, които извършва. Строшени витрини Последното му задържане е от вчера - два часа след като е освободен, след като заплашва полицай да му \"разцепи главата\". Деветнайсет дни по-рано опипва непълнолетно момиче в дискотека и е задържан. Пуснат е на свобода от съдия, но полицията решава да задейства процедура за изгонването му, която може да продължи шест месеца. Междувременно делото, образувано заради деянието му, може да му донесе от 2 до 6 години затвор. На 25 октомври идва и денят на \"славата му\" с  видеоклип , разпространяван с платформата \"Уотсап\", е с ударите му по будка на ONCE (организация на незрящите, която има различни бизнес дейности и стои зад известна в цялата страна лотария) и магазини на централния площад \"Пласа де Еспаня\" във Ваядолид. Затова в новината за последното му задържане е  представен  като \"агресора от \"Пласа де Еспаня\".\" Задържан и отново пуснат след проявата на вандализъм, той е подложен на психиатрична експертиза и остава пет дни в клиника. Часове след излизането агресивно се обръща към младежи, за да иска от тях цигара, и заплашва един от тях, че ако не я даде, \"ще (му) разцепи главата, на (него) и на кучето\". Когато полицията го пресреща на \"Пласа де Еспаня\", той обяснява, че само искал една цигара. Спи в ареста и отново е освободен; два часа по-късно обаче влиза в конфликт със служители на реда, заплашва ги и е задържан. Във Ваядолид живеят хиляди българи (а в цяла Испания - стотици хиляди), но сред тях няма известни случаи като неговия.", "date": "2019.11.01", "title": "\"Пълна липса на контрол\" - българинът, който възмути Испания"}
