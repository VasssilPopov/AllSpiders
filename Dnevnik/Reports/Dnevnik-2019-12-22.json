{"url": "https://www.dnevnik.bg/sport/2019/12/22/4009036_konte_iska_inter_da_produlji_da_udivliava/", "text": "Треньорът на \"Интер\" Антонио Конте отличи силното представяне на тима след последния мач за годината. \"Нерадзурите\" разгромиха с 4:0 \"Дженоа\", с което се върнаха на първото място в Серия А. \"Интер\" има равни точки с шампиона \"Ювентус\", но тимът на Конте е с по-добра голова разлика. \"Никога не бива да спираме да се съмняваме в начина, по който вършим работата си. Ако имаме 42 точки по Коледа, това е благодарение на работата и професионализма на тези момчета, които дават всичко за \"Интер\", каза Конте. Отборът не успя да се класира за елиминациите в Шампионската лига, като ще продължи участието си в Лига Европа. Там  \"Интер\" ще срещне българския шампион \"Лудогорец\" , като мачовете са на 20 и 27 февруари. Конте призова за спокойствие. \"Сега трябва да продължим да удивляваме, като даваме всичко от себе си. Това е целта ни през сезона. Пътят е труден и трябва да останем здраво стъпили на земята\".", "date": "2019.12.22", "title": "Конте иска \"Интер\" да продължи да удивлява"}
{"url": "https://www.dnevnik.bg/sviat/2019/12/22/4009038_sankciite_na_sasht_sreshtu_severen_potok_2_bili_v/", "text": "Посланикът на САЩ в Германия Ричард Гренел посочи в интервю за в. \"Билд\", че санкциите на Вашингтон срещу \"Северен поток 2\" са взети в интерес на Европа. По думите му 15 европейски страни, еврокомисията и европарламентът са изразили опасения във връзка с проекта. Именно заради това той определи санкциите като \"много проевропейско решение\", съобщава БТА. Според Гренел целта на САЩ още от времето на администрацията на Барак Обама е да не се допусне една или друга страна да придобие прекалено силно влияние в Европа благодарение на енергетиката. Сенатът на Конгреса на САЩ одобри във вторник законопроекта за бюджета за отбрана за финансовата 2020 година, която започна на 1 октомври. Той задължава администрацията да наложи санкции срещу руските газопроводи \"Северен поток 2\" и \"Турски поток\". На 11 декември документът бе гласуван от Камарата на представителите, а в петък го подписа президентът Доналд Тръмп и той влезе в сила. На този фон в събота шейцарската фирма \"Олсийз\" (Allseas), която е подизпълнител на проекта \"Северен поток 2\", обяви, че временно спира работа по газопровода, докато не получи разяснения във връзка със санкциите, наложени от САЩ. В същото време правителството на Германия определи санкциите срещу двата газопровода като намеса в европейските работи.", "date": "2019.12.22", "title": "Санкциите на САЩ срещу \"Северен поток 2\" били в полза на Европа, твърди американски дипломат"}
{"url": "https://www.dnevnik.bg/ot_vas/novini_ot_vas/2019/12/22/4008816_istoriia_na_bulgariia_i_istoriia_na_makedoniia_-_edin/", "text": "От дълго време търся литература на български език, която да представя разбираемо и без идеологическа и емоционална обремененост историята на България така, че за човек, който не е запознат с нея, получил е образованието си извън българската училищна система, да добие максимално ясна и точна представа и да може да си обясни защо България с редки изключения е на страната на \"лошите\" в най-новата си история, защо не признава македонски език и нация и да разбере какво и защо се е случило на 9.09.1944 г., а и след това. Най-накрая намерих трето издание от 2016 година на \"Dějiny Bulharska\" – книгата е чешка и на чешки, написана от Ян Рихлик и колектив (Иван Павлов, Владимир Пенчев, Емилия Ангелова и Светлана Байчинска).", "date": "2019.12.22", "title": "\"История на България\" и \"История на Македония\" - един чешки поглед"}
{"url": "https://www.dnevnik.bg/sport/2019/12/22/4009040_koia_e_sreshtata_ostavila_jurgen_klop_bez_dumi/", "text": "Харизматичен, емоционален и любимец на мнозина. Юрген Клоп често грабва вниманието с присъствието си, но коя е срещата, оставила германския специалист без думи? Мениджърът на  \"Ливърпул\"  разказа в подкаста на BBC Radio 5 за притеснението си, когато се е запознал с легендарния тенисист Борис Бекер. \"Когато бях на 17 през 1985 г. той спечели първата си титла от \"Уимбълдън\" и това беше един от най-големите дни и в моя живот. Организирахме среща, защото той винаги е бил в списъка ми с хора, с които искам да се запозная. В този момент не можех да говоря, което е трудно да се повярва. Винаги съм знаел, че можем да бъдем добри приятели и в тази нощ се държахме като такива\", каза Клоп. Той разказа, че в треньорската му кариера често се налага да взима трудни решения, но винаги се опитва да запази добри отношения с футболистите си. \"Аз съм напълно откровен в тези моменти. Всичко е до време и при договорите на играчите е същото. Никога не съм задържал футболист, защото го харесвам много\", заяви Клоп. Според германеца \"Ливърпул\" още не си е свършил работата. \"Обмисленото решение, което взехме с момчетата, беше, че не искаме да спечелим само едно нещо. В основата са успехите и те нямат граница\".", "date": "2019.12.22", "title": "Коя е срещата, оставила Юрген Клоп без думи"}
{"url": "https://www.dnevnik.bg/sport/2019/12/22/4009059_snimka_na_denia_poslanieto_na_lukaku/", "text": "Нападателят на   Ромелу Лукаку отпразнува с мълчание втория си гол срещу \"Дженоа\". Белгиецът затвори очи и запуши ушите си, като посланието му вероятно е отправено срещу проявите на   във футбола.   беше обект на обиди от феновете в някои мачове на отбора си. Лукаку публикува снимката  , като към нея добави част от песен на рапъра Тори Лейнз.", "date": "2019.12.22", "title": "Снимка на деня: Посланието на Лукаку"}
{"url": "https://www.dnevnik.bg/bulgaria/2019/12/22/4009063_nju_iork_taims_kak_otraviane_v_bulgariia_razkri_ruski/", "text": "Американският вестник \"Ню Йорк таймс\" помести днес в онлайн изданието си обширен материал на журналиста Майкъл Шуирц, озаглавен \"Как отравяне в България разкри руски убийци в Европа\", съобщава БТА. В него е описан случаят с отравянето на оръжейния търговец Емилиян Гебрев и сина му през 2015 г. Двамата в крайна сметка успяха да се възстановят след отравянето. \"Години наред членовете на таен екип са действали, без шефовете на западните служби за сигурност ни най-малко да си дават сметка за техните операции. Само че нападението срещу търговеца на оръжия в София Емилиян Гебрев става причина те да бъдат разкрити\", пише Шуирц. Според изданието един от заподозрените за отравянето на Гебрев е Сергей Федотов, който влязъл в България незабелязано и се настанил в хотел в София, близо до офисите на производителя на оръжия, който по данни на американския вестни е продавал муниции на Украйна. Според автора на материала Федотов е ръководел екип от трима мъже. Няколко дни след влизането на руснака в България един от мъжете в екипа му успял да проникне в затворения гараж на оръжейния търговец и да намаже с отрова ръчката на вратата му, а след това да изчезне, оставяйки само размазани изображения, запечатани от камерата за наблюдение. Малко по-късно Емилиян Гебрев се среща с търговски партньори в ресторант, където започва да халюцинира и да повръща, продължава разказа си авторът на \"Най Йорк таймс\". Заради отравянето Гебрев остава в болницата един месец. Синът му е отровен също, както и друг високопоставен служител на компанията. След това руснаците отравят Гебрев и сина му още един път, този път в лятната им къща на Черно море. И двамата оцеляват, макар че бизнесът на Гебрев все още не се е възстановил напълно. \"Опитите за убийство от 2015 година са невероятни не само заради наглостта и упорството им, но и поради факта, че ръководителите на силите за сигурност и на разузнаването на Запад не са забелязали всичко това от самото начало. Българските прокурори разгледаха случая, не откриха никакво доказателство и прекратиха делото\", пише още в \"Ню Йорк таймс\". Сега шефове на западни служби за сигурност и на разузнаването твърдят, че случаите на отравяния в България са били много важна нишка, позволила да бъде разкрита кампания на Кремъл и широко разклонената му мрежа от разузнавателни агенти, чиято цел е да бъдат премахвани враговете на Русия в чужбина и да бъде дестабилизиран Западът. По-нататък в статията си Майкъл Шуирц се спира по-подробно на случая \"Скрипал\" и санкциите на западните сили срещу Русия. В средата на декември прокурорите по делото за отравянето на бизнесмена Емилиян Гебрев обявиха, че са заподозрели руската връзка и са свързали случая с отравянето на Сергей Скрипал заради съвпадението на единия от заподозрените по делото \"Скрипал\" и неговите посещения в България.", "date": "2019.12.22", "title": "\"Ню Йорк таймс\": Как отравяне в България разкри руски убийци в Европа"}
{"url": "https://www.dnevnik.bg/sport/2019/12/22/4009064_vladimir_iliev_zakri_uspeshnata_godina_s_20-o_miasto_v/", "text": "Най-добрият български състезател в биатлона Владимир Илиев приключи годината с добър резултат. 32-годишният биатлонист завърши 20-и в масовия старт на 15 км във френския зимен курорт Льо Гран-Борнан. Българинът можеше да се представи по-добре, но допусна четири грешки в третата си стрелба. С общо шест пропуска Илиев финишира с изоставане от 3:34,8 мин. от водача в Световната купа Йоханес Тингес Бьо. С пет победи в седем старта норвежецът оглавява класирането с 374 точки. Илиев е 24-и със 102. Българинът закри успешна година. Най-значимият му резултат през 2019 г. беше спечелването на сребърния медал в индивидуалната дисциплина на 20 км от световното първенство в Йостерсунд. Заради добрите си резултати  Илиев беше избран за най-добър спортист на България  за 2019 г. Преди това той заслужи  приза \"Спортен Икар\" , присъждан за постижение на годината.", "date": "2019.12.22", "title": "Владимир Илиев закри успешната година с 20-о място в масовия старт"}
{"url": "https://www.dnevnik.bg/citat_na_deniia/2019/12/22/4009067_citat_na_denia_politikata_v_bulgariia_e_tupo_shou/", "text": "                         Това написа във \"Фейсбук\" шоуменът и лидер на \"Няма такава държава\" Слави Трифонов. Повод за реакцията му е коментар по една от телевизиите на \"един господин\", който се упражнявал върху неговите политически амбиции. В началото на декември Софийският градски съд отказа регистрация на партията на Трифонов с мотива, че в символа на партията присъстват цветовете на националния флаг, а това е забранено от закона. След това шоуменът обяви, че ще обжалва решението. В публикацията си във \"Фейсбук\" Трифонов подчертава, че му е направило впечатление и друго изказване на въпросния човек, на когото не споменава името. \"Той каза: \"Политиката не ви е шоу, г-н Трифонов.\" Лелеее! И се замислих дали е прав. От една страна, ми се струва, че всъщност политиката в България е шоу, само че едно тъпо шоу, което се прави от аматьори, некадърници и хора с абсолютна липса на морал. От друга страна, много често чувам подобни хора да прибавят към моето име определението \"шоумен\", ясно намеквайки, че не може някакъв шоумен да се занимава с политика. Тогава си казах - значи, пожарникар може, а шоумен не може. Че Бойко Борисов да не би да се е родил министър-председател? Преди 9 години същият този господин трябваше да каже: \"Политиката да не ви е пожарна, г- н Борисов?\" Опс, извинявайте, г-н Борисов беше бодигард. Тогава: \"Политиката да не ви е охранителна фирма, г-н Борисов?\" А Иван Костов беше преподавател. Господинът трябваше да каже: \"Политиката да не ви е студент, г-н Костов\" и т.н.\", пише още Трифонов.", "date": "2019.12.22", "title": "Цитат на деня: Политиката в България е тъпо шоу, което се прави от аматьори и некадърници"}
{"url": "https://www.dnevnik.bg/sport/2019/12/22/4009069_milan_dopusna_nai-sramnata_si_zaguba_ot_21_godini/", "text": "Милан\" приключи годината със срамна загуба. \"Росонерите\" допуснаха поражение с 0:5 при гостуването си на \"Аталанта\", като тимът на Стефано Пиоли завърши двубоя без точен удар. За четвърти път в историята си \"Милан\" губи мач от Серия А с пет гола разлика. Последното подобно поражение баше през май 1998 г., когато \"Рома\" разгроми с 5:0 \"росонерите\". Два гола за \"Аталанта\" вкара Йосип Иличич, а по едно попадение добавиха Алехандро Гомес, Марио Пашалич и Луис Муриел. С успеха си \"Аталанта\" излезе пети с 31 точки. Тимът от Бергамо се представя впечатляващо през сезона, като ще играе в елиминациите в Шампионската лига през пролетта. \"Милан\" продължава да играе на приливи и отливи, като \"росонерите\" са десети с 21 точки.", "date": "2019.12.22", "title": "\"Милан\" допусна най-срамната си загуба от 21 години"}
{"url": "https://www.dnevnik.bg/sviat/2019/12/22/4008608_klimatut_i_polovata_neutralnost_opredeliha_dumite_na/", "text": "Климатична стачка\", \"климатична криза\" и \"те\" - това са думите на годината според речниците \"Колинс\", \"Оксфорд\" и \"Мериам-Уебстър\". Работещите в речника \"Колинс\"  са за белязали  стократно увеличение на употребата на фразата \"климатична стачка\" през 2019 г. Те я дефинират като \" форма на протест , при която хората отсъстват от работа или училище, за да се присъединят към демонстрации, изискващи действия срещу климатичните промени\". Тази форма на протест е възникнала в Париж през 2015 г. преди климатичната конференция на ООН, на която бе подписано световното споразумение за климата. Тя набра популярност преди година, когато шведската ученичка  Грета Тунберг  започна да протестира всеки петък, вместо да ходи на училище. Примерът ѝ зарази младежи по целия свят. Речникът \"Оксфорд\" залага на по-екстремната \"климатична криза\" - ситуация, в която са необходими спешни действия, които да намалят или спрат климатичните промени и да предовратят потенциално невъзвратими щети върху природата\". Речникът \"Мериам-Уебстър\"  пък определи за най-важната дума на 2019 г. местоимението  \"they\"  (\"те\"), използвано обаче в единствено число. То е полово неутрален заместител на \"he\" (\"той\") и \"she\" (\"тя) има над 600-годишна история в английския език. В миналото то е било критикувано като граматически неточно. От ХХ век насам обаче използването на \"they\" в единствено число е част от тенденцията все повече неутрални местоимения да навлизат в употреба, за да се избягва масовото използване на мъжки род, когато се говори и за жени. В последните години то се употребява и от всички онези, които настояват за деконструиране на класическите определения на пол. \"Напоследък обаче \"they\" се използва също и за всеки човек, който не се самоопределя с някой двата най-разпространени пола\", обясняват от \"Мериам-Уебстър\".", "date": "2019.12.22", "title": "Климатът и половата неутралност определиха думите на годината"}
{"url": "https://www.dnevnik.bg/sport/2019/12/22/4009068_fenovete_na_botev_shte_produljat_protestite_do/", "text": "Фенклубът на \"Ботев\" (Пловдив) обяви, че ще продължи да протестира срещу спрения строеж на стадион \"Христо Ботев\", докато не бъдат предприети \"действия в най-кратки срокове\" за завършването на съоръжението. \"След 5-годишни напразни обещания вярваме единствено и само на конкретни фактически действия, водещи до завършване на строежа на стадиона, запазването му като общинска собственост и предоставянето му по законовия ред за ползване от ПФК Ботев Пловдив. Това е единствената възможност ПФК Ботев да съществува в нормално състояние с финансова самостоятелност и независимост\", се казва в изявлението на фенклуба. В него се допълва, че \"идеолозите на скритата приватизация на стадиона и съседните общински имоти, все още бродят из клуба\". Преди местните избори  премиерът Бойко Борисов обеща  \"рестарт\" на съоръжението. След изборите обаче беше обявено, че плановете засега се преустановяват. През ноември част от феновете се срещнаха със собственика на клуба Георги Самуилов. След нея феновете изразиха притеснението си, че всичко е било предизборен ход, като  близо 2000 души излязоха на протест . В началото на декември  Борисов пое ангажимент, че стадион \"Христо Ботев\" ще бъде построен, \"защото е обещал\" .", "date": "2019.12.22", "title": "Феновете на \"Ботев\" ще продължат протестите до \"конкретни действия\" за стадиона"}
{"url": "https://www.dnevnik.bg/sport/2019/12/22/4009078_levski_se_podsili_s_nacionala_simeon_slavchev/", "text": "Симеон Славчев е първото ново попълнение на \"Левски\" през зимата. Българският национал идва като свободен агент с договор за три години, обявиха в сайта на клуба. \"Не мисля, че преминаването ми в \"Левски\" е крачка назад. Виждам, че се работи много професионално и на високо ниво. Познавам треньора и хората, които работят в и около клуба, така че се намирам на точното място\", бяха първите думи на Славчев при представянето му. Той допълни, че от малък мечтае за играе за \"Левски\", защото е фен на отбора. Полузащитникът обеща да покаже много желание и битка на терена. За последно Славчев игра за \"Карабах\", но през седмицата разтрогна договора си с шампиона на Азербайджан. Той направи име с екипа на \"Литекс\", където игра от 2010 до 2014 г. Впоследствие българинът премина в \"Спортинг\" (Лисабон) с трансфер за 2.5 милиона евро. Халфът обаче не успя да се утвърди в отбора и последваха кратки престои в \"Болтън\", \"Аполон\" (Лимасол) и \"Лехия\" (Гданск). Славчев е част от националния отбор от 2013 г., като има 25 мача за тима. Той беше в състава на България и под ръководството на Петър Хубчев, който сега е треньор на \"Левски\". Спортният директор на сините Ивайло Петков заяви, че с привличането на Славчев клубът следва плана си да взима добри български футболисти. Той допълни, че се водят преговори с още играчи, като скоро се очаква \"Левски\" да подпише с един или двама нови футболисти. \"Ако има футболисти, които да допринесат за развитието на \"Левски\", на първо място това са българи. При положение, че няма българи, се обръщаме на чуждия пазар и търсим още двама до трима футболисти, които за усилят конкуренцията в клуба\", каза Петков.", "date": "2019.12.22", "title": "\"Левски\" се подсили с национала Симеон Славчев"}
{"url": "https://www.dnevnik.bg/sviat/2019/12/22/4009108_pone_13_dushi_postradaha_pri_strelba_v_chikago/", "text": "Поне 13 души пострадаха при стрелба на парти в частен дом в Чикаго рано тази сутрин, съобщи местната полиция, цитирана от БТА. Четирима от ранените са в критично състояние. Всички пострадали са настанени в болници. Полицията задържа един заподозрян. У него е открит револвер. Очевидци съобщиха за няколко изстрела, първият от които прозвучал от вътрешността на сградата.", "date": "2019.12.22", "title": "Поне 13 души пострадаха при стрелба в Чикаго"}
{"url": "https://www.dnevnik.bg/analizi/2019/12/22/4008944_svetut_umira_a_nie_ne_zabeliazvame/", "text": "                         Първата снимка, за която имам съзнателен спомен, е на моята майка отпреди раждането ми. За съжаление, фотографията е черно-бяла, поради което много от детайлите са изгубени, превърнали са се в сиви форми. Светлината е мека и дъждовна, вероятно пролетна – прониква през прозореца и придава на стаята едва доловим блясък. Майка ми е до старото ни радио, от онези със зелено око и две копчета – едно за звука и едно за настройване на станциите. Същото радио по-късно се превърна в най-добрия ми детски другар; от него научих за съществуването на Космоса. Всяко завъртане на абаносовото копче насочваше деликатно антената и в обсега ѝ попадаха най-различни станции – Варшава, Лондон, Люксембург, Париж. Понякога обаче звукът заекваше, все едно между Прага и Ню Йорк или Москва и Мадрид приемникът се натъкваше на черни дупки. В тези моменти настръхвах цялата. когато е включвала радиото. Подобно на чувствителен радар, тя е проникнала в безкрайните дълбини на Космоса, опитвайки се да отговори на въпроса кога и откъде ще се появя. Нейната коса и дрехи (голямо деколте, тип лодка) издават откога е снимката – началото на 60-те. Погледът на леко прегърбената жена се рее извън кадъра, вижда нещо, което остава недостъпно за онзи, който гледа снимката по-късно. Като дете си представях, че погледът ѝ е насочен към времето. Нищо не се случва на снимката – тя е кадър на състояние, не на процес. Жената е тъжна, сякаш изгубена в мислите си. Сякаш изгубена. Когато по-късно я питах за тази тъга – правила съм го повече от веднъж и винаги съм получавала един и същи отговор – майка ми казваше, че е била тъжна, защото, макар още да не съм се била родила, вече съм ѝ липсвала. Тя постави съществуването ми извън времето, в сладкия обсег на вечността. С детския си ум разбирах, че съм много повече, отколкото някога съм си представяла. И дори ако кажа \"Аз съм изгубена\", изречението все пак ще започне с \"Аз съм\" – най-важната и най-странна двойка думи в света. И така, една млада жена, която никога не е била религиозна – майка ми, – ми даде нещо, познато като душа, Как мислим света и вероятно още по-важно – как го разказваме, е от огромно значение. Неразказаната случка престава да съществува и издъхва. Това е добре познат факт не само на историците, но също (и вероятно основно) на политици и тирани от всякакъв вид. Онзи, който тъче нишките на историята, властва. Живеем в реалност на полифонични разкази от първо лице и сме заобиколени отвсякъде с полифоничен шум. Под \"разкази от първо лице\" имам предвид онзи вид история, която тесногръдо се върти в орбитата на нечий Аз, който малко или много директно пише за себе си и чрез себе си. Установили сме, че този тип обособена гледна точка, този глас на Аза, е най-естествен, човешки и честен, макар и лишен от по-широка перспектива. Разказът от първо лице, замислен по този начин, тъче абсолютно уникален мотив, единствен по рода си; той дава усещането за автономност на индивида, за осъзнаване на личността му и неговата съдба. Но предполага и изграждане на опозиция между личността и света, а тази опозиция понякога отчуждава. [] Лесно е да се припознаем в хора като нас – така между разказвача на историята и нейния читател или слушател се създава нов вид емоционално разбиране, почиващо на емпатията. И това в самата си същност доближава и разрушава граници. В романа е лесно да изгубим разделителната линия между Аза на разказвача и Аза на читателя, а тъй нареченият \"увлекателен роман\" разчита именно на размиването ѝ: читателят през своята емпатия да се превърне за малко в разказвач. Следователно където всеки може да разкаже собствената си съдба или да даде глас на алтер егото си. Тя е демократично пространство – всеки може да говори, всеки може да се дари с глас. В нито един момент от човешката история не е имало толкова много писатели и разказвачи. За да се уверим, е нужно просто да погледнем статистиката. Винаги когато посещавам книжни панаири, установявам колко от издадените книги в света днес са концентрирани върху Аза като автор. Инстинктът за изразяване може би е също толкова силен, колкото и останалите инстинкти, които спасяват живота ни – и се проявява най-ярко в изкуството. Желаем да бъдем забелязвани, да се чувстваме изключителни. Наративът \"Ще ти разкажа историята си\" или \"Ще ти разкажа историята на семейството си\", или дори \"Ще ти кажа къде бях\" представлява най-популярният литературен жанр в наши дни. Феноменът е широко разпространен и поради причината, че днес разполагаме с универсален достъп до писането и много хора имат шанса (някога запазен за малцина) да изразят себе си чрез думи и истории. Парадоксално обаче тази ситуация напомня на хор, съставен само от солисти, чиито гласове се надпреварват за внимание: всички пеят едно и също, но се губят един в друг. Научили сме основното, което трябва да се знае за тях, можем да се припознаем в тях и да съпреживеем живота им. Изключително често обаче читателското изживяване е непълно и разочароващо, защото се оказва, че изразяването на авторското Аз не е равнозначно на универсалност. Героят на една притча например е себе си – човек, живеещ в специфични исторически и географски условия, – но все пак се издига над конкретните си особености и се превръща във Всеки Навсякъде. Вероятно за да не се удавим в множеството заглавия и фамилни имена, започнахме да делим Левиатана на литературата на жанрове, към които се отнасяме като към различни видове спорт, чиито писатели са тренирани атлети. Комерсиализирането на литературата води до разделяне на ниши. Все повече и повече жанровата работа е като форма за сладкиш, която произвежда еднакви резултати, чиято предвидимост се счита за качество, а баналността им – за постижение. Инстинктивно винаги съм се противопоставяла на подобни класификации, тъй като те водят до ограничаване на свободата на автора, както и до нежелание да се експериментира и да се престъпват правилата, което е самата същност на творчеството. Нещо повече, те напълно изключват от творческия процес ексцентричността, без която изкуството е загубено. Добрата книга няма потребност да парадира с родова принадлежност. Разделянето на жанрове е резултат от комерсиализирането на литературата, от третирането ѝ като продукт за продажба с цялата съответна философия на превръщането ѝ в марка, на прицелването в определена публика и други подобни изобретения на съвременния капитализъм. в битка на живот и смърт един с друг. Нашите предци са вярвали, че достъпът до знание не само ще донесе щастие, благосъстояние, здраве и богатство на хората, но и че ще създаде равноправно и справедливо общество. Когато интернет се появи за пръв път, ни се струваше, че тази идея ще бъде напълно реализирана. На Коменски и други философи като него Уикипедия, която приветствам и подкрепям, би се сторила осъществената мечта на човечеството – сега можем да създаваме и получаваме огромно количество информация, непрестанно допълвана и обновявана, демократично достъпна от всяка точка на планетата. Но сбъднатата мечта често води до разочарование. Оказва се, че не сме способни да понесем информационното чудовище, което, вместо да ни обединява, да обобщава и да ни освобождава, ни отчуждава, разделя, изолира в малки балони и така създава множество истории, несъвместими една с друга или дори открито враждебни една към друга, взаимно отблъскващи се. Нещо повече: интернет, изцяло и необмислено подчинен на пазарните процеси и на монополистите, контролира огромни количества данни, които не се използват като универсално знание, в името на разширяването на достъпа до информация, а обратното, служат преди всичко за програмиране на поведението на потребителите, както научихме от случая с \"Кеймбридж Аналитика\". в който се опитваме отчаяно да различим някоя по-тиха мелодия, дори минимален пулс. Прочутият цитат от Шекспир никога не е бил по-подходящ, той пасва на тази какофонична нова реалност: все по-често интернет е \"история, разказана от луд, със много шум и бяс\". Информацията пренасища пространството, сложността ѝ и неяснотите задействат най-различни защитни механизми – от отрицание до изтласкване, дори бягство към семплите принципи на опростеното, идеологическо партийно мислене. Категорията на фалшивите новини поставя нови въпроси относно това що е художествена измислица. Читатели, които системно са били мамени, дезинформирани или подвеждани, започват бавно да развиват специфични невротични тикове. Реакцията на подобно изтощение от художественото може би си проличава в огромния успех на нехудожествената литература, която във всеобщия информационен хаос крещи над главите ни: \"Аз ще ви кажа истината, нищо друго освен истината!\" и \"Моята история почива на факти!\". Художествената литература губи доверието на читателите, тъй като лъжата е опасно оръжие за масово унищожение, макар и примитивно. Животът е изграден от събития, но единствено нашата способност да ги тълкуваме, да ги разбираме и да им вдъхваме смисъл ги превръща в опит. Събитията са даденост, но опитът е нещо неизразимо различно. Опитът, а не събитията, съставлява тъканта на живота ни. Изграждането на история се осъществява чрез преход от въпроса \"И какво стана после?\" към опита да разберем през призмата на човешкия си опит \"Защо се случи именно по този начин?\". Литературата започва тъкмо от това защо дори ако отговорът отново и отново е просто \"Не знам\". Тоест литературата задава въпроси, на които не можем да отговорим с помощта на Уикипедия, защото Но е възможно романът и въобще литературата да се превърнат пред очите ни в нещо маргинално в сравнение с други форми на разказване. Няма нужда да си водим дневник, докато пътуваме, когато може просто да правим снимки и чрез социалните мрежи да ги изпращаме директно на света, едновременно, на всички. Няма нужда да пишем писма, по-лесно е да се обадим. Защо са ни дебели книги, щом можем да гледаме сериали? Вместо да излизаме с приятели, предпочитаме да играем игри. Да прочетем автобиография? Какъв е смисълът, ако следим живота на звездите в Instagram и знаем всичко за тях. В наши дни не изображението е най-големият противник на текста, както си мислехме през ХХ век, притеснени от влиянието на телевизията и киното, а едно напълно различно измерение на света, което въздейства непосредствено върху сетивата ни. Не искам да рисувам апокалиптични картини с разказите си за света. Но често ме притеснява усещането, че нещо липсва; че докато го живеем през екрани и приложения, той става някак нереален, далечен, двуизмерен, странно неописуем, макар и всякакъв вид информация да е лесно откриваема. В наши дни тревожни думи като \"някой\", \"нещо\", \"някъде\", \"някога\" могат да носят повече риск от точно определени, категорични идеи, произнесени с пълна убеденост, например: \"Земята е плоска\", \"Ваксините убиват\", \"Климатичните промени са пълни глупости\" или \"Демокрацията не е под заплаха никъде по света\". \"Някъде\" някакви хора се давят, докато се опитват да преплуват морето. \"Някъде\" в \"някакъв\" период се води \"някаква си\" война. Капката на всяко съобщение се размива и потъва в океана от информация, разпръсква се в паметта ни, става нереална и накрая се изпарява. с всякакви \"положителни новини\", които обаче не смогват да обуздаят болезненото впечатление, което ми е трудно да обясня с думи – че нещо не е наред със света. В наши дни това усещане, някога отредено главно за невротичните поети, е епидемия от неопределеност; от всички страни лъха безпокойство. Литературата е една от малкото сфери, които ни държат близо до суровите факти от живота, защото по природа е винаги насочена към психологическото, фокусира се върху вътрешния мисловен процес и мотивите на героите, разкрива техните иначе недостъпни преживявания или просто провокира читателя да им направи своя психологическа интерпретация. Само литературата има способността да ни допусне до дълбините на друго човешко същество, така че да разберем неговите основания, да споделим емоциите и да преживеем съдбата му. От един момент в живота си започваме да гледаме на света фасетъчно, като на сбор от парченца – галактики, които са отдалечени една от друга, а настоящата реалност го потвърждава отново и отново: лекарите ни лекуват по специалности; данъците нямат нищо общо с изриването на снега по пътя, по който караме към работа; обядът ни въобще не е свързан с гигантската животновъдна ферма, а новата ми блуза – с мизерната фабрика някъде в Азия. Всичко е откъснато от всичко останало, без каквато и да е връзка. За да се справяме по-лесно, ни се дават числа, табелки, карти, груба пластмасова самоличност, която се опитва да ни сведе до малка частичка от цялото, което вече не възприемаме. Не осъзнаваме, че той се превръща в сбор от вещи и случайности, безжизнено безбрежие, из което бродим изгубени и самотни, подхвърляни по чужда воля, пленници на непонятна орис, на чувството, че сме пешки в играта на мощните енергии на историята или случайността. Духовността ни или изчезва, или става повърхностна и ритуална. И сме склонни да се увлечем по прости сили – физически, социални, икономически, – които ни движат напред-назад, сякаш сме зомбита. И в такъв свят ние наистина сме зомбита. Цял живот изпитвам силно любопитство към системите на взаимосвързаност и влияния, които обикновено не забелязваме, ала откриваме случайно под формата на изненадващи съвпадения или съдбовни срещи – всички тези мостове, гайки, болтчета и снадки, които проследих в \"Бегуни\". Свързването на факти ме очарова, както и търсенето на ред. В същността си, убедена съм, умът на писателя работи чрез синтез и настойчиво събира всички ситни парченца в опит да ги слепи отново в една универсална цялост. Нека хвърлим поглед назад към едно конкретно събитие от историята на света. Днес е 3 август 1492 г., денят, в който малката каравела \"Санта Мария\" отплава от пристанището в Палос де ла Фронтера, Испания. Капитан на кораба е Христофор Колумб. Слънцето грее, моряци се щурат по пристанището, а хамалите товарят сандъци с провизии на борда. Горещо е, но лекият западен бриз опазва от припадък семействата, дошли да се сбогуват. Гларуси крачат наперено нагоре-надолу по товарната рампа и следят отблизо човешката гмеж. Този миг, който сега наблюдаваме през времето, води до смъртта на 56 от почти 60 милиона души от коренните обитатели на Америка. По онова време те съставляват около 10 процента от световното население. Без да искат, европейците им занасят смъртоносни \"подаръци\" – болести и бактерии, срещу които местните жители нямат имунитет. В допълнение идват и безмилостното потисничество и изтребване. Дивата растителност превзема напояваните чрез сложна система ниви, където някога са расли боб, царевица, картофи и домати. В рамките на няколко години близо 60 милиона хектара обработваема земя се превръща в джунгла. Възстановилата се растителност поглъща огромни количества въглероден диоксид и така намалява парниковия ефект, което на свой ред води до понижаване на световната температура. Ето една от множеството научни хипотези, които обясняват малката ледникова епоха, която в края на ХVI век води до дълготрайно захлаждане в Европа. Този малък ледников период променя икономиката на Европа. През следващите десетилетия дългите мразовити зими, прохладните лета и проливните валежи повлияват негативно на реколтата. В Западна Европа малките фамилни стопанства, които произвеждат храна за собствени нужди, страдат от лишения. В Англия и Холандия последиците от застудяването са най-тежки и тъй като тяхната икономика не може повече да разчита на земеделието, започва подем на търговията и индустрията. Усилията, които учените полагат в опитите си да разберат нашата реалност по-добре, водят до извода, че тя е съгласувана, взаимосвързана мрежа от влияния. Тук не става дума просто за \"ефекта на пеперудата\" [], а за безкраен брой пеперуди и техните крила, които постоянно пърхат – мощна вълна живот, която пътува през времето. която да е универсална, всестранна, всеобхватна, вписана в природата, пълна със съпътстващи значения, но същевременно разбираема. Възможна ли е такава история, която да разруши мълчаливия затвор на личността, като разкрие по-голям регистър на реалността и покаже взаимната свързаност? Която да успее да застане на разстояние от добре утъпкания, явен и банален център на всеобщо признатите мнения и да погледне на нещата извън центъра, встрани от него? За моя радост литературата по някакво чудо е запазила правото си на всякакви ексцентричности, фантасмагории, провокации, пародии и лудост. Мечтая си за поглед отвисоко и разностранни перспективи, през които контекстът да се разпростира отвъд границите на очакваното. Мечтая си за език, способен да изрази и най-смътното предчувствие; за метафора, която да преодолява културните различия, за такъв жанр, който да е просторен и дързък, но същевременно обичан от всички читатели. Мечтая си и за нов разказвач – в четвърто лице, – който да не е просто граматическа величина, разбира се, а да обхваща гледната точка на всеки от героите и от друга страна, да прекрачва отвъд хоризонта на всеки от тях; да вижда повече и да има по-широки възгледи, а също и да не е подвластен на времето. О, да, смятам, че този разказвач е напълно възможен. който заявява на всеослушание: \"В началото беше Словото\"? Кое е лицето, което описва създаването на света, първия ден, когато хаосът е отделен от реда; кой следи \"сериала\" за произхода на Вселената, кой чете мислите на Бог, познава съмненията му и уверено нанася върху хартията невероятното изречение: \"И видя Бог, че това е добро\"? Кой е този, който знае какво мисли Бог? Като оставим настрана теологическите съмнения, може да считаме фигурата на този мистериозен нежен разказвач за свръхестествена и важна. Негова е гледната точка, перспективата, откъдето всичко може да бъде видяно. Аз пиша художествена литература, но тя никога не е напълно измислена. Трябва да почувствам всичко вътре в себе си, когато пиша. Да позволя на живите същества и на предметите, които се появяват по страниците ми, да преминат през мен. Ето как ми служи нежността: тя е изкуството на въплъщението, на споделянето на чувства и оттам – на безкрайното откриване на прилики. Да създаваш истории означава постоянно да вдъхваш живот на хилядите малки парченца от света, каквито са човешките преживявания, ситуациите, през които хората преминават, техните спомени. Нежността придава личен характер на всичко, с което се свързва, и му дарява глас, пространство и време да съществува, да бъде изразено. онази, която не откриваме в Светото писание, в която никой не се кълне и която никой не цитира. Тя няма специални емблеми или символи, не води до престъпления, не предизвиква завист. Тази любов се появява всеки път, когато погледнем отблизо и внимателно друго човешко същество, нещо различно от собствения Аз. Нежността е спонтанна и безкористна, тя преминава отвъд емпатията. Тя е съзнателно, макар и може би леко меланхолично споделяне на обща съдба. Нежността е дълбока емоционална загриженост към друго същество, към неговата крехкост, неповторимост, липса на защита срещу страданието и влиянието на времето. Нежността долавя връзката помежду ни, приликите и сходствата ни. Тя е призма, през която светът изглежда жив, естествен, взаимосвързан, готов за сътрудничество със самия себе си и зависещ от самия себе си. Нежността към всеки извън самите нас е градивото на литературата, базовият психологически механизъм на романа. Благодарение на този вълшебен инструмент, най-изтънчения способ за човешка комуникация, но някой ден ще се върнат към написаното от нас, към историите, които сме разказали за себе си и за света си. Нямам представа какъв ще бъде техният живот и кои ще са те. Често мисля за тях с чувство на вина и срам. Климатичната и политическата криза, из които се мъчим да си проправим път сега и на които се стремим да се противопоставим, за да спасим света, не са дошли от нищото. Често забравяме, че те са следствие не просто от някакъв независещ от нас обрат или съдбовна случайност, а на ред твърде конкретни ходове и решения – икономически, социални, включително религиозни, обусловени от дадения мироглед. Алчността, неуважението ни към природата, егоизмът, липсата на въображение, безкрайната надпревара и липсата на отговорност принизяват света до състояние на предмет, който може да бъде разпарчетосан, използван и унищожен. Затова вярвам, че трябва да разказвам историите си, сякаш светът е живо същество, което се оформя пред очите ни; и сякаш ние сме малка, но същевременно могъща част от него.", "date": "2019.12.22", "title": "Светът умира, а ние не забелязваме"}
{"url": "https://www.dnevnik.bg/analizi/2019/12/22/4007874_iavlenieto_markov_i_negovite_misheni_na_obojanie/", "text": "                         Той има много имена – Жоро Дантелата, Дантеления адвокат, Жоро Унгарския, Чичо Жоро, Агент Николай. Известен е и с рожденото си име Георги Марков. Притежава изключителната дарба да сменя посоката на политическите си \"възгледи\". Мишени на обожанието му са последователно Иван Костов, Симеон Сакскобургготски, сега Бойко Борисов. Дантеления прякор получи, когато през 1991 г. от трибуната на парламента се похвали, че Пак от парламентарния амвон демонстрира своята принадлежност към демокрацията с репликата \"Шут, седесарски шут на БКП!\" По-късно лидерът на ДПС Ахмед Доган използва крилатия израз срещу СДС с неговия \"депесарски шут\". Изобщо високите трибуни и публичните изяви са любимото му място. И в момента Марков има възможност пак да се извиси от трибуната на Народното събрание, този път като депутат от гражданската квота на ГЕРБ. И да раздава шут след шут. В началото на прехода, преди да стане депутат от СДС, ползваше прозореца на апартамента си на \"Витошка\", като размахваше знамето с лъвчето над сините шествия. Всички му се радваха и махаха за поздрав като на важна персона. Така за броени месеци Като бивш конституционен съдия Георги Марков обикаля телевизиите, за да разтълкува лично тълкувателното Решение №3 на Конституционния съд от 10 април 2003 г. в частта промени във формата на държавно устройство и на държавно управление. Според него без Велико народно събрание не може да се прави реформа в съдебната система. Точно както искаше тогавашният главен прокурор Никола Филчев. Депутатът от ГЕРБ се отличава от редовия ласкател и по още нещо. Успоредно с хвалбите към съответния лидер, той не забравя да громи и критиците му със същата страст. Ако не следите внимателно политическия пейзаж, може лесно да се ориентирате. Достатъчно е да си водите бележки кого хвали и кого напада Марков, за да разберете много за кръговете на властта. Обръчи, по Доган. На дебатите в парламента по повод избора на Сотир Цацаров за шеф на антикорупционната комисия Марков му даде висока оценка на мандата, като не пропусна да нападне основния му враг, председателя на Върховния касационен съд (ВКС) Лозан Панов: \"Кой си ти, бе, господинчо? Ти си деполитизиран, да си налягаш парцалите.\" В словото му намериха място и бях заклеймени всички, които вгорчаваха живота на Цацаров с въпроси не по вкуса му – лидерът на \"Да, България\" Христо Иванов, БХК, Сорос, Джок Полфрийман по случайност. Хелзинкският комитет беше \"шутиран\" директно в тоалетните на затворите – да следял за чистотата им и за хлебарките. Невероятни постулати на \"демократ\", \"десен\" и \"граждански кандидат\". Еманация на същността на ГЕРБ. След това в ефира на БНТ а \"Да, България\" – забранена. \"ВКС става политическа партия, като обслужва интересите на \"Да, България\", възкликна Марков по време на дебат уж за качествата на Цацаров. Тук мнението му удивително съвпада с това на кандидата за шеф на антикорупционната комисия. Но съвсем другояче стои въпросът с деполитизирания главен прокурор Цацаров, който на тайна среща в ЦУМ, организирана и домакинствана от висшия функционер на БСП Георги Гергов, притисна бизнесмена издател Сашо Дончев. За този случай и дума не става в парламента. Припомняме само детайла, че за срещата стана известно от изявление на Дончев, иначе щеше да си остане тайна. Според него Цацаров питал за съдържанието на вестник \"Сега\" и карикатурите на Христо Комарницки в него, дали финансира партия \"Да, България\" и защо го прави, след като има хубав бизнес. След което му намекнали, че го подслушват. Но депутатът от ГЕРБ и съпартийците му не се интересуват от това интересно поведение. Големият седесар е изправен на парламентарния микрофон като на амбразура, за да раздава пак \"шутове\" и да плаши първосигнално евентуална опозиция на Цацаров. И такава не се появява. Някога синият депутат, който подкрепяше лустрацията с ясното съзнание, че няма да се случи, попадна в капан, когато извадиха досието му на сътрудник на Шесто управление на ДС, ама не какъв да е, а един от най-активните. Всички тогава си мислеха, че с кариерата му в политиката е свършено. Наивни времена бяха. Освен в политиката, той направи кариера и в спорта, по-точно в управите му, Като не го искат в СДС заради досието от ДС, веднага може да намери закрила във федерациите, повечето деятели там са му колеги от службите. Батето Славков, \"страхотен пич\", по думите му, го назначава за вицепрезидент на БФС, а по-късно за член на БОК и председател на юридическата комисия. После много години е председател на управителния съвет на \"Левски\" при Майкъл Чорни, а като изгонват Чорни от България, се настанява при Тодор Батков. След кариерата в Конституционния съд се отваря нова перспектива – да стане шеф на Върховния административен съд (ВАС). И се забърква сложен казус, в който участват конституционни съдии, Висшият съдебен съвет, магистрати, Майкъл Чорни, цялата държава се тресе може или не може Марков да оглави ВАС, като едновременно остане при Чорни. Някой може да попита защо се занимаваме с този персонаж, такива с лопата да ги ринеш. Ами точно затова, защото зад гърба им прозират дантелените схеми, те са \"незаменимите\" кадри. Защото депутатът вече минава за консерватор, здраво стъпил на земята човек, смел трибун. Защото явлението, чията емблема е, в една или друга форма продължава да шества. Георги Марков сякаш се е подготвил да смени политическия си фаворит. \"Сърдим се на Слави Трифонов, че е сложил име на партията \"Няма такава държава\" и се питаме, ама как така. Ами няма друга държава, в която членовете на Висшия съдебен съвет се карат помежду си 10 часа по телевизията пред цяла България. Няма държава, в която председателят на ВКС чете политически анализи\", предвидливо се изказа депутатът от ГЕРБ, въпреки че Трифонов е конкурент на Борисов. Слави Трифонов заявява в шоуто си през март т.г., че не може да остане безразличен, когато види \"взрив на любов\". Гостува му Георги Марков преди евроизборите през май, а обект на въпросната любов е Борисов. На въпрос какъв съвет би дал на премиера, \"Почивай си, бе, човек, на 60 години отиваш Та Меркел, та Тереза Мей, кой ли не те нацелува, бе, човек. Ти си целият в целувки. Ама остави ги тези (БСП – бел. авт.) да правят кворума, те да внасят машините, ходи в Банкя и си гледай кефа!\" Хубав съвет, Трифонов сигурно също се е зарадвал. Само за Марков почивен ден май не се очертава.", "date": "2019.12.22", "title": "Явлението \"Марков\" и поредният шут от парламентарната трибуна"}
{"url": "https://www.dnevnik.bg/evropa/2019/12/22/4008397_purvata_jena_prezident_na_hurvatiia_se_bori_za/", "text": "Певец националист и бивш премиер от левицата се изправят срещу президента консерватор на Хърватия в оспорвана надпревара на изборите днес, пишат EurActiv и \"Франс прес\". Страната, която ще бъде ротационен председател на Съвета на ЕС от началото на 2020 г., е магнит за туристи, но  не е рай за местните, които масово напускат , за да избягат от мудната икономика и масовата корупция. Въпреки че постът на президента е предимно церемониален, досегашният, Колинда Грабар-Китарович, е символ на статуквото. На власт от 2015 г. 51-годишната Грабар-Китарович е подкрепена от дясноцентристката партия Хърватска демократична общност (HDZ), която доминира политиката почти постоянно от независимостта на Хърватия през 1991 г. Сега тя е подложена на атаки и от двете страни в изборите, резултатът от които вероятно ще стане ясен след балотаж на 5 януари. По това време Хърватия вече ще е поела ротационното председателство на Съвета на ЕС, фокусирано върху границите на ЕС – Великобритания ще се подготвя за Брекзит, а страните от Западните Балкани чукат на вратата. \"Торти в затвора\" Грабар-Китарович, първата жена президент на Хърватия, започна кампанията си с удобна преднина в социологическите проучвания, но загуби позиции след серия от гафове. Президентът предизвика изненада през ноември, когато пя на тържество за рождения ден на замесения в скандали кмет на Загреб Милан Бандич и каза, че ще му носи торти в затвора, ако бъде осъден по редица обвинения в корупция.      Ако Грабар-Китарович загуби, анализатори коментират, че това може да създаде проблем за умерения премиер на HDZ Андрей Пленкович на парламентарните избори следващата година. Основните ѝ опоненти са бившият премиер социалдемократ Зоран Миланович и певецът и бизнесмен, привърженик на крайнодесни идеи, Мирослав Шкоро, който се кандидатира като независим. Ухажване на националистите Шкоро, чиито патриотични фолклорни песни бяха хит през 90-те години, ухажваше националисткото крило на HDZ с надеждата да открадне гласове от тези, които смятат, че партията е станала твърд умерена. Петдесет и седем годишният Шкоро призова да бъдат разположени военни, които да спират мигранти на границата и обеща помилване на осъден военнопрестъпник. Той иска още разширяване на правомощията на президента. И самата Грабар-Китарович опита да умилостиви националистите и тази година обяви кандидатурата си за преизбиране в крайнодясно списание. \"Клюкарска\" кампания Междувременно 53-годишният лявоцентрист Миланович се надява да се възползва от разделената десница. Той е познато лице, беше премиер от 2011 до 2016 г. Обещава да превърне Хърватия в \"нормална страна\", която уважава малцинствата и има независима съдебна система. Подкрепата за него обаче се изпари, след като правителството му не успя да спре културата на покровителство и да подсили икономиката.      Мила, пенсионирана учителка, изразява съжаление, че кампанията е била доминирана от \"клюки\". \"За съжаление те говорят повече за другите кандидати, отколкото за себе си\", казва тя. Според скорошни социологически проучвания одобрението за Грабар-Китарович е около 27%. Шкоро получава около 22% подкрепа, а Миланович – между 24 и 25 процента.", "date": "2019.12.22", "title": "Първата жена президент на Хърватия се бори за преизбиране с певец националист и бивш премиер"}
{"url": "https://www.dnevnik.bg/kultura/2019/12/21/4003096_otkus_ot_izkustvoto_da_jiveem_prosto_na_shunmyo_masuno/", "text": "                         Малки промени в навиците и гледната точка – понякога това е всичко, от което се нуждаем. Книгата съдържа 100 всекидневни упражнения от прочутия будистки монах Шунмьо Масуно за спокоен и радостен живот. Не е нужно да пътуваме до древните японски столици Киото или Нара, не е нужно да изкачваме планината Фуджи и не е нужно да живеем близо до океана. С едно наистина малко усилие е възможно да вкусим изключителното. Може да нямаме контрол върху случващото се, нито силата да променим нещата, но можем изцяло да контролираме реакциите си. Всяко събитие може да бъде интерпретирано по многобройни начини; значение има само как ще реагираме на тях. Опитайте да не се подвеждате по ценностите на другите, да не се натоварвате с излишни грижи, а да живеете безкрайно семпъл живот, лишен от безполезни неща. Това е стилът дзен. Животът си е наш, но не ни принадлежи. От момента, в който сме се родили, продължителността на живота ни е определена, но никой от нас не знае каква е тя. Будизмът ни учи, че стойността на живота не се измерва с продължителността му. Важното е как използваме времето, което ни е отредено. Несигурността в утрешния ден го прави още по-ценен. Шунмьо Масуно е главен свещеник в 450-годишен дзенбудистки храм в Япония, ландшафтен дизайнер на дзен градини, носител на многобройни награди за работата си и професор по дизайн на околната среда в едно от водещите училища по изкуства в Япония. Изнасял е лекции по цял свят, включително във Висшето училище по дизайн към Харвардския университет, в университетите \"Корнел\" и \"Браун\". Превод Васил Велчев НАМЕРЕТЕ ВРЕМЕ ЗА ПРАЗНОТА Първо наблюдавайте себе си Бъдете такива, каквито сте, но без да бързате, без да проявявате нетърпение Дали някой от нас намира време да не мисли за нищо в своето всекидневие? Повечето хора биха казали: \"Не мога да отделя и една минута за подобно нещо\". Непрекъснато се чувстваме притискани от времето, от работата и от всичко останало, което изпълва живота ни. Съвременното битие е по-забързано от всякога. Всеки ден по цял ден ние се опитваме да дадем най-доброто от себе си само и само да свършим онова, което трябва да бъде направено. Ако се потопим напълно в тази рутина, несъзнателно, но неизбежно ще изгубим перспективата за истинското си аз и за истинското щастие. Единственото, от което се нуждаете, е да отделяте някакви си десет минути всеки ден. Опитайте се да намерите време за празнота, за мигове, в които не мислите за нищо. Просто се постарайте да прочистите съзнанието си и да не обръщате никакво внимание на нещата около вас. В ума ви ще блуждаят различни мисли, но се постарайте да ги отпратите една по една. След като го направите, ще започнете да забелязвате настоящия момент, да улавяте неуловимите промени в природата, които ви поддържат живи. Когато вниманието ви не е отвлечено от други неща, тогава се разкрива вашето чисто и истинско аз. Намирането на време да не се мисли за нищо – това е първата стъпка към постигането на просто живеене. 2 СЪБУДЕТЕ СЕ ПЕТНАЙСЕТ МИНУТИ ПО-РАНО Рецепта за моментите, когато нямате повече място в сърцето си Как непрекъснатата заетост ви обезсърчава Когато времето никога не стига, тази оскъдица се отразява и на сърцето ни. Машинално си казваме: \"Зает съм – нямам време\". В резултат на това разумът ни започва да работи още потрескаво. Но наистина ли сме толкова заети? Не се ли принуждаваме сами да бързаме непрекъснато? В японския език йероглифът за \"зает\" е съставен от символите за \"губя\" и \"сърце\". Ние не сме заети, защото няма достатъчно време. Заети сме, защото в сърцето ни няма повече място. Особено когато всекидневието ви е трескаво, опитайте се да станете петнайсет минути по-рано от обичайното. Изпънете гърба си и бавно си поемете въздух със зоната под пъпа – онова място, което ние наричаме танден. Щом стабилизирате дишането си, съзнанието ви напълно естествено ще премине в спокойно състояние. След това, докато се наслаждавате на чаша чай или кафе, погледнете през прозореца към небето. Заслушайте се в чуруликането на малките птички. Колко странно – с лекота, просто ей така, успявате да създадете празно пространство в съзнанието си. Събуждането петнайсет минути по-рано по магичен начин ви освобождава от усещането за свръхангажираност. 3 НАСЛАДЕТЕ СЕ НА УТРИННИЯ ВЪЗДУХ Тайната на монасите за дълъг живот се крие тук Всеки ден е различен от останалите Известно е, че будистките монаси, които практикуват дзен, живеят дълго. Основните фактори за това са диетата и техниките за дишане, разбира се, но аз вярвам, че един регулярен и подреден начин на живот оказва положително влияние както в духовен, така и във физически смисъл. Всяка сутрин ставам в 5 часа и първото нещо, което правя, е да напълня дробовете си с утринен въздух. Докато обикалям главната зала, приемната и помещенията на свещениците в храма, за да разтворя кепенците против дъжд, тялото ми преживява промените в сезонните. В 6.30 часа изпълнявам будистката утринна служба, като пея мантри, и след това закусвам. После се захващам със задълженията си за деня. Този процес се повтаря всеки ден, но всеки ден е различен. Вкусът на утринния въздух, моментът, когато се появява слънчевата светлина, вятърът, който докосва бузата ви, цветът на небето и листата на дърветата – всичко непрекъснато се променя. Утрото е времето, когато можете най-пълноценно да почувствате тези промени. Затова монасите изпълняват дзадзен медитацията си преди зазоряване, за да могат напълно да усетят тези промени в природата. С първата за деня медитативна дзадзен практика – кьотен дзадзен (утринен дзадзен) – ние подхранваме съзнанието и тялото си с дихателни упражнения на прекрасния утринен въздух. 4 ПОДРЕДЕТЕ ОБУВКИТЕ СИ Това ще внесе красота в живота ви Хаосът в ума ви си проличава в краката ви Отдавна е казано, че можете да разберете много за едно домакинство дори само като огледате фоайето, особено в японските домове, където събуваме обувките си на влизане. По това дали те са подредени в идеална редица, или са разхвърляни бихте могли да отгатнете в какво състояние се намират съзнанията на онези, които живеят там. В дзенбудизма имаме една поговорка, която гласи: \"Гледай внимателно по какво стъпваш\". Тя може да се приеме буквално, но също така намеква, че онези, които не обръщат внимание къде вървят, не познават себе си и не могат да знаят накъде върви животът им. Това сигурно ви звучи преувеличено, но едно такова дребно нещо наистина оказва огромно влияние върху начина ви на живот. Когато се приберете у дома, събуйте обувките си и ги подредете до входната врата. Само това. Ще ви отнеме едва три секунди. Възприемането на този навик ще помогне всичко в живота ви да стане неизказано по-ясно и по-подредено. Ще внесе красота в живота ви. Такава е човешката природа. На първо място се опитайте да насочите вниманието към краката си. Като подреждате обувките, вие правите първата крачка натам, накъдето сте се запътили.", "date": "2019.12.22", "title": "Откъс от \"Изкуството да живеем просто\" на Шунмьо Масуно"}
{"url": "https://www.dnevnik.bg/istorii_na_denia/2019/12/22/4008074_pikantni_svinski_rebra_s_djuli_iabulki_i_sini_slivi/", "text": "                         1.8 кг свински ребра (по-големи парчета) 2 броя дюля 2 броя сладко-кисела ябълка 100 г сушени сливи без костилката 1 ч.ч. зеленчуков бульон сок от 1 портокал 2 с.л. горчица 2 с.л. мед 1 ч.ч. бяло вино 1 ч. л. лют червен пипер сол 1 ч.л. черен пипер Оставяме ребрата със сока на портокала, горчицата, меда, бялото вино и поправките за минимум 2-3 часа, за да поемат от маринатата. След това изваждаме месото, загряваме тигана и го запечатваме от двете страни. На дъното на глинен гювеч, крок пот или друг съд слагаме нарязаните на четвъртини дюли, ябълки и сливи.", "date": "2019.12.22", "title": "Пикантни свински ребра с дюли, ябълки и сини сливи (рецепта)"}
{"url": "https://www.dnevnik.bg/sport/2019/12/22/4008976_fotogaleriia_radost_i_vulnenie_pri_triumfa_na_livurpul/", "text": "За пръв път в историята си \"Ливърпул\" спечели световното клубно първенство.   с 1:0 срещу южноамериканския шампион \"Фламенго\".", "date": "2019.12.22", "title": "Фотогалерия: Радост и вълнение при триумфа на \"Ливърпул\" в Катар"}
{"url": "https://www.dnevnik.bg/istorii_na_denia/2019/12/22/4008923_nai-komentiranoto_v_dnevnik_iskaniiat_impiichmunt_na/", "text": "1.  Конгресмените решиха Тръмп да бъде отстранен от поста  - 430 коментара 2.  WSJ: Демократите май помогнаха на Тръмп за втори мандат  - 346 коментара 3.  Със санкции САЩ блокираха довършването на \"Северен поток 2\" и \"Турски поток\"   - 321 коментара 4.  Румъния върви към рисковано 40-процентно увеличение на пенсиите  - 315 коментара 5.  Шотландия предупреди Джонсън, че не може да я задържи в Обединеното кралство насила  - 235 коментара 6.  Защо е малко вероятно импийчмънт на Тръмп да успее  - 231 коментара 7.  Парламентът отложи дълго чакан социален закон заради дезинформация за отнемане на деца  - 223 коментара 8.  Импийчмънт преди Коледа: какво следва  - 221 коментара 9.  Неравенството между жените и мъжете в България рязко се увеличава  - 215 коментара 10.  САЩ очакват двойно увеличаване на износа си за Китай след сключено споразумение  - 198 коментара", "date": "2019.12.22", "title": "Най-коментираното в \"Дневник\": Исканият импийчмънт на Тръмп"}
{"url": "https://www.dnevnik.bg/sport/2019/12/22/4008996_v_okoto_na_bika_sheruk_produlji_da_pishe_istoriia_na/", "text": "Четири дни след като стана първата жена с победа на световното първенство по дартс, Фалън Шерък продължи да пише история. 25-годишната британка сътвори сензация след успех срещу поставения под №11 в турнира Менсур Сульович. Шерък  трябваше да свали резултат от 86 точки, като завърши зрелищно с изстрел в идеалния център на мишената (окото на бика, от английски - bullseye).", "date": "2019.12.22", "title": ""}
{"url": "https://www.dnevnik.bg/bulgaria/2019/12/22/4009027_nad_50_signala_za_padnali_durveta_sa_podadeni_sled/", "text": "Десетки сигнали за паднали дървета върху пътните платна са били подадена тази нощ в столичната дирекция за \"Аварийна помощ и превенция\". Силният вятър вчера вечерта е вдигнал по спешност аварийни екипи, които до рано тази сутрин са реагирали на 53 сигнала, съобщава \"Фокус\". На места в София има и паднали огради на строителни огради. Почти навсякъде проблемите са отстранени. В част от кв. \"Дружба\" 2 нямаше електричество през нощта. На места то вече е възстановено, но екипите на електродружеството продължават да работят. Градският транспорт се движи навсякъде по обичайните си маршрути. От Столичната община припомнят, че строителните фирми трябва да обезопасят скелета и строителни огради на обектите си, а собствениците на обществени обекти да проверят за незакрепени предмети на тераси и прозорци.", "date": "2019.12.22", "title": "Над 50 сигнала за паднали дървета са подадени след силния вятър в София"}
{"url": "https://www.dnevnik.bg/detski_dnevnik/2019/12/22/4006505_kakvo_mogat_da_napraviat_chudovishtata_za/", "text": "Могат ли децата да не се страхуват от чудовища, а напротив - те да им помагат като развиват въображение им и дори да ги карат да се смеят? Тайната се крие в две кутии с по 24 карти за оцветяване с чудати герои, а рисунките са дело на четирима български художници. \"Родих близнаци и сама усетих нуждата от детски издания, които са визуално различни от останалите предлагани по книжарниците\", разказа за \"Дневник\" Лилия Русанова, по чиято идея е проектът. В илюстрациите на \"Страшно добри чудовища\", както е името на двете кутии с карти за оцветяване, участват художниците Яна Казакова, Дим Ягодин, Кремена Ягодина и Кристина Стоянов. Първоначалната идея е била за детска книжка, но впоследствие посоката се променя заради желанието на Русанова да направи нещо различно от обичайните продукти по книжарниците. Кутиите на издателство \"Йо-Йо Книги за Деца\" са на пазара от миналата седмица и са подходящи за малчугани на и над 5-годишна възраст.      Илюстрациите са много различни. Установих покрай моите деца, които все още не могат да оцветяват толкова добре, че започват да си разказват най-невероятни истории със самите картинки, разказа Русинова. Рисунките са отпечатани на картон, така че да може да се рисува с всякакви материали - моливи, флумастри, пастели или боички и нямат оцветен шаблон, който децата да следват. Така те могат да \"развихрят въображението си максимално\", а след това да подарят някоя от готовите карти. Следващият проект, по който работят Лилия Русанова и нейният екип, ще бъде отново с карти и в две части, но този път главните герои ще бъдат две азбуки - кирилицата и латиницата. Първата ще е във формата на различни предмети, а втората - на животни. \"Като цяло искам да заложим на визуалното съдържание. Това е нещото, което мен много ме привлича\", обясни авторката.", "date": "2019.12.22", "title": "Какво могат да направят чудовищата за въображението на децата"}
{"url": "https://www.dnevnik.bg/bulgaria/2019/12/22/4009031_duma_na_denia_brekzid/", "text": "БрекзиД. Това е думата на 2019 г. според председателя на Народното събрание Цвета Караянчева. Думата е написана от нея по време на участието ѝ в предаването \"Годината\" на Дарик радио. Снимката на посланието ѝ беше разпространена от столичния общински съветник Борис Бонев, който също взе участие в предаването. Той използва профила си във \"Фейсбук\", за да покаже написаното от Караянчева. Снимката беше придружена и със следния текст: \"Думата на 2019г. според председателя на 44-тото Народно събрание е \"БрекзиД\". :)\". Под публикацията последваха десетки коментари, повечето от които реагираха с подигравка на написаното. Часове по-късно Караянчева реагира в своя профил във \"Фейсбук\", като оправда написаното с опит да се пошегува. От обяснението ѝ се разбира, че се е опитала да влее инициалите на настоящия премиер на Великобритания Борис Джонсън в Брекзит. \"Главно \"Б\" и главно \"Д\", Boris Bonev! БрекзиД във варианта на Борис Джонсън! В една дума инициалите на Борис Джонсън и напускането на Великобритания. Това е вярната дума, а не Брекзит, защото без Борис Джонсън, той би бил невъзможен! Предложих малко повече символизъм! И закачка с всички, които писаха след това на таблото на \"Годината\" на Дарик! Радвам се, че някой го забеляза. Но жалко, че не схвана хумора и символите, Boris Bonev!\", пише в публикацията на Караянчева.", "date": "2019.12.22", "title": "Дума на деня: БрекзиД"}
{"url": "https://www.dnevnik.bg/sviat/2019/12/22/4009033_dosegashniiat_prezident_na_afganistan_pecheli_vtori/", "text": "Сегашният президент на Афганистан Ашраф Гани е спечелил втори мандат, след като печели 50.6 на сто от гласовете на избирателите. Това съобщава БТА, като се позовава на обявените днес от националната избирателна комисия предварителни данни за резултатите от вота. Изборите се състояха на 28 септември, но досега обявяването на резултатите бе отлагано на няколко пъти заради обвиненията в нарушения и технически проблеми при преброяването на бюлетините. В гласуването за участвали 1.9 млн избиратели.", "date": "2019.12.22", "title": "Досегашният президент на Афганистан печели втори мандат"}
{"url": "https://www.dnevnik.bg/sviat/2019/12/22/4008664_kanabisut_li_e_svetlinata_v_kraia_na_afrikanskiia_tunel/", "text": "Замбия наскоро стана една от африканските държави, легализирали или обмислящи да легализират до известна степен канабиса, тъй като отношението към наркотика бавно се променя и инвестициите в неговите медицински ползи растат. Говорителят на властите Дора Силия обяви на 4 декември, че Замбия легализира производството и износа на канабис за \"икономически и медицински\" цели (макар да не каза нищо за употребата). Както и с диамантите обаче, ползата ще зависи от посоката на политиката на държавите, които промениха позицията си, пише \"Африканюз\", каналът на телевизия \"Евронюз\" за новини от континента. В момента глобалният пазар на медицински канабис се оценява на 150 млрд. долара и би могъл да достигне 272 млрд. долара през 2028 г. според банка \"Барклис\". \"Африканюз\" разказва за държавите, които наскоро избраха да започнат да извличат ползи от индустрията. Замбия За Замбия мотивацията дойде от тежкия фискален дефицит и нарастващия дълг. Ръстът на външния дълг до 10.5 млрд. долара в края на 2018 г. (при 8.74 млрд. миналата) събуди опасения, че страната се насочва към дългова криза. Според застъпващия се години наред за износа на канабис председател на опозиционната Зелена партия Питър Синкамба сега страната може да печели до 36 млрд. годишно. \"В зависимост от това колко правилно се прави, това може просто да промени облика на икономиката на Замбия,\" казва Синкамба пред \"Ройтерс\". \"Това може да бъде благословия или проклятие, като диаманти и злато, в зависимост от посоката на политиката.\" Според Силия правителството е наредило министерството на здравеопазването да координира издаването на необходимите лицензи, докато техническа комисия, съставена от министри от редица ведомства, ще предостави насоки. Южна Африка Миналата година конституционният съд на Южна Африка проправи път за облекчаване на законите за наркотиците. Решението бе, че личната употреба на марихуана, наричана там дага, не е престъпление. \"Правото на неприкосновеност на личния живот не е ограничено до дома... Няма да е престъпление пълнолетно лице да използва или да притежава канабис в частно пространство,\" заяви заместник-главният съдия Раймонд Зондо. Зимбабве Също през 2018 г. здравното министерство на Зимбабве издаде нови наредби, позволяващи на физически лица и компании да получат лиценз за отглеждане на марихуана, известна в страната като мбандже. Зимбабвийците вече могат да кандидатстват за лицензи за отглеждане на канабис за медицински и изследователски цели. Петгодишните лицензи (които могат да се подновяват) ще позволят на производителите да притежават, транспортират и продават суров и сушен канабис, както и масло от канабис. Лесото Само преди две години Лесото стана първата африканска държава, разрешила отглеждането на канабис за медицински цели. Заместник-министърът на здравеопазването Мантхабисенг Фолели каза за \"Франс прес\", че легализацията на канабиса предоставя \"огромна възможност за страната\", която може да се похвали с 300 слънчеви дни годишно. \"(Канабисът) привлича инвеститорите,\" каза тя. \"Досега имаме около 10 предприятия, които действат на територията ни.\" Изцяло заобиколено от Южна Африка, Лесото е и една от най-бедните страни в света и е на 159-о от 189 места в последния Индекс на човешкото развитие на ООН. Безработицата е висока, публичните услуги са в лошо състояние и почти една четвърт от населението е заразено с ХИВ. Правителството наложи такса от 30 хил. евро за едногодишен лиценз (с възможност за подновяване) за отглеждане на канабис. Известен като матекоане на езика сесото (националния в Лесото), той се отглежда от векове в селските райони. Агенцията на ООН за наркотици и престъпност изчислява, че 70% от марихуаната, употребявана в Южна Африка, се отглежда в Лесото, което прави канабиса третият източник на приходи в страната.", "date": "2019.12.22", "title": "Канабисът ли е светлината в края на африканския тунел"}
{"url": "https://www.dnevnik.bg/citat_na_deniia/2019/12/22/4009035_citat_na_denia_bsp_se_gerberizira/", "text": "В момента виждаме един опит да се преформатира БСП политически, като остави свои ясни принципи и да бъде по-скоро популистка партия. Аз дори говоря за герберизирането на БСП като послания. Това заяви председателят на Партията на европейските социалисти Сергей Станишев пред БНТ. По думите му левицата става все по-популистка, но това към момента не го карало да се кандидатира за председател на партията. Догодина има конгрес на БСП, на който трябва да бъде избран лидер на партията. Станишев каза още, че се безпокои не от загубените избори на левицата, а от неспособността на партията да извлича поуки. \"Председателят на партията (бел. ред. Корнелия Нинова) се поставя над конгреса, над Национален съвет. Тя е всевластна фигура, това е част от герберизацията. Превръщането на БСП от демократична партия със спорове, но с механизми за корекции на лидера, в партия, където има един човек, една воля, един източник на власт, който налага на останалите своята воля\", добави Станишев.", "date": "2019.12.22", "title": "Цитат на деня: БСП се герберизира"}
{"url": "https://www.dnevnik.bg/sport/2019/12/22/4009111_za_chetiri_minuti_junaited_ruhna_sreshtu_posledniia_v/", "text": "С два гола за четири минути в началото на втората част последният във Висшата лига \"Уотфорд\" попари \"Манчестър юнайтед\". \"Червените дяволи\" допуснаха първата си загуба в първенството от началото на ноември. С ключова роля за успеха на \"Уотфорд\" имаше Исмаила Сар. Сенегалецът вкара първия гол след груба грешка на вратаря на \"Юнайтед\" Давид де Хея и по-късно изработи дузпа. \"Червените дяволи\" опитаха да се върнат в мача, но дори влизането на Пол Погба не помогна. Проблемите в защита отново се видяха, като в 13-и пореден мач тимът на Оле Гунар Солскяр допусна гол във вратата си. Първата част премина без точен удар. Най-доброто положение се откри пред Джеси Лингард, който беше изведен зад защитата на домакините. Англичанинът се опита да прехвърли вратаря, но ударът му не намери целта.      Мачът беше решен в началото на втората част. В 50-ата минута Сар хвана топката от воле и отправи слаб удар. Де Хея допусна грешка, като топката премина през ръцете му при опита си да я улови. Четири минути по-късно Аарън Уан-Бисака събори Сар в наказателното поле и съдията отсъди дузпа, която Трой Дийни реализира. Футболистите на \"Манчестър юнайтед\" тръгнаха в атака, като добри възможности имаха Хари Магуайър, Погба и Маркъс Рашфорд, но Бен Фостър спря всичките опити на \"червените дяволи\".", "date": "2019.12.22", "title": "За четири минути \"Юнайтед\" рухна срещу последния в Англия"}
{"url": "https://www.dnevnik.bg/ot_vas/novini_ot_vas/2019/12/22/4009042_koledni_nivi/", "text": "Не знам дали причината е глобалното затопляне или не, но в Германия за пръв път ми прави впечатление такъв урожай. Денят е 21 декември, мястото е около Франкфурт, а времето слънчево, нетипично. Нива с жито, което, предполагам, няма да пожълтее.", "date": "2019.12.22", "title": "Коледни ниви"}
{"url": "https://www.dnevnik.bg/bulgaria/2019/12/22/4009140_durjavata_da_osushtestviava_kontrol_ili_da_plashta/", "text": "Председателят на Конфедерацията на работодателите и индустриалците (КРИБ) Кирил Домусчиев заяви в интервю за притежаваната от него \"Нова телевизия\", че плащането на първите три дни от болничния от работодателя е въведено от държавата по време на криза и намекна, че е дошло времето отново управляващите да поемат тази си функция. По думите му сегашното положение може да остане, но само ако държавата упражнява контрол при издаването на болничен. След като в края на ноември спорът за изплащането на първите три дни болнични ядоса работодателите и те напуснаха заседанието на тристранния съвет, преди десет дни  те изобщо не участваха в него . След края му работодателите пратиха отворено писмо през медиите до премиера Бойко Борисов по темата. В него те припомниха, че задължението на работодателите да изплащат първите три дни болнични беше въведено като временна антикризисна мярка за една година през 2010 г., а действа вече девет години. \"Расте броят на болничните. Трябвало да прибира картофите или да работи в завода и си пусне болничен. Държавата не осъществява контрол. След като беше временна мярка, защо пак държавата не си ги плаща тези три дни болнични. Затова, че държавата не си върши работата, ние трябва да плащаме тези три дни, без дори да държим контрола върху издаването\", каза Домусчиев. Той за пореден път подчерта, че трябва да се направи формула за минималната работна заплата, защото по думите му тя може да се вдига с 20, 50 или 200 лв. според показателите на страната за годината. Според него по-важно е каква е средната работна залата. \"Не са нужни правителствени мерки за вдигане на средната заплата. Ако тя расте, значи икономиката расте. В КРИБ не е тема минималната работна заплата\", каза още Домусчиев. В началото на декември Асоциацията на организациите на българските работодатели (АОБР) се обяви  против увеличението на минималната работна заплата,  която от началото на 2020 г. ще стане от 560 на 610 лв. Като основен мотив за искането си те посочиха именно липсата на методология за нейното определяне.", "date": "2019.12.22", "title": "Държавата да осъществява контрол или да плаща първите три дни от болничния, поиска Домусчиев"}
{"url": "https://www.dnevnik.bg/sport/2019/12/22/4009146_domuschiev_ako_iskame_futbol_triabva_durjavata_da/", "text": "Собственикът на \"Лудогорец\" и член на Изпълнителния комитет на Българския футболен съюз (БФС)  Кирил Домусчиев  заяви, че развитието на футбола в страната зависи от подкрепата на държавата в изграждането на стадиони и инфраструктура на високо ниво. \"Футболът е социален феномен. Хората искат да гледат футбол и го обичат. Ако България иска да има футбол, ние трябва да си развиваме инфраструктурата. При тази икономика, която имаме, при това нежелание на фирмите да дават пари за футбол и при този малък пазар, просто без подкрепата на държавата няма как да изградим инфраструктура\", каза Домусчиев в интервю пред притежаваната от него телевизия \"Нова\". Според собственика на \"Лудогорец\" въвеждането на системата за видеоповторения (VAR) в първенството ще остави България на футболната карта на Европа. \"Рано или късно, ако ние искаме да имаме професионално футболно първенство, а не някакво аматьорско, искаме да играем в евротурнирите и да имаме национален отбор, който да се представя в квалификации за европейско или световно, трябва да се изгради такава система\", каза Домусчиев. Той заяви, че първо трябва да се прецени дали инвестицията е твърде скъпа,  преди да се търси помощ от държавата . Домусчиев е част от тричленна комисия, в която влизат още президентът на \"Славия\" Венцислав Стефанов и вицепрезидентът на БФС Атанас Фурнаджив. Те ще отговарят за въвеждането на системата в първенството. \"Когато се види каква е стойността и като се види какво трябва да се направи по стадионите, тогава може би ще търсим и подкрепата на държавата. Тя дали ще я даде, или няма да даде, е вече друг въпрос, защото това нещо явно няма да е евтино\", каза Домусчиев. Собственикът на \"Лудогорец\" заяви, че няма намерения да се кандидатира за президент на БФС, който ще бъде избран на конгреса на 7 юни. Домусчиев изтъкна, че  следващият председател на организацията трябва да е заможен , с авторитет и да обича футбола. Той допълни, че \"парите не са всичко в спорта\" и в основата на успехите на \"Лудогорец\" са умелото управление и правилния подбор на хора.", "date": "2019.12.22", "title": "Домусчиев: Ако искаме футбол, трябва държавата да помогне за стадионите"}
{"url": "https://www.dnevnik.bg/photos/2019/12/22/4009075_fotogaleriia_svetovnite_snimki_na_denia_21-22_dekemvri/", "text": "Хора се наслаждават на изгрева, посрещайки зимното слънцестоене в каменния кръг Стоунхендж във Великобритания.", "date": "2019.12.22", "title": "Фотогалерия: Световните снимки на деня 21-22 декември 2019 г."}
{"url": "https://www.dnevnik.bg/sport/2019/12/22/4009153_lampard_vze_duela_s_mourinyo_v_londonskoto_derbi/", "text": "Челси\" се върна на победния път с безупречен успех в лондонското дерби срещу \"Тотнъм\". Тимът на Жозе Моуриньо изигра слаб мач и заслужено загуби домакинството си с 0:2 срещу отбора на Франк Лампард. Прояви на расизъм белязаха мача, като двубоят беше спрян веднъж през втората част. Преди това капитанът на \"Челси\" Сесар Аспиликуета информира съдията Антъни Тейлър, че Антонио Рюдигер е обиждан с маймунски звуци, съобщава Би Би Си. Според британските медии дикторът е обявил три пъти, че прояви на расизъм пречат на играта. В тристепенния протокол на УЕФА мачът може да бъде прекратен, след като феновете са били предупредени два пъти за поведението си. \"Тони (Антонио Рюдигер) дойде при мен и ми каза, че е чул расистки възгласи, затова уведомих съдията. Загрижени сме за проблема и заедно трябва да го спрем. Надявам се всичко да се изясни и да го изкореним възможно най-бързо. Това е проблем не само във футбола, но и в живота\", каза Аспиликуета след края на мача. Потърпевш от поведението на привържениците беше и вратарят на сините Кепа Арисабалага, по който беше хвърлен предмет от трибуните.       В герой за \"Челси\" се превърна Уилиан, който вкара и двата гола за успеха. От 62-ата минута \"Тотнъм\" игра с човек по-малко заради червения картон на Хьон Мин Сон, който беше изгонен за удар без топка срещу Рюдигер. Мачът се запомни и с честата употреба на системата за видеоповторения. За пръв път Моуриньо губи домакински мач срещу някой от бившите си отбори. Тимът му остава седми с 26 точки, докато \"Челси\" е с шест повече на четвъртото място.", "date": "2019.12.22", "title": "Лампард взе дуела с Моуриньо на фона на прояви на расизъм"}
{"url": "https://www.dnevnik.bg/analizi/2019/12/20/4006144_2019_g_-_vurna_se_modelut_vlast_na_nomenklaturata/", "text": "- За времето, когато с рок група ЕСГРАОН представяхме пред публиката парчета като \"Пленуми\", \"Балада за Члена\", \"В страната на усмихнатите великани\" и подобни. Брадата ми беше черна, а погледът - плашещ (както си давам сметка сега, гледайки снимките от онова време).  - С окончателното връщане на модела \"власт на номенклатурата\", налаган от БКП преди 1989 година. За всички \"наши\" има служби, пари и чадър от законите. За всички \"гадове\" - репресии и погазване на елементарни права, записани в куп закони. От тази гледна точка емблематично би трябвало да остане, в паметта ни, празнуването на 30-годишнината от създаването на СДС от страна на дългогодишни членове на БКП като Бойко Борисов и Йорданка Фандъкова. Понякога историята е затворен кръг; и обществата, които се въртят в такъв (базисният пример е Русия) не живеят добър живот. - Европейските избори счупиха мерака както на европейските, така и на българските крипто-фашисти за вземане на властта в ЕС. Напротив, пробиви направиха онези, когото те мразят най-силно: либералите и зелените. Проблемът, разбира се, е че новият Председател на Европейската комисия фон дер Лайден още с първото си публично изявление се подреди до източноевропейските крипто-фашисти. Така им даде да разберат, че може да не са спечелили изборите, но са спечелили Председател на Комисията. Местните избори в България, както в Полша, Унгария, Турция и Русия демонстрираха нещо подобно на европейските: стабилизиране на съпротивата, в големите и прогресивни градове, срещу настъпващия фашизъм . В България този процес е по-вял (България отново се намира в обичайното си състояние на онова, което проф. Фотев нарича \"българската меланхолия\"), но го има. Това демонстрират резултатите както на \"Демократична България\", така и на Борис Бонев в София, както и нелошото представяне на Мая Манолова като кандидат за столичен кмет. Крипто-фашистите не успяха да направят значим пробив никъде в страната.  Стабилизрането на БСП се оказа, очаквано, ефимерно, както виждаме от последващото изборите сцепване на парламентарната й група по линията \"за и против Пеевски/Цацаров\". Банско и Ямбол показаха, че дългогодишни местни сатрапи могат да бъдат премахнати, ако срещу тях се обединят хора, престанали да се дърлят по линията \"ляво-дясно\". А Дани Каназирева най-сетне се уреди с държавна служба. - Окончателно се превърна в инструмент на задкулисието, нямащ нищо общо с цивилизованата политика. Дори вече не имитира работене за общото благо. Открито започна да демонстрира своето презрение към гражданите, докато присвояваше общите им ресурси, както природни, така и финансови. В отношенията с медиите (и напоследък - с техните читатели) представителите на тази власт започнаха да демонстрират присъщото им по природа поведение, което доскоро наблюдавахме в най-чист вид в Узбекистан, Беларус, Русия и подобни. Пренесоха на публичната арена онази арогантност и онова презрение към хората, което доскоро демонстрираха най-вече в собствените си среди. - Външната политика - това е дервишкият танц на Борисов, който се върти така, че да угоди на всички. Това вече става невъзможно, защото \"на Запад\", където политиката е система от правила и принципи, сработиха самозащитни механизми, които вече всекидневно притискат Борисов да заема позиции, подобаващи на западен (а не на евразийски) политик. \"На Изток\", където политиката - това са щенията на съответния сатрап, ще използват това положение, за да предложат на Борисов да се ориентира към тях, тъй като те няма да искат от него да спазва договори, принципи и правила.  - За окончателното възстановяване на властта на номенклатурата по комунистически модел; както и за категоричното овладяване на публичната власт от страна на прокуратурата.  - Възстановяването на модела \"номенклатура\". В неговите рамки всички решения, които се вземат, нямат нищо общо със законите, правилата или интересите на гражданите. Това е модел, който промоцира дивашки и варварски нрави, поставяйки насилието в основата на обществените отношения. Оттук нататък всичко е различно.; и единствено от волята (прищевките) на съответните началници ще зависи животът на гражданите. И така - докато не сработят ефективно механизмите на европейската демокрация, който да притиснат модела или да се промени (с помощ \"отвътре\"), или официално да загърби подписани договори и ратифицирани конвенции.  - Отвличането на чуждестранен гражданин - Джок Полфрийман - след като миналата година номенклатурата отрепетира номера с отвличането на чуждестранен кораб. Ако държавата не бъде тежко наказана за тези отвличания, те ще продължат.  - Престана да имитира политическо поведение вътре в страната, макар да продължи с неубедителни имитации навън. Окончателно даде свобода на природната си същност на вожд на племе диваци, който управлява единствено по свое усмотрение и според собствените си настроения. Може да свърши нещо полезно, а може и да направи някое безобразие. Зависи от неговото настроение и от това, дали срещу него е застанала някаква сила, която той да смята за респектираща. Едновременно с това дансингът, на който той танцува, се свива драстично - както вътре, така и навън - като в онази сцена от първите \"Звездни войни\", в която героите се оказват в помещение, чиито стени започват да се движат една към друга. Та: не се промени; разкри се такъв, какъвто е, защото престана да имитира политик. Явно вече не вижда нужда да прави това. - Продължи да е единственият реално овластен субект, който представлява интереса на гражданите по важни въпроси. Продължава да не знае, обаче, как да прави това ефективно, тъй като по някаква причина не превръща политическия си живот в политически опит.  - Борис Бонев, защото с помощта на младите софийски избиратели пое огромна отговорност с огромно самочувствие. Дано самочувствието и отговорността не се сблъскат помежду си.", "date": "2019.12.22", "title": "2019 г. - Върна се моделът \"власт на номенклатурата\""}
{"url": "https://www.dnevnik.bg/sport/2019/12/22/4009158_snimka_na_denia_sladkiiat_triumf_za_lacio_i/", "text": "Вдъхновеният \"Лацио\" спря \"Ювентус\" и грабна суперкупата на Италия. Тимът от Рим победи с 3:1 шампиона в мач, който се игра в столицата на Саудитска Арабия - Рияд.", "date": "2019.12.22", "title": "Снимка на деня: Сладкият триумф за \"Лацио\" и разочарованието на Роналдо"}
{"url": "https://www.dnevnik.bg/sport/2019/12/23/4009196_ravenstvo_na_real_ostavi_barselona_na_vurha_v_la_liga/", "text": "Реал\" (Мадрид) изостана от темпото на \"Барселона\" след грешна стъпка в последния си мач за годината. Тимът на Зинедин Зидан завърши 0:0 при домакинството си на \"Атлетик\" (Билбао) в мач, в който удари на белите се отбиха четири пъти в гредите. По този начин \"Барселона\" оглави еднолично класирането след разгрома срещу \"Алавес\" в събота. Каталунците, които  приключиха годината без загуба у дома , водят с 39 точки и имат две повече от \"Реал\". Отборите в Ла Лига ще имат двуседмична почивка, като мачовете се подновяват на 3 януари. \"Реал\" имаше превъзходство през голяма част от двубоя. Белите започнаха силно, като Винисиус излезе сам срещу вратаря, но вратарят Унай Симон изби с крак удара на бразилеца.      По-късно индивидуален пробив на Тони Кроос завърши с изстрел на германеца. Симон докосна топката и тя се отби в напречната греда. \"Атлетик\" отвърна с добро действие на Иняки Уилямс, чийто удар беше спасен от Тибо Куртоа. В средата на първата част Карим Бензема се откъсна, преодоля вратаря и шутира от малък ъгъл, като Унай Нунес се намеси решително и изби с пета пред голлинията. В края на полувремето гол на гостите беше отменен заради засада.   През втората част \"Реал\" продължи да бъде по-настоятелен. Резервата Начо отправи поредния удар в гредата, а по-късно Бензема имаше добра възможност. Четири минути преди края Лука Йович засече с глава центриране отдясно. Ударът на сърбина се отби в страничната греда, а Серхио Рамос не успя да се добере до топката, за да направи добавка.", "date": "2019.12.22", "title": "Равенство на \"Реал\" остави \"Барселона\" на върха в Ла Лига"}
