{"url": "https://www.dnevnik.bg/sport/2018/01/20/3115895_s_hettrik_na_aguero_manchestur_siti_vze_11-a_poredna/", "text": "Лидерът във Висшата лига \"Манчестър сити\" възстанови аванс си на върха от 12 точки пред  \"Манчестър юнайтед\"  след победа с 3:1 над \"Нюкасъл\" като домакин. В герой за \"гражданите\" се превърна Серхио Агуеро, който отбеляза и трите попадения на \"Етихад\". За тима на Хосеп Гуардиола това е 11-а поредна победа като домакин във Висшата лига. През настоящата кампания единствено \"Евертън\" не загуби на \"Етихад\", като това се случи във втория кръг, а срещата завърши 1:1. В 12-те си домакинства \"гражданите\" са вкарали 42 гола и са допуснали едва девет. \"Сити\" е непобеден срещу \"Нюкасъл\" вече в 21 поредни мача (18 победи и три равенства), като това е най-дългата серия на тима срещу някой съперник в историята. \"Щастлив съм, че вкарах три гола. Мачът беше труден, защото \"Нюкасъл\" се защитаваше много дълбоко в половината си. Въпреки това знаехме, че можем да победим, опитвахме и опитвахме, не спряхме и бяхме възнаградени\", каза Агуеро пред BTSport. Двубоят с \"Нюкасъл\" се превърна в рецитал за \"Сити\" като от началото гостите \"паркираха автобуса\". Футболистите на Рафаел Бенитес се бяха наредили пред наказателното си поле без никакво намерение да атакуват лидерите. Преди да са изтегли и 15 минути \"Сити\" изпълни пет корнера, а топката на няколко пъти се разхождаше заплашително около голлинията на Карл Дарлоу. До 30-ата минута обаче \"гражданите\" не успяха да отправят точен удар, а гол на Рахийм Стърлинг беше отменен заради засада. Все пак в 34-ата минута домакините излязоха напред в резултата след гол на Серхио Агуеро. Той засече центриране на Кевин Де Бройне и отклони минимално топката, колкото да може тя да изненада Дарлоу – 1:0. \"Сити\" завърши първата част с 82% притежание на топката и отправи 12 удара, от които пет точни. За сметка на това \"Нюкасъл\" си подаде топката едва 88 минути през първите 45 минути. Полученият гол не промени с нищо поведението на \"свраките\" и второто полувреме се повтори. \"Сити\" имаше големи проблеми да стигне до вратата на Дарлоу, а в редките такива случаи не стигаше до точи удари. В 63-ата минута Хавиер Манкийо задържа Стърлинг и \"гражданите\" получиха дузпа. Агуеро застана зад топката и с плътен шут в десния ъгъл на вратаря отбеляза второто си попадение. Това определено доведе до отпускане в редиците на \"гражданите\", а и \"Нюкасъл\" имаше период от около 5-6 минути, в които атакуваше по-масирано към вратата на домакините. Само четири минути след второто попадение на Агуеро \"свраките\" се върнаха в мача. Киърън Кларк изведе много хубаво Джейкъб Мърфи зад гърба на отбраната и той не сгреши – 1:2. Отбранителната линия на \"Сити\" отново беше много високо, а младият Александър Зинченко не се ориентира добре при извеждащия пас. \"Нюкасъл\" имаше и още едно положение, но то беше спасено от Едерсон. Това остана и единствената възможност за гостите след почивката. До края на двубоя се игра само на вратата на \"свраките, а в заключителните минути времето стигна и за трети гол. Лирой Сане се подигра с трима защитници в черно-бяло в наказателното поле и подаде на Агуеро, който с левия крак оформи хеттрика си. Аржентинецът отбеляза 14-ия си гол срещу \"Нюкасъл\" във Висшата лига. От всички футболисти в елита единствено Уейн Рууни има повече голове срещу този съперник – 15. За Агуеро това беше и първи перфектен хеттрик, както се нарича на Острова, от октомври 2015 г. Перфектният хеттрик е когато футболист се разпише с левия и десния си крак, както и с глава. За последно Агуеро стори това именно срещу \"Нюкасъл\". Нападателят има 16 гола във Висшата лига и 22 във всички турнири през сезона. Агуеро има и 11 хеттрика с фланелката на \"Сити\", откакто играе за тима. \"Преди седмица, когато  загубихме от \"Ливърпул\"  казах, че ще е много важно как ще реагираме. Доволен съм от показаното днес, защото то доказва характера на нашия отбор. Серхио е страхотен нападател, преди първия си гол не беше играл много с топката, но вкара в много важен момент\", каза мениджърът на \"Сити\"  Гуардиола . Испанецът обясни, че за момента \"Сити\" няма да взима нови футболисти през трансферния прозорец.", "date": "2018.01.20", "title": "С хеттрик на Агуеро \"Манчестър сити\" взе 11-а поредна победа като домакин"}
{"url": "https://www.dnevnik.bg/kultura/2018/01/20/3114859_otkus_ot_neveroiatnite_prikljucheniia_na_kavaliur_i/", "text": "Романът на Майкъл Шейбон, отличен с награда \"Пулицър\", \"Невероятните приключения на Кавалиър и Клей\" обхваща различни континенти и епохи, дава нов поглед върху войната и разказва за зараждането на американската рекламна индустрия, превръщайки се в една от творбите, дефиниращи модерната американска литература. Книгата е носител на Националната награда на критиците, Наградата на Лос Анджелис Таймс и финалист за Наградата ПЕН/Фокнър \"Съвършенство!\" Дейли Телеграф \"Една от книгите, които ни карат да четем трескаво, за да разберем какво ще стане накрая, и същевременно да искаме никога да не свършва.\" Мейл он Сънди \"Невероятните приключения на Кавалиър и Клей\" ще ви държи будни до малките часове на нощта.\" Гардиън Мащабният роман \"Невероятните приключения на Кавалиър и Клей\", носител на наградата \"Пулицър\", избран за една от 10-те най-добри книги на десетилетието от списание \"Ентертейнмънт Уийкли\" и за един от 12-те най-добри романа на XXI-ви век от BBC, излиза за първи път на български език с логото на издателство \"Еднорог\". Джо Кавалиър, млад евреин със силно сценично присъствие, обучен в класическото магическо изкуство на безсмъртния Хари Худини, току-що е успял да избяга от окупираната от нацисти Прага и е пристигнал в Ню Йорк. Джо има само едно желание – да води докрай своята война със силите на злото, само една мечта – да види близките си спасени. Неговият братовчед Сами Клей си търси партньор в измислянето на герои, истории и илюстрации за новата хитова вълна в Америка – комиксите. Така започва историята на едно незабравимо партньорство и приятелство. От болката, мечтите и загубите си Джо и Сами съумяват да изплетат истории, вълнуващи сърцата на всички, които мечтаят за приключения. Но най-незабравимо си остава приключението на Кавалиър и Клей, започнало сред вълшебството на стара Прага, в сянката на легендите за Голема, преминало през ужаса на Втората световна война, през артистичния свят на предвоенен Ню Йорк до безмилостните ледове на Антарктика. Пътят на двамата приятели ги отвежда дълбоко в сърцето на Манхатън и на набиращата все по-голяма скорост рекламна индустрия, тласкана неизменно напред от добрата стара американска амбиция – през любовни мъки, разочарования и напразни копнежи. Изкачвайки се от улиците на Бруклин до върховете на Емпайър Стейт Билдинг, Джо и Сами извайват своите кариери щрих след щрих, толкова ярко, сякаш ги рисуват пред очите ни. Обхващайки различни континенти и епохи, \"Невероятните приключения на Кавалиър и Клей\" се превръща в една от творбите, дефиниращи модерната американска литература. Майкъл Шейбон е роден във Вашингтон през 1963 г. Писал е за \"Ню Йоркър\", \"Харпърс Базар\", \"Ескуайър\" и GQ, негови произведения са поместени в редица антологии. Живее в Бъркли със съпругата и децата си. Мащабният му роман \"Невероятните приключения на Кавалиър и Клей\" е носител на най-престижната литературна награда \"Пулицър\" и е избран за една от 10-те най-добри книги на десетилетието от сп. \"Ентертейнмънт Уийкли\". Авторът е носител и на наградите \"Небюла\" и \"Хюго\" за романа си The Yiddish Policemen's Union. Майкъл Шейбон работи и в областта на киното и е известен като един от сценаристите на блокбъстърите \"Спайдърмен 2\" и \"Джон Картър\". Автор е на над десет романа в най-различни жанрове, сред които янг адълт, научна фантастика и комикси. През 2011 г е приет за член на Американската академия за изкуство и литература. Още щом немската войска превзе Прага, в някои квартали започнаха да говорят, че трябва да изпратят свръхестественото творение на равина Льов, прочутия из целия град Гòлем, в безопасност – в изгнание. Пристигането на нацистите бе съпроводено от слухове за изземване, експроприация и плячкосване, особено на юдейски артефакти и свещени предмети. Най-големият страх на неговите тайни пазители бе, че Гòлемът щеше да бъде опакован и откаран да украси някоя културна институция или частна колекция в Берлин или Мюнхен. Двама млади и любезни германци с отворени на четири очи и бележници вече в продължение на почти два дни си бяха врели носовете около Староновата синагога, под чийто покрив според легендата се криеше заспалият от векове защитник на гетото. Бяха казали, че са заинтересовани учени и нямат официална връзка с Райхспротектората, ала никой не им бе повярвал. Мълвата говореше, че определени високопоставени партийни членове в Берлин били ненаситни изследователи на теософията и тъй наречения окултизъм. Та изглеждаше така, сякаш оставаха броени часове до мига, когато щяха да открият заспалия безметежен сън Гòлем в огромния му чамов ковчег и да го изземат. Сред пазителите му имаше известна съпротива срещу мнението да изпратят Гòлема извън страната, дори това да бе за негова закрила. Някои твърдяха, че тъй като изначално бил направен от тинята на Вълтава, щял чисто физически да започне да се разпада, ако го отдалечели от родния му климат. Други пък, които имаха склонност към историята и подобно на останалите историци по света се гордееха със своя уравновесен и здравомислещ усет за перспектива, твърдяха, че вече векове наред Гòлемът бе оцелял след нашествия, бедствия, войни и погроми, без да го намерят или измъкнат, та препоръчваха да не се прибързва с реакцията на поредните временни несгоди за чешките евреи. Имаше и трети, действително, малцина, които, щом ги притиснеха, си признаваха, че не искаха да изпращат Гòлема далеч, защото дълбоко в своите сърца таяха детинската надежда, че някой ден великият враг на ненавистниците на евреите и обвинителите, че те проливат детска кръв, ще бъде съживен, за да се бие отново в мига на отчаяна нужда. В крайна сметка обаче надделя гласът в полза на преместването на Гòлема на сигурно място, за предпочитане в някоя далечна и неутрална страна, но такава, в която все пак живееха и евреи. И точно тогава един от членовете на тайното общество, което имаше връзки сред пражките фокусници, предложи името на Бернард Корнблум като човек, на когото можеха да разчитат да осъществи бягството на Гòлема. Бернард Корнблум беше Ausbrecher, илюзионист, чийто специалитет бяха номерата с измъкване от усмирителни ризи и белезници, същите, с които бе станал известен Хари Худини. Корнблум се бе оттеглил неотдавна от сцената ‒ в крайна сметка беше поне на седемдесет, ‒ за да се установи в Прага, своя втори дом, където да изчака неизбежното. Неговият застъпник разказа, че бил родом от дълбоко почитания от европейските евреи град Вилнюс – за който се знаеше, че населението му е известно не само със своята твърдоглавост, но и с това, че приютява хора, симпатизиращи на гòлемите и благоразположени към тях. Освен това Литва официално бе в неутралитет и хората говореха, че всякакви щения, които Хитлер хранеше по неин адрес, били отхвърлени в тайно споразумение към пакта Молотов-Рибентроп. Ето как Корнблум бе надлежно призован, измъкнат от стола край масата за покер в игралната зала на клуба \"Хофцинзер\", където почти бе пуснал корени, и отведен до тайното място за срещи на обществото – \"Паметници Фаледер\", в една барака зад залата с изложени надгробни плочи. Обясниха му естеството на задачата – Гòлемът трябваше да бъде измъкнат тайно от скривалището му, съответно подготвен за път, а после извозен от страната, без да привлича внимание и пренесен при симпатизиращите им контакти във Вилнюс. Необходимите официални документи, като товарителница и митнически разрешителни, щяха да бъдат осигурени от влиятелни членове на обществото или от техни високопоставени приятели. Бернард Корнблум веднага се съгласи да приеме поръчката. Макар подобно на много от фокусниците да бе професионално невярващ и да благоговееше единствено пред Природата ‒ Великия илюзионист, Корнблум същевременно бе съвестен евреин. Отегчен и нещастен, откакто бе излязъл в пенсия, когато го бяха призовали, всъщност бе обмислял може би неблагоразумното си завръщане на сцената. Независимо от това, че живееше в относителна бедност, Корнблум отказа щедрото възнаграждение, предложено му от обществото, и постави само две условия ‒ да не разкрива никому плановете си, както и да не приема ничии непоискани съвети или помощ. Завесата щеше да остане спусната през цялото време, докато траеше номерът, и щеше да се повдигне едва когато този подвиг бе осъществен. Тайното общество реши, че в известен смисъл това му условие не само криеше известно очарование, а и бе благоразумно. Колкото по-малко знаеха за подробностите, толкова по-лесно щяха да отрекат, че знаят нещо за бягството на Гòлема, ако ги разкриеха. Корнблум си тръгна от \"Паметници Фаледер\" – мястото не беше много далеч от квартирата му на улица \"Майзел\" и на път за вкъщи умът му вече бе започнал да извива и огъва арматурата на здравия и изящен план. През деветдесетте години на миналия век във Варшава той бе принуден да води престъпния живот на обирджия и мисълта да отмъкне Гòлема от настоящото му местообитание, без никой да усети, пробуждаше лукавите стари спомени за светлината на газените фенери и откраднатите скъпоценности. Всичките му планове обаче се измениха, когато влезе в преддверието на сградата, където живееше. Портиерката надникна от жилището си и му каза, че в стаята му го очаква един млад мъж. Хубав младеж, додаде тя, любезен и добре облечен. Разбира се, тя по обичая си щяла да накара посетителя да изчака на стълбите, но ѝ се сторило, че разпознава един от бившите ученици на господин Професора. Ако човек си изкарва прехраната, флиртувайки с бедствията, той неизменно развива черногледо въображение, способността да очаква най-лошото – дарба, която често не се различава от ясновидството. Корнблум веднага се досети, че неочакваният му посетител е Йозеф Кавалир и сърцето му се сви. Още преди месеци беше чул, че момчето напуска рисувалното училище, за да емигрира в Америка, явно се бе случило нещо лошо. Когато възрастният му учител влезе, Йозеф се изправи, притиснал шапка към гърдите си. Носеше нов на вид костюм от приятно ухаещ шотландски туид. По заруменелите му бузи и невероятното внимание, което отдели, за да не удари главата си в ниския, скосен таван, Корнблум разбра, че момчето е доста наквасено. А и вече не беше момче, сигурно бе почти на деветнадесет. ‒ Какво има, синко? – попита Корнблум. – Защо си тук? ‒ Не съм тук – отвърна му Йозеф ‒ блед, луничав младеж, с черна коса и голям нос, който сега изглеждаше някак сплескан, а раздалечените му сини очи бяха една идея по-оживени от сарказма, за да могат да минат за замечтани. – На влака за Остенде съм – и с престорено театрален жест погледна часовника си, макар че на Корнблум му се стори, че това изобщо не бе преструвка. – Току-що минах през Франкфурт, разбирате ли. ‒ Добре. ‒ Да. Семейството ми пропиля цялото си състояние. Всеки, когото трябваше да подкупят, бе подкупен. Банковите ни сметки са опразнени. Продадоха застраховката на баща ми. Бижутата на майка ми, сребърните прибори. Картините. Голяма част от хубавите мебели. Медицинските инструменти. Акции. Бонове. Всичко това, за да подсигурят мен – късметлията – да се озова във влака, разбираш ли? Във вагона за пушачи – и издуха въображаем облак дим. – Префучавам през Германия, на път за \"добрата стара Америка\" – завърши той с носов американски изговор. На Корнблум му се стори, че акцентът му бе доста приличен. ‒ Мило момче ‒ И всичките ми документи бяха наред, \"няма грешка, железни\". ‒ Разрешителното за напускане на страната? – попита с въздишка Корнблум, защото за изминалите няколко седмици бе чувал за много такива откази в последния момент. ‒ Казаха, че ми липсвал печат. Един печат. Отвърнах, че е невъзможно. Всичко беше както трябва. Един помощник-секретар по разрешителните за напускане на страната ми го беше изготвил. Показах им го. ‒ Но? ‒ Отвърнаха, че изискванията били променени \"същата сутрин\". Получили нареждане, телеграма от самия Айхман. Свалиха ме от влака в Егер. На десет километра от границата.", "date": "2018.01.20", "title": "Откъс от \"Невероятните приключения на Кавалиър и Клей\" на Майкъл Шейбон"}
{"url": "https://www.dnevnik.bg/gradska_sreda/2018/01/20/3115777_sofiia_predlaga_zeleni_stikeri_za_kolite_koito_ne/", "text": "Общината в София предлага да се въведе система от \"зелени\" стикери за леките коли, която да ги оценява според степента, с която замърсяват въздуха. Чрез тях общините ще могат да налагат гъвкави ограничения за движението, ако има замърсяване над нормите. По подобен начин е решен въпросът във Франция, където автомобилите са разделени на 6 категории в зависимост от горивото, с което се движат - газ, дизел, ток, разказа в интервю за радио \"Дарик\" председателят на Столичния общински съвет Елен Герджиков. Системата е по-справедлива, отколкото да се въвежда забрана за влизане в централните градски части според това дали номерът на колата е четно или нечетно число, поясни той. Идеята с четните и нечетните номера отпадна при обсъждане в комисиите на общинския съвет. Герджиков каза, че той самият и кметът Йорданка Фандъкова също не я одобряват, защото там, където се прилага, е неефективна. Ако има забрани за влизане в центъра на града, те ще важат за всички коли, каза Герджиков. В тези случаи пътните знаци и табелите за синята и зелената зона ще бъдат закривани, за да не заблуждават. За да се реализира идеята със стикерите, е необходима промяна в законодателството, каза председателят на общинския съвет и поясни, че общината е готова с текстовете още от началото на миналата година. Друга идея е внедряването на система за разчитане на номерата на колите, каквато се прилага в Лондон. Това ще стане чрез надграждане на системата за интелигентно управление на трафика, поясни Герджиков.", "date": "2018.01.20", "title": "София предлага \"зелени\" стикери за колите, които не замърсяват"}
{"url": "https://www.dnevnik.bg/sport/2018/01/20/3115788_kerber_pobedi_sharapova_v_bitkata_na_shampionkite/", "text": "Дългоочакваният мач между Анжелик Кербер и  Мария Шарапова  от третия кръг на Australian Open се превърна в рецитал на германката, която спечели убедителен успех. Кербер, която е 21-а в световната ранглиста надделя в битката на шампионките с 6:1, 6:3 само за час и шест минути. Победителката от 2016 година беше много стабилна и спечели 86% от точките на своя първи сервис, докато Шарапова, която спечели титлата в Мелбърн преди 10 години, взе едва 37%. Голямата разлика между двете беше именно стабилността, която показа германката, след като показателите им по отношение на асовете и двойните грешки бяха еднакви – по един ас и по две двойни грешки. Шарапова беше пробита пет пъти, докато Кербер загуби само веднъж подаването си. \"Имам отлични спомени от \"Род Лейвър\" и се радвам, че спечелих точно на този корт. Резултатът може да заблуждава, но беше трудно, защото Мария е много корав съперник\", каза Кербер. В мач от мъжката схема шесткратният победител  Новак Джокович  не срещна проблеми срещу Алберт Рамос Виньолас. Сърбинът победи испанския си съперник с 6:2, 6:3, 6:3 за 2.33 часа. Бившият №1 се класира за 11-и път за осминафиналите в Мелбърн, където ще срещне Хьон Чун. По-рано през деня кореецът поднесе една от големите изненади, след като отстрани Александър Зверев. Единствените проблеми на Джокович бяха свръзани с болки в кръста след първия сет. Тогава сърбинът поиска и намеса на физиотерапевта, но после се върна на корта и нямаше проблем за затвори двубоя. \"Изправих се срещу един голям боец, какъвто е Алберт. Сега се наслаждавам на всеки мач, защото от шест месеца не бях играл и не знам какво да очаквам от себе си. Australian Open значи много за мен, защото имам шест титли тук в последните 10 години\", каза Джокович. За физическите си проблеми Джокович каза, че не са сериозни и едва ли ще има трудности да играе в следващия мач. \"В такива турнири възстановяването е едно от най-важните неща. Засега се чувствам добре, проблемите ми не са сериозни и гледам към следващия си двубой\", добави сърбинът. Напред се класира и Томаш Бердих, който победи неочаквано лесно Хуан Мартин дел Потро. Чехът надделя с 6:3, 6:3, 6:2 за 2.18 часа като записа 20 аса.", "date": "2018.01.20", "title": "Кербер победи Шарапова в битката на шампионките, Джокович с лесен успех"}
{"url": "https://www.dnevnik.bg/bulgaria/2018/01/20/3115787_chetirigodishno_dete_pochina_v_bolnicata_v_razlog/", "text": "Дете на 4 години е починало в събота вечерта в детското отделение на болницата в Разлог, съобщи БТА. \"То е страдало от детска церебрална парализа и астма. Въпреки проведените спешни реанимационни мероприятия се е стигнало до летален изход. Тялото е транспортирано в Благоевград, където ще бъде извършена аутопсия и съдебно-медицинска експертиза\", съобщи директорът на здравното заведение Божидар Велев. Детето е постъпило в болницата преди 15 дни с диагноза бронхопневмония и астматични пристъпи. По случая е образувано досъдебно производство. Детето е от ромски произход. В двора на болницата са се събрали около 40 роми. На мястото има полицейски екипи.", "date": "2018.01.20", "title": "Четиригодишно дете почина в болницата в Разлог"}
{"url": "https://www.dnevnik.bg/skorost/2018/01/20/3114377_nisan_krosmoushun_-_vduhnoven_ot_iaponiia_suzdaden_za/", "text": "Вдъхновен от Япония, създаден за Америка, така накратко може да се опише прототипът \"Нисан Кросмоушън\", който направи дебюта си на автосалона в Детройт. Автомобилът залага на традиционните за един SUV силни страни, които допълва с най-модерни технологични решения. Така например огледалата за обратно виждане са заменени от камери и дисплеи за показване на образа, а всички системи по колата се управляват с жестове, глас и дори движение на окото. В салона има общо седем дисплея, на които се предава картина от камерите, използват се за настройки и получаване на интересна информация. Запалването на автомобила става след сканиране на отпечатъка от пръста на шофьора. Веднага се появява и виртуален асистент, който е във формата на декоративната японската рибка кои. Свързването на електронната система в \"Нисан Кросомоушън\" с телефона на водача води до моментално пренасяне на адреса от навигацията и данни за времето, последната слушана музика и т.н., които са на разположение в колата. При преминаването покрай интересни обекти виртуалният асистент пък е готов при поискване да даде подробна информация за тях. Като цяло в салона има шест седалки, който са разпределени на три реда по две. Очаквано концептуалният модел на \"Нисан\" има автономен режим на придвижване, който се активира с натискане на бутон или избутване на волана. От гледна точка на дизайна \"Нисан Кросмоушън\" демонстрира еволюция на познатите от сегашните модели на марката черти – V-образна радиаторна решетка, дневни светлини под формата на бумеранг и други. Задницата е оформена по подобие на японската дърворезба и дървените пъзели, популярни в страната. Структурата на стоповете пък всъщност е оптическа илюзия, създадена чрез холограма.", "date": "2018.01.20", "title": "\"Нисан Кросмоушън\" - вдъхновен от Япония, създаден за Америка"}
{"url": "https://www.dnevnik.bg/bulgaria/2018/01/20/3115790_merkel_pristigna_v_sofiia/", "text": "Канцлерът на Германия Ангела Меркел пристигна в София на работно посещение. На летището тя беше посрещната от премиера Бойко Борисов, който излъчи кратката церемония чрез профила си във \"Фейсбук\". Борисов връчи на Меркел букет чаени рози и попита как е минала срещата й с президента на Франция Еманюел Макрон, а след това обърна вниманието й върху шевицата - лого на българското председателство, с което е украсен входът на правителствения терминал. Меркел поздрави на български език с \"Добър ден.\" Преди това пред \"Дарик\" радио министърът на външните работи Екатерина Захариева коментира, че визитата в момент, в който Меркел е в сложна преговорна позиция за съставяне на правителство в собствената си страна, е знак за това колко важна е България за Германия.", "date": "2018.01.20", "title": "Меркел пристигна в София"}
{"url": "https://www.dnevnik.bg/evropa/2018/01/20/3115793_zaharieva_prognozira_che_es_shte_zapochne_pregovori_s/", "text": "Реалистично е тази година Македония да получи покана за начало на преговори за членство в Европейския съюз, заяви пред \"Дарик\" радио министърът на външните работи Екатерина Захариева. Тя обаче отбеляза две условия за това - напредък на преговорите за името на страната и на плана за реформи. Тя припомни, че Македония има статут на кандидат- член на ЕС още от 2005 г., но политиката ѝ за нерешаване на проблемите със съседите е довела до това, че вече 12 години преговорите не са започнали. \"Радвам се, че правителството в Македония разбра, че политиката \"срещу\" не е политиката на европейските ценности\", добави Захариева.", "date": "2018.01.20", "title": "Захариева прогнозира, че ЕС ще започне преговори с Македония за членство още тази година"}
{"url": "https://www.dnevnik.bg/sport/2018/01/20/3115678_fotogaleriia_prizrachniiat_ski_kurort/", "text": "На по-малко от 100 км от  , където следващия месец ще се проведат зимните олимпийски игри, се намира Госеонг. Това е \"призрачен курорт\" - там времето е спряло, съоръжения и оборудване тънат в разруха.", "date": "2018.01.20", "title": "Фотогалерия: Призрачният ски курорт"}
{"url": "https://www.dnevnik.bg/bulgaria/2018/01/20/3115798_nerazreshena_manevra_e_dovela_do_avariiata_v_biala/", "text": "Неразрешена маневра е причината за аварията на гара Бяла, при която цистерна с пропан - бутан излезе от релсите, съобщи \"Фокус\" като цитира пресслужбата на Националната компания \"Железопътна инфраструктура\" (НКЖИ). Собственик на влаковата композиция е компанията \"Булмаркет\", чиито вагони аварираха преди година на гара Хитрино. При днешния инцидент няма пострадали, няма опасност за населението. В 09.25 ч., в гара Бяла маневрен състав на \"Булмаркет\" извършва маневра, без да е получил разрешение за извършването й. Вследствие на това, извън релсите с първата талига излиза един от вагоните, пълен с пропан-бутан, се казва в съобщението на НКЖИ. Няма прекъсване на движението на влаковете в участъка. В 12.30 часа вагонът е върнат на релсите. Няма изтичане на газ от вагона. Няма и не е имало опасност за населението. На място са органите на МВР, Гражданска защита, авариен екип и възстановителни средства на НКЖИ. Назначена е комисия за установяване на причините за инцидента. На 10 декември миналата година  влакова композиция с пропилен се взриви в  Хитрино. Десетки къщи бяха разрушени, загинаха 7 души, а 29 бяха тежко ранени.", "date": "2018.01.20", "title": "Неразрешена маневра е довела до аварията в Бяла, собственик на цистерната е отново \"Булмаркет\""}
{"url": "https://www.dnevnik.bg/video/2018/01/20/3115797_video_kak_se_prizemiava_samolet_po_vreme_na_uragan/", "text": "Бурята \"Фредерика\" връхлетя тази седмица Западна Европа с ураганни ветрове и стана повод българското външно министерство да призове да не се пътува временно до 4 страни. Това очевидно не е уплашило пилота на самолет на авиокомпания Eurowings, пътуващ от Болоня за Дюселдорф, който е решил да го приземи при странични пориви на вятъра, достигащи до 110 км/ч. Видео запис на рисковото кацане бързо стана популярен в социалните мрежи, още повече защото самолетът не прави втори заход, а се приземява от първия път. Очевидно, това става, докато летището в Дюселдорф още не е затворило - тук временно бяха спрени всички излитащи и пристигащи полети, за няколко часа спряха и летищата в Кьолн-Бон и Амстердам. В Дюселдорф мнозина пилоти направиха по няколко опита за кацане:", "date": "2018.01.20", "title": "Видео: Как се приземява самолет по време на ураган"}
{"url": "https://www.dnevnik.bg/sport/2018/01/20/3115805_rodjur_federer_specheli_90-a_pobeda_na_australian_open/", "text": "Шампионът от 2017 г.  Роджър Федерер  се класира за осминафиналите на Australian Open след чиста победа над Ришар Гаске 6:2, 7:5, 6:4. Маестрото продължава без загубен сет, като се нуждаеше 2.01 часа, за да пречупи французина. \"В последните минути ми беше доста напрегнато и още си събирам мислите. Направих доста грешки в моментите, в които трябваше да се защитавам. Можехме дори да отидем до тайбрек в третия сет. Ришар игра добре\", каза Федерер. За 17-и път от 19 мача срещу Гаске. Последната победа на французина над Маестрото е вече преди седем години. Победата е 90-а за него на Australian Open. Федерер завърши срещата с 12 аса и саом една двойна грешка. Той вкара 65% от първия си сервис и спечели 80% от точките при него (49 от 61). В първия сет играта беше равностойна само до четвъртия гейм, когато световният №2 спечели подаването на съперника си. Федерер продължи да бъде много уверен и реализира още един пробив в осмия гейм, за да затвори първата част с 6:2. Последва битка във втория сет, в която грешките бяха по-малко. И двамата тенисисти не рискуваха излишно, а опитът на Гаске да бъде по-агресивен му свърши работа, като французинът държеше резултата равен до 5:5. След това опитът на Федерер във важните моменти отново си каза думата и с два спечелени гейма Маестрото поведе с 2:0. Едва в третия сет Гаске показа биткаджийския си характер и затрудни шампиона. Федерер загуби подаването си още в първия момент, когато даде точки за пробив на френския си съперник. Стигна се до равенство 4:4 Носителят на 19 титли от Големия шлем се събра и спечели следващите два гейма. Последният от тях беше маратонски, а Гаске опита да се задържи в двубоя, но след близо 10 минути се предаде. В следващия кръг Федерер ще се изправи срещу квалификанта Мартон Фучович от Унгария. \"Познавам го бегло, ако не е лъжа той беше в Швейцария през миналата година. Много добро момче с отлична работна етика. Има стабилна игра от дъното на корта и подражава на най-добрите\", каза Федерер за следващия си съперник.", "date": "2018.01.20", "title": "Роджър Федерер спечели 90-а победа на Australian Open"}
{"url": "https://www.dnevnik.bg/sport/2018/01/20/3115811_za_purvi_put_ot_39_godini_germanec_triumfira_na/", "text": "Германският скиор Томас Дресен стана изненадващият победител на спускането в Кицбюел. 24-годишният скиор постигна първи успех за Световната купа, като той дойде именно на легендарната писта Щрайф. Германски скиор не беше триумфирал в спускане от Световната купа повече от 13 години. За последно това направи Макс Рауфер във Вал Гардена през декември 2004 г. Дресен измина страховитото трасе за 1:56.16 минути и изпревари с 20 стотни Беат Фойц. Швейцарецът спечели преди седмица на  пистата Лауберхорн във Венген , но триумф на Щрайф отново му убегна. Фойц беше близо до постигането на знаменит дубъл, който не е правен от 2009 г., като изглеждаше, че няма кой да подобри времето му. Германецът обаче се спусна отлично и подобри времето на швейцарската звезда. Дресен е първият представител на Бундестима, който печели на Щрайф от 39 години насам. За последно това направи Сеп Ферщъл през 1979 г. Другият с успех в Кицбюел е Лудвиг Лайтнер през 1965 г. \"Невероятно е, да спечеля тук първата ми победа в Световната купе е просто велико усещане. По време на пускането бях спокоен, знаех че трябва да мисля просто за идеалната линия и да остана концентриран. Когато чух ревът на публиката разбрах, че съм първи\", каза Дресен пред ZDF. Сезонът е отличен за германския спускач, който в началото на декември за първи път се качи на подиума. Той завърши трети в Бийвър Крийк. Зад Дресен и Фойц се класира местният любимец Ханес Райхелт. 37-годишният ветеран е последният австриец, печелил на Щрайф (2014 г.), но този път изостана с 41 стотни. Райхелт се спусна с първи номер и дълго държеше лидерството. Четвърти завърши Винсент Крихмайер на 46 стотни, а забележително пето място постигна Марк Гизин, който стартира с 25-и номер. Силното представяне на Германия беше допълнено от шестото място на Андреас Сандер. Топ 10 допълниха Брис Роже от Франция,  Аксел Лунд Свиндал , Петер Фил и Шетил Янсруд. В класирането за Малкия глобус в дисциплината Свиндал има 452 точки, но авансът му се стопи до само 10 след второто място на Беат Фойц. С победата си на Щрайф Дресен се изкачи на трето място като има 265 точки. В неделния ден предстои слаломът на пистата Ганслернханг.", "date": "2018.01.20", "title": "За първи път от 39 години германец триумфира на спускането в Кицбюел"}
{"url": "https://www.dnevnik.bg/biznes/2018/01/20/3115795_bulgariia_e_nai-tursena_za_ski_vakanciia_ot_turskite/", "text": "България с нейните зимни ски и ваканционни центрове е на първо място сред предпочитаните от турците дестинации в чужбина за прекарване на зимната ваканция.Това съобщи пред БТА президентът на Съюза на турските туроператорски агенции Башаран Улусой. Сравнително ниските цени в българските зимни курорти, добрата база, възможностите за ски туризъм и развлечения са привлекателни за турските граждани, подчерта той. Турски туроператори посочиха, че най-много са заявките за прекарване на ученическата ваканция в Банско, а също и в Пампорово и Боровец. Днес в Турция започна зимната ученическа ваканция. Около 18 милиона ученици ще почиват до 5 февруари, когато ще започне вторият срок на учебната година. \"Очаква се около 450 хиляди семейства да прекарат зимната ваканция заедно с децата в зимните курорти на Турция и в чужбина, значително повече в сравнение със същия период на миналата година\", заяви Улусой. Освен България се търси и македонският курорт Валандово, докъдето пътуването за турските граждани е без визи.  ", "date": "2018.01.20", "title": "България е най-търсена за ски ваканция от турските семейства"}
{"url": "https://www.dnevnik.bg/sport/2018/01/20/3115818_severna_koreia_shte_izprati_22-ma_sustezateli_na/", "text": "Северна Корея получи позволени да изпрати 22-ма състезатели на олимпийските игри в Пьонгчан през следващия месец. Това беше решено след среща на Международния олимпийски комитет в събота по обяд в Лозана. МОК, който до момента даде съгласие  Северна и Южна Корея да излязат заедно за церемонията по откриването  и да имат общ отбор в хокейния турнир при жените, прие и по-късни заявки от някои състезатели. Към 12-те хокеистки, които ще бъдат част от  обединения отбор на Корея , още десет спортисти ще представят страната. Те ще са във фигурното пързаляне, бързо бързаляне с кънки, алпийските ски и ски бягането. Делегацията на Северна Корея ще включва още 24 треньори и официални лица, както и 21 журналисти. Правителствата на Северна и Южна Корея заявиха, че \"поднасят искрени благодарности на президента на МОК Томас Бах\". Обединението стана факт преди няколко седмици, след като лидерът на Северна Корея Ким Чен-ун заяви, че страната му иска да участва на олимпийските игри. \"Доскоро това изглеждаше немислимо, но ето че вече говорим за обединение\", каза  Томас Бах , който отказа да отговаря на въпроси. След проведената среща, която продължи два часа и полоина, Бах и представители на двете държави обявиха, че хокейният отбор е \"най-големият символ не обединението\". Стана ясно, че в тима ще има 12 състезалки от Северна Корея и 23 от Южна Корея. Във всеки мач ще могат да бъдат записани само 22 хокеистки, но най-малко три от тях трябва да са от Севрна Корея, обясниха от МОК. На екипите на отбора ще бъде изписано COR, а преди началото на срещите ще се изпълнява песента Ариранг, която е считана за неофициален химн на Корейския полуостров. \"Олимпийските игри ни показват, че светът може да изглежда различно, ако се водим от олимпийския дух на уважение и разбирателство. За мен това е огромна крачка напред\", каза още Бах.", "date": "2018.01.20", "title": "Северна Корея ще изпрати 22-ма състезатели на олимпийските игри в Пьонгчанг"}
{"url": "https://www.dnevnik.bg/bulgaria/2018/01/20/3115815_merkel_pohvali_borisov_i_obeshta_nachalo_na_poetapno/", "text": "Канцлерът на Германия Ангела Меркел похвали премиера Бойко Борисов за добрата подготовка на председателството на Съвета на ЕС, което България оглавява от 1 януари, изрази подкрепа за приоритетите му и особено за нуждата от европейска перспектива за Западните Балкани. В отговор на журналистически въпрос след работната си среща с премиера в София тя подчерта, че подкрепя усилията на България за влизане в зоната Шенген и много скоро постепенно и на етапи ще започне присъединяването, първо от летищата. Тя обяви че приветства инициативата на Борисов за обща среща ЕС - Турция, защото \"имаме нужда от подредени отношения с нашия съсед.\" Меркел изрази подкрепа и за проекта за газов хъб. Борисов помоли за добронамерена помощ от страна на Германия за съдебната реформа в България и ще поиска нейни експерти да дадат оценка на антикорупционния закон. Имаме истински намерения да изкореняваме (корупцията) до край, заяви премиерът.", "date": "2018.01.20", "title": "Меркел похвали Борисов и обеща начало на поетапно присъединяване към Шенген"}
{"url": "https://www.dnevnik.bg/bulgaria/2018/01/20/3115566_merkel_i_borisov_shte_se_sreshtnat_v_sofiia_den_predi/", "text": "Германският канцлер Ангела Меркел пристига в София днес, поканена от премиера Бойко Борисов. Визитата не беше оповестена до началото на тази седмица, когато правителствената пресслужба и екипът на Меркел в Берлин не съобщиха, че канцлерът  ще обсъди приоритетите  на българското председателство на Съвета на Европейския съюз и актуални политически теми. По-късно  пресслужбата  на германското правителство публикува ново съобщение за пътуванията ѝ -  както до Париж , завършило вчера, така и до София, а частта за България беше с подзаглавие \"Заедно за ЕС на бъдещето\". Часове преди събитието програмата му не е официално известна, но се очаква двамата да направят съвместно изявление пред медиите, след като разговарят. След срещата си с Макрон Меркел каза, цитирана от \"Ройтерс\", че Европа трябва да работи и за укрепване на външните си граници - тема,  по която разговаряха  и австрийският външен министър Карин Кнайсл и българският ѝ колега Екатерина Захариева в София този четвъртък. За Борисов появата на Ангела Меркел в София несъмнено е от голямо значение като жест лично към него и към страната, но основните ѝ приоритети по време на визитата ще са свързани с проблемите, създавали кризи в ЕС през последните години: Брекзит, мигрантите и бежанците, борбата срещу тероризма, разлома между Западна и Източна Европа и изтънелия бюджет на ЕС. Важни ще са обаче и балканските съседи на България и то не само Западните Балкани, а и Турция на фона на съобщенията от дипломатически източници в сряда, че в София може да се организира среща на високо равнище между съюза и Турция,  отбеляза вчера \"Дойче веле\" .  Меркел идва в София само ден преди решаващия вот в  партията на социалдемократите  в Германия за това дали да бъде сформирано ново правителство с нейния Християндемократически съюз (ХДС) и партньорите им от Християнсоциалния съюз (ХСС). Ако членовете на партията гласуват с \"не\", това може да подтикне  германския канцлер  да опита да състави правителство на малцинството, да свика нови избори или дори да определи съдбата на най-дълго управлявалия лидер в Европа.", "date": "2018.01.20", "title": "Меркел и Борисов ще се срещнат в София ден преди решаващ вот за германската политика"}
{"url": "https://www.dnevnik.bg/detski_dnevnik/2018/01/20/3113302_a_vie_znaete_li_kogo_sledva_deteto_vi_v_mrejata/", "text": "Допреди по-малко от месец Логан Пол беше същинско олицетворение на американската мечта. За кратко време 22-годишният младеж от Охайо се беше превърнал в един от  най-популярните влогъри  в платформата за видеосподеляне YouTube и идол на милиони тийнейджъри по света. Неговите почти 16 милиона последователи му бяха осигурили не само знаменитост и слава, но също и солидно финансово състояние, оценено от списание \"Форбс\" на 12.5 млн. долара за 2017 г. Всичко обаче се обръща с главата надолу и щастливата звезда на Пол залязва в самия край на 2017 г. На 31 декември всички очакват поредното видео от русокосия симпатяга, който е на екскурзия в Япония. Пол и неговите приятели решават да посетят гората Аокигахара, намираща се в подножието на вулкана Фуджи. Мястото е известно с призрачното прозвище \"гората на самоубийците\", защото по официални данни след 1950 г. над 500 души са отнели живота си именно там, отбелязва Би Би Си. Неофициалната статистика вероятно е още по-смразяваща, защото през последните години местните власти спират да предоставят данни за броя на самоубийствата в опит да прекратят тази злокобна практика.  Предвид обстоятелствата никак не е учудващо, че групата на Пол се натъква на трупа на човек, обесен в гората. Влогърът съзира в това уникална възможност за допълнителна популярност и без много-много да се замисля за последствията, качва в канала си заснетото 15-минутно видео, на което (макар и замъглено) се вижда обесеното мъртво тяло. На всичкото отгоре през цялото време Пол е облечен със смешна шапка на покемон, а той и приятелите му подхвърлят нелепи шегички по адрес на жертвата. Следва светкавична обществена реакция и само в рамките на няколко часа Пол се превръща в обект на унищожителни критики и обвинения в онлайн пространството. Много от верните му последователи се обръщат срещу него, а към тях се присъединяват и популярни филмови звезди като Арън Пол (\"В обувките на Сатаната\") и Софи Търнър (\"Игра на тронове\"), които директно наричат влогъра \"пълен боклук\" и \"идиот\". Осъзнал глупостта на деянието си, още на следващия ден Пол сваля видеоклипа от канала си, но вече е прекалено късно. Видеото вече е гледано от над 6 млн. зрители, а негови копия се разпространяват навсякъде из интернет. Ден по-късно Пол публикува извинение в Twitter, a после и под формата на видеоклип, в които се опитва да замаже ситуацията, твърдейки, че всъщност е искал да насочи общественото внимание към проблема със самоубийствата и възможностите за тяхната превенция. \"Срам ме е от мен самия. Разочарован съм от себе си\", пише Логан в извинението си. Вълната от недоволства не само, че не стихва, а дори набира скорост. В следващите дни тя е насочена не само срещу самия Пол, но и срещу YouTube. Гневните потребители се възмущават на това, че от медийния гигант не са предприели адекватни действия и не са изразили позиция за скандалното видео. В крайна сметка от YouTube публикуваха кратко комюнике, в което осъждат действията на Пол като \"противоречащи на правилата на общността\", и уверяват, че ще предприемат необходимите стъпки, за да не може \"видео като това някога да бъде разпространено отново\" в каналите на платформата. Каналите на Пол са премахнати от Програмата за предпочитани канали в YouTube (която дава възможност на различни брандове да пускат свои реклами в клиповете на най-популярните автори), а освен това беше оповестено, че редица бъдещи медийни проекти с участието на влогъра са \"замразени\". Два дни след извинението си Пол обяви, че си взима почивка и засега няма да качва нови видеоклипове. Днес, 20 дни след качването на видеото, социалните мрежи са залети от възмутени коментари, а  онлайн петиция  с искането YouTube да изтрие канала на Пол за момента е подписана от над 520 хил. души. Междувременно краткото видео, на което Логан се извинява, има близо 45 милиона гледания. От 4 до 17 януари каналът на Пол има близо 44 хиляди нови последователи, показва статистиката на YouTube. \"Скъпи @LoganPaul, когато брат ми намери тялото на сестра ми, той изпищя от ужас, объркване и мъка, след което се опита да я спаси. Това тяло принадлежеше на човек, когото някой обичаше. Някак си не става да отидеш в гора на самоубийци с камера, след което да прокламираш, че си го направил, за да информираш обществеността за проблемите с психичното здраве\", пише Anna Akana в \"Туитър\". \"Логан Пол много добре е знаел какво прави. Той не изпитва \"съжаление\". Той прояви неуважение към самоубилия се човек, към хората с психични заболявания и към цяла Япония. Япония е една от държавите с най-висок процент самоубийства на глава от населението. Той много добре е знаел какво прави и аз съм отвратена от това\", пише потребителят April. \"Най-лошото е, че основната част от почитателите на Логан Пол са малки деца. Които станаха свидетели как техният идол се шегува и присмива на това, че някой е отнел живота си. Този човек е боклук\", коментира Francis Maxwell. Идол на тийнейджърите  Тази история за пореден път повдига въпроси за това как родителите биха могли да опазят децата си от подобни публикации. Защото дори да ползват приложения за ограничаване на достъпа на децата си до съдържание в мрежите, като са им дали съгласието си да следват определени звезди, никога не могат да са сигурни в това дали и кога \"проверените\" идоли на децата им няма да сторят подобна глупост. Според Георги Апостолов, координатор в Националния център по безопасен интернет, основната грешка на родителите е в приемането на интернет като просто забавление за децата и вярата, че те там се оправят сами много добре. \"Интернет е отражение на реалния сват с реалните проблеми, но в добавка с хиперболизиране на най-невероятните неща. Ако родителите имат истинска връзка с децата си, няма никакъв проблем\", коментира той преди време пред \"Дневник\". Малко родители (36.1%) извършват онлайн дейност заедно с децата си, показват  резултатите на национално представително проучване  сред български деца на възраст 9 - 17 години на социологическата агенция \"Маркет линкс\", поръчано от Центъра за безопасен интернет. Една от препоръките, които дават изследователите от центъра за справяне с рисковете, с които децата се сблъскват в интернет, е именни активното   участие на родителите в онлайн живота на детето. Това е и основният съвет към родителите, които  психологът Луиза Шахбазян даде  в интервю за \"Детски Дневник\" преди три години. \"Това е най-отвратителното нещо, което можеше да направи. И то само за да спечели повече събскрайбъри и пари. Логан Пол е лош човек\", коментира Радослав, 16-годишен негов последовател от България. Той е гледал качения на 31 декември клип с обесения човек. YouTube не поддържа статистика за това от коя страна са последователите на даден влогър, затова не може да се каже още колко деца от България гледат видеата на Логан. Според Радослав, който \"се движи онлайн\" в такива общности, едва ли са много последователите на Пол в България. Тук сред най-популярните влогъри са Emil Conrad - с 348 хиляди последователи, Pavel Kolev & Icaka - с близо 235 хил. последователи, inStanT - с 210 хиляди, Dido_D - почти 198 хиляди, Kristian Tanev - 184 хил., Tsvetoslav Tsonev - 150 хиляди, Stefie - 150 хиляди, FlapaBoom - 147 хиляди. Повечето им последователи са деца, а повечето родители или не знаят, или не се интересуват какво правят децата им в мрежата. Почти 70% от децата гледат клипове всеки ден, сочи статистиката на Центъра за безопасен интернет. Родителски контрол Приложеният за родителски контрол с много и най-разнообразни - може да се ограничи достъпът до определен тип съдържание или времето за ползване. От центъра за безопасен интернет препоръчват на родителите да ползват и безплатното приложение за  контрол за мобилни устройства Family Link , което беше пуснато през септември. Услугата дава възможност на родителите да създават профили в \"Гугъл\" на своите деца, които автоматично ползват защитено търсене, филтриране на неподходящо видеосъдържание в YouTube и в електронна поща в Gmail. Друг вариант за мобилните устройства, ползвани от деца, е първото  българско приложение за родителски контрол ProtectYourKid . Няколко  решения за родителски контрол  даде пред \"Детски Дневник\" и  Бойко Яръмов , съосновател и изпълнителен директор на \"Телерик академия\".", "date": "2018.01.20", "title": "А вие знаете ли кого следва детето ви в мрежата"}
{"url": "https://www.dnevnik.bg/evropa/2018/01/20/3114380_indeksut_na_kapuchinoto_ili_viarno_li_e_che_es_struva/", "text": "Брюксел започна 2018 г. със смело и простичко твърдение – членството в Европейския съюз струва на гражданите по-малко от чаша кафе на ден. Изказването  бе направено от председателя на Европейската комисия Жан-Клод Юнкер  и  целеше да убеди държавите членки  да запълнят дупката в евробюджета след излизането на Великобритания от ЕС. \"Трудно е, когато един нетен вносител напуска бюджета на Европа. Аз не подкрепям изцяло идеята Европа да стане място, където има безплатна бира за всеки, без да се проверява първо за какво точно се плаща. Но подкрепям силно идеята да се разгледат много подробно всички политики. Това, от което се нуждаем, трябва да остане, трябва да бъде финансирано. То струва на европейските данъкоплатци една чаша кафе на ден, това е всичко. И мисля, че Европа (струва) много повече от чаша кафе на ден\", каза Юнкер в началото на годината. Макар да има огромни изненадващи разлики в това колко европейците в различните държави плащат на ЕС, съюзът струва на гражданите по-малко от половин чаша кафе на ден в повечето 28 държави членки, пише \"Политико\". Ако си мислите, че германците плащат сметките на ЕС, грешите. Съюзът струва на германците 0.84 евро на ден на човек, около половината от цената, която Люксембург плаща – 1.57 евро на ден. За италианците сравнението с кафето може да се окаже най-малко приятно – благодарение на евтиното кафе в Италия, ЕС струва на италианците малко над половин чаша кафе на ден (56% от чашата, за да бъдем точни). Белгия е единствената друга страна от ЕС, в която съюзът струва на населението повече от половин чаша кафе на ден. България може да се радва на най-добрата сделка в ЕС – плаща 0.18 евро на ден, което се равнява на 17% от една чаша кафе. Люксембург, Белгия, Ирландия, Дания и Финландия плащат най-много за човек в европейския бюджет. В случая на Люксембург и Белгия те плащат около седем пъти повече от България и Румъния. Острите критици на ЕС като Унгария и Полша също се представят добре в индекса – само Хърватия, Румъния и България дават по-малко пари на човек на ЕС. Тринайсетте страни, които плащат най-много във финансово отношение, са се присъединили към ЕС преди или през 1995 г.", "date": "2018.01.20", "title": "Индексът на капучиното, или вярно ли е, че ЕС струва по-малко от чаша кафе на ден (графика)"}
{"url": "https://www.dnevnik.bg/sport/2018/01/20/3115568_nik_kirios_-_nepokorniiat_talant_koito_moje_i_da/", "text": "Колко тенисисти са способни да победят Новак Джокович на \"неговата\" настилка в два поредни турнира? Миналата година Ник Кириос го направи, като отстрани сърбина последователно в Акапулко и Индиан Уелс. Сега  австралиецът застава на пътя на Григор Димитров . Надеждата на българските запалянковци е, че историята с Джокович няма да се повтори, след като преди две седмици  Кириос детронира третия в света в полуфиналите в Бризбейн  и впоследствие стъпи на върха. За Кириос може да се говори дълго, а разговорът би бил в двете крайности. 22-годишният тенисист събира в себе си контрасти, като продължава да се лута между изобилието от талант, което притежава, и необуздания си нрав. Гледайки към австралиеца, мнозина специалисти връщат лентата към Джон Макенроу и щурите му изяви от 80-те години. Американското списание GQ определи през 2015 г. Кириос за \"торнадо в тениса\". Определение, което пасва идеално на съчетанието от сила и непредвидим характер при него. Торнадото в тениса Когато 17-ият в света Ник Кириос е на кортa, вероятността да е скучно, е минимална. Зрителите обаче рядко знаят какво могат да очакват. Австралиецът е в професионалния тенис от пет години, но за това време той се е оказвал в центъра на различни сцени. Бил е магьосник, изпълняващ невероятни удари, които печелят уважението и на най-големите в тениса. Но е бил и невъздържан, груб, дори циничен. Позволявал си е дори да  симулира игра по време на турнири, включително и на \"Уимбълдън\" . С това си поведение е печелил уважение, но и много остри критики от колегите си и от специалистите. А публиката често е била разделена между аплодисментите и освиркванията. През 2015 г.  Стан Варинка призова Асоциацията на професионалните тенисисти (АТП) да накаже Кириос  заради вулгарен коментар. По време на мач между двамата австралиецът беше уловен от микрофоните да казва: \"Кокинакис спа с приятелката ти. Съжалявам, че трябва да ти го кажа, приятел.\" Няколко са и случаите, в които Кириос просто е спирал да играе в разгара на срещите. Демонстративното отпускане му донесе глоби. Миналото лято Кириос призна, че е имало осем турнира, в които е играл отпуснато. \"В някои дни е забавно да играя, но понякога предпочитам да правя нещо друго. Когато съм на път, има случаи, в които трудно се мотивирам. Не обичам дългите пътувания, мразя пътуването\", каза той, цитиран от \"Дейли мейл\". Сега в Мелбърн австралиецът е на домашна сцена и пред публика, която е с него. Играе с настроение и е много опасен. Знае го и Григор Димитров. \"Ник играе невероятно в момента\", каза българинът малко преди  Кириос да спечели мача си с Жо-Вилфред Цонга от третия кръг на Australian Open . Самородният талант Кириос има талант. Много талант. Той е вторият тенисист след сънародника си Лейтън Хюит, който успява да спечели първите си мачове срещу Роджър Федерер, Рафаел Надал и Джокович. \"Много съм впечатлен как отстрани Новак в две поредни седмици на любимата му настилка. Мисля, че сега вече наистина излезе на сцената. Побеждавал е всички ни - Новак, мен и Рафа. Много е впечатляващо\", каза Федерер миналия март. След общо девет мача срещу тримата големи в съвременния тенис Кириос има пет победи и четири загуби. Общият му коефициент в мачовете срещу тенисисти от топ 10 е 0.417, като за сравнение на Димитров е 0.292. В изказването си преди година Федерер заяви, че му се иска талантът да отведе австралиеца в правилната посока. \"Надявам се той да осъзнае, че ако сведе глава и се съсредоточи, може да го постигне\", каза рекордьорът по титли от Големия шлем. \"Без съмнение той е способен да направи големи неща. Няма спор, че притежава висока класа, която може и трябва да го отведе до топ 10 или топ 5. Така че всичко зависи от него и от отдадеността му към спорта\", каза Джокович след отпадането си в Индиан Уелс 2017. Тенис в кръвта, но дали и в сърцето Думите на Федерер и Джокович казват всичко. Тъкмо непостоянството е големият проблем на Кириос. \"Не обичам тениса, предпочитам да играя баскетбол\", заяви австралиецът през 2015 г. Миналия август отпадна от US Open след загуба от сънародника си Джон Милман и след нея каза: \"Ще го преодолея след половин час\". В Ню Йорк той говори за липсата на достатъчно отдаденост. Призна, че по време на турнири яде сладолед и играе баскетбол с часове. А за треньора Себастиан Грожан, с когото работеше тогава, заяви: \"Не съм достатъчно добър за него. Той е много отдаден, невероятен треньор е. Вероятно заслужава играч, който да е по-отдаден на тениса от мен. Заслужава по-добър тенисист от мен.\" В подготовката за тазгодишния Australian Open и с мисъл за по-добри резултати Кириос е пожертвал забавлението с баскетбола. С представянето си дотук привлече вниманието на специалистите, които виждат промяна на корта. Според Андре Агаси 17-ият в света се нуждае от треньор, за да може да развие таланта си. \"Да върви сам, без да има достъп до неща, които са изпитани, и уроци, които са научени, е непредизвикана грешка. Но все пак да е без треньор е по-добре, отколкото да е с грешния треньор. На негово място бих седнал в някоя стая, за да помисля добре кого бих наел, за да ми помогне да придобия нещо, което чувствам за нужно, но нямам\", каза Агаси. В момента анализаторите и съперниците на Кириос са насочили погледите си към сервиса му. Според мнозина той има един от най-добрите начални удари в професионалния тенис. Дълбок статистически анализ на Tennis Australia показва, че той е шестият най-добър изпълнител на сервис в мъжкия тенис за последните 25 години. Това е само потвърждение на видимото и с просто око - Кириос е изключителен талант. Големият въпрос пред него е дали ще заобича тениса.", "date": "2018.01.20", "title": "Ник Кириос - непокорният талант, който може и да заобича тениса"}
{"url": "https://www.dnevnik.bg/bulgaria/2018/01/20/3114149_kak_mvr_e_kontroliralo_foierverkite_pokrai_praznicite/", "text": "Пет разследвания, 30 акта и над хиляда и осемстотин предупреждения - това е резултатът от дейността на Министерството на вътрешните работи (МВР) по контрол на разпространение и употреба на пиротехнически изделия. Справката е за периода от началото на декември 2017 г. до втори януари 2018 г. показва отговор на главна дирекция \"Национална полиция\" на запитване на \"Дневник\". В сравнение със същия период на миналата година с две са повече образуваните досъдебни производства и повече хора са били предупредени по Закона за МВР. Според него полицейските органи предупреждават устно или писмено този, за когото имат достатъчно данни и се предполага, че ще извърши престъпление или нарушение на обществения ред. През периода на тези зимни празници са издадени по-малко актове за установени нарушения.  Иначе справката на полицията показва още, че е извършила 5643 проверки на хора и търговски обекти, което с близо 2000 по-малко в сравнение с периода 2016/2017 г. Тя е констатирала 30 нарушения, колкото са и издадените актове за периода. 26 от тях са свързани с продажбата на пиротехнически изделия, а четири с неправомерната им употреба. От началото на декември миналата година до началото на тази са станали 16 произшествия при употребата на пиратки и фойерверки, при които няма починали и материални щети, но има 19 ранени. След проверките са образувани пет разследвания и са иззети 3649 пиротехнически изделия. Справката показва още, че полицията е издала 931 разпореждания на територията на цялата страна. Чрез тях служителите на МВР указват правата или задълженията на този, на когото са издали разпореждане, както и начинът и срокът за изпълнението му. 1854 души и търговци са били предупредени, а издадените уведомителни писма по Закона за МВР са 180. Те се изпращат на други органи или организации, които са компетентни да вземат мерки за отстраняване на условия и причини за нарушения на обществения ред от граждани или търговци. Какво показва работата на Столичната полиция За същия период, столичната полиция е извършила 1723 проверки. Регистрирани са девет произшествия, без загинали и материални щети, но с 11 ранени. Полицейските проверки са констатирали седем нарушения, всички свързани с търговското разпространение, не и с неправилната употреба на пиротехника. Седем са и съставените актове. СДВР не е образувала разследвания след проверките си, иззела е 2702 пиротехнически изделия. 92 са издадените разпореждания. 165 са предупреждения по Закона за МВР,. Столичните полицаи не са изпращали уведомителни писма до други органи. В България няма производители, а само вносители на пиротехника, обясни за \"Дневник\" в началото на 2017 г. търговецът Алексей Анев. Повече четете  тук . Защо МВР контролира продажбата и употребата на пиротехника Контролът за продажбата и употреба на пиротехника се осъществява от вътрешното ведомството, след като Законът за оръжията, боеприпасите, взривните вещества и пиротехническите изделия и Законът за МВР им дава това правомощие и задължение. Българското законодателство е синхронизирано с европейското, след като в него са въведени съответните изисквания на Директива 2007/23/ЕО на Европейския парламент и на Съвета от 23 май 2007 г. Фойерверки, сценични пиротехнически изделия и др., посочени в закона, при използването на които съществува висока степен на опасност се използват от хора, получили разрешение по Закона за оръжията, боеприпасите, взривните вещества и пиротехническите изделия (ЗОБВВПИ).", "date": "2018.01.20", "title": "Как МВР е контролирало фойерверките покрай празниците"}
{"url": "https://www.dnevnik.bg/sviat/2018/01/20/3115353_maik_pens_trugva_na_purvata_si_obikolka_v_blizkiia/", "text": "Американският вицепрезидент Майк Пенс заминава на близкоизточна обиколка, която започва днес и прюключва във вторник. Визитата трябваше да е само до Египет и Израел и да се осъществи миналия месец, след като американския президент Доналд Тръмп призна Ерусалим за столица на Израел. Пътуването - първоначално планирано като серия разговори за \"преследването на религиозните малцинства\" още през октомври - обаче беше отложено заради гласуване в Конгреса на мащабната данъчна реформа на Тръмп. Сега той ще посети и Йордания. Пенс ще разговаря с йорданския крал Абдула, израелския премиер Бенямин Нетаняху и египетския президент Абдел Фатах ас Сиси, като най-много време (два дни) ще прекара в Израел. Миналия месец лидерът на Палестинската автономия Махмуд Абас обяви, че  ще откаже среща  с Пенс заради решението на Тръмп. Това направиха и религиозните лидери в двете арабски държави след обявеното решение за Ерусалим - но освен мюсюлманските представители това направи и коптската църква в Египет. Освен че ще разговаря с Нетаняху в Ерусалим, вицепрезидентът на САЩ ще посети Стената на плача и ще изнесе реч в кнесета. Според говорителя на Пенс Алиса Фарах целта на пътуването е да препотвърди \"ангажимента за работа със съюзниците на САЩ в региона, за да бъде победен радикализмът, който заплашва бъдещите поколения.\" Пенс смята да обсъди с тримата лидери \"начини, по които да работи за борба с тероризма и подобряване на националната сигурност,\" продължават от Белия дом. Критици на визитата обаче изтъкват, че той ще пристигне в трите държави без план дори за намаляване на напрежението, дни след като Тръмп окончателно реши да бъдат намалеви помощи за палестинските бежанци, отпускани чрез агенция на ООН, на която САЩ са най-големият донор.", "date": "2018.01.20", "title": "Майк Пенс тръгва на първата си обиколка в Близкия изток въпреки решението на Тръмп за Ерусалим"}
{"url": "https://www.dnevnik.bg/sviat/2018/01/20/3115740_za_pruv_put_administraciiata_v_sasht_zatvaria_pri/", "text": "Американската администрация започна от полунощ да ограничава дейността си и да освобождава служители, след като в парламента на страната не бе постигнато съгласие как да продължи финансирането ѝ. Това се случва за пръв път при пълен контрол на една от големите партии над законодателната и изпълнителната власти. При отсъствие на законен нов бюджет министерства и агенции спират работа и започват да съкращават или да изпращат в неплатен отпуск служителите си. Ведомства, свързани с обществената и националната сигурност продължават да работят, но не и да получават пари за заплати, тъй като няма законно основание за превеждането на такива средства. Реално, последните служители ще бъдат изпратени в отпуск на 26 януари, като засега не се знае броят им. При предишната подобна ситуация през 2013 г. това засегна почти 800 000 души. Тогава, обаче, в Белия дом бе демократът Барак Обама, а Конгресът се контролираше от републиканците. Камарата на представителите одобри проект за краткосрочно финансиране, а президентът Доналд Тръмп призова да дадат още месец възможност администрацията му да работи, докато се постигне компромисно решение в Конгреса. Но в Сената проектозаконът се провали в остър спор за политиката по граничния контрол и имиграцията. За прокарване на закона бяха нужни гласовете на 60 от общо 100 сенатори, но той събра само 50. Така технически администрацията остана без пари точно в деня на първата годишнина от встъпването в длъжност на Тръмп. Само в Белия дом принудително ще бъдат изпратени у дома около 1000 от 1715 служители. Президентът веднага обвини демократите и заяви, че няма за обсъжда имиграционната тема, докато правителството му не заработи нормално отново. \"Няма да преговарям за статута на незаконните имигранти, докато демократите държат за заложници нашите спазващи законите граждани заради безразсъдните си искания. Това е поведение не на законотворци, а на губещи, които само саботират.\" В действителност петима от демократите сенатори подкрепиха закона, но петима техни колеги републиканци се обявиха против. Сега самите републиканци в Сената не бързат с новия проект и лидерът им казва, че ще опита да го прокара до 8 февруари. Според демократите това е прекалено дълга пауза и призовават в ускорени преговори да се постигне решение до 4-5 дни.", "date": "2018.01.20", "title": "За пръв път администрацията в САЩ затваря при пълен контрол на една партия над властта"}
{"url": "https://www.dnevnik.bg/sviat/2018/01/20/3115742_feisbuk_shte_dava_predimstvo_na_avtoritetni_medii/", "text": "Компанията \"Фейсбук\" ще даде приоритет на новини, \"на които може да се има доверие\", като за целта използва проучвания сред потребителите кои са авторитетните медии с високо качество. По този начин ще се борим с невярната информация и сензационните заглавие в новинарската ни лента, обяви Марк Зукърбърг в петък. Засега проектът ще се тества само в САЩ, но вече се коментира, че последиците вероятно ще се усетят на медийния пазар във всяка страна. Причината е, че социалната мрежа с близо 2 милиарда потребители месечно е станала изключително влиятелна платформа за разпространяване на информация. \"Фейсбук\" декларира, че се дистанцира от това нейни служители да определят дали някоя медия бълва лъжи, дезинформация и сензации без покритие и оставя това на потребителите си. Така, обаче, автоматично става по-трудно на нови медийни проекти да пробият сред аудиторията, най-малкото защото почти никой не е чувал за тях и няма как да имат висок рейтинг сред читателите. Освен това \"Фейсбук\" обявява, че ще акцентира върху местните източници на новини, а това може да затрудни усилията на медии да имат международна аудитория и влияние. Темата за това как компанията контролира какво се разпространява през платформата ѝ стана сериозен проблем и сега Зукърбърг казва, че ще ограничи от 5% на 4% (т.е. с 20%) от цялото съдържание дела на новините. От понеделник в секцията News Feed ще се появяват предимно \"новини с високо качество\" вместо такива от източници с по-малко доверие. \"В света днес има твърде много сензации, погрешна информация и разделяне на хората. Социалната медия позволява разпространяване на информация по-бързо от когато и да е и ако не се заемем директно с този проблем, ще се окаже, че само подсилваме всичко изброено\", написа главният изпълнителен директор. Първоначално \"Фейсбук\" предложи потребителите сами да маркират фалшивите новини и дезинформация от типа на това, че папа Франциск бил подкрепил кандидатурата на Донълд Тръмп за президент. Сега се преминава към допитвания, които според говорител на компанията, ще останат поверителни, \"тъй като резултатите не отразяват пълната картина на това как всяка новина се позиционира в новинарската лента на всеки потребител\". При това новата система ще оценява не само публикации на редакции, но и новинарски съобщения на физически лица. Нямаме намерения чрез класирането на новини да влияем директно върху контректни групи издатели на базата на тяхната големина или идеология, казват още от \"Фейсбук\". \"Решихме, че общността трябва да определи кои източници имат широко доверие и са смятани за най-обективни\", написа Зукърбърг.", "date": "2018.01.20", "title": "\"Фейсбук\" ще дава предимство на \"авторитетни медии\""}
{"url": "https://www.dnevnik.bg/sviat/2018/01/20/3115379_jenski_protesti_shte_otbelejat_purvata_godishnina_ot/", "text": "Година след като милиони жени протестираха срещу женомразките изказвания и политики на президента на САЩ Доналд Тръмп, те отново ще излязат на улиците, този път с нова цел – да изберат повече защитници на правата си, пише фондация \"Томсън-Ройтерс\". Според организаторите на протестите затягането на контрола върху семейното планиране и кампаниите срещу сексуалното насилие са тласнали много жени към активизма. Десетки хиляди души са обявили в социалните мрежи намерение да се присъединят към демонстрациите днес и утре. Големи събития са планирани в Ню Йорк, Лос Анджелис, както и във Великобритания, Нигерия и Япония. Но броят им едва ли ще достигне 5-те млн., които излязоха на улиците миналата година в деня след встъпването в длъжност на Тръмп. Тази година обаче борбата ще бъде за междинните избори за Сенат и Конгрес през ноември. Демонстрантите ще започнат регистрация на гласоподаватели в щати, в които общественото мнение е разделено.", "date": "2018.01.20", "title": "Женски протести ще отбележат първата годишнина от властта на Тръмп"}
{"url": "https://www.dnevnik.bg/sviat/2018/01/20/3115743_tom_peti_e_pochinal_ot_incidentna_svruhdoza_lekarstva/", "text": "Американската рок звезда Том Пети е починал през октомври заради \"срив на множество органи\" на тялото му, причинен от случайна свръзхода от 7 медикамента, съобщи съдебната медицина в Лос Анжелис. Според заключението 66-годишният музикант е погълнал \"отровна смес\" от фентанил, оксикодон, генерични версии на ресторил, ксанакс и селекса, ацетил фентанил и деспропионил фентанил. Съдебният лекар настоява, че смъртта е настъпила \"случайно\". Пети бе открит в безсъзнание в дома си в Малибу на 2 октомври и почина в болницата същата нощ. По това време той бе на турне в САЩ с групата си   и току що бе пирключил три концерта в Лос Анджелис. \"Още преди заключението знаехме, че са му били изписани различни обезболяващи и бяхме убедени, че - както е определил и лекарят - става дума за нещастен инцидент\", заявиха съпругата му Дейна и дъщеря му Ейдрия. В съобщение във \"Фейсбук\" те посочиха, че Пети е страдал от ефизем, проблеми в коляното и болки в крака, причинени от счупване, поради което се е нуждаел от лекарствата, за да продължи турнето си.", "date": "2018.01.20", "title": "Том Пети е починал от \"инцидентна\" свръхдоза лекарства"}
{"url": "https://www.dnevnik.bg/bulgaria/2018/01/20/3113263_dokato_snegut_ne_oburka_smetkite/", "text": "Както миналата есен и идващата пролет все повече притискат смаляващата се зима и й отнемат традиционната сезонна територия, така все по-високи сгради сриват със земята и малкото останали архитектурни накити, красили жилищните квартали на София, особено исторически обособените на здравословно разстояние от столичния център. Не е тайна, че южните подстъпи към града откъм северните склонове на Витоша винаги са имали притегателна сила. През далечните векове по хълмистия терен са строили вили високопоставени римляни, много по-късно на тяхно място се разположили турски сараи, а след Освобождението и в началото на ХХ век из лозята и дъбовата кория на хълма Корубаглар, примерно, изникват като гъби извънградски къщички на софиянци, ползвани я за градински инструменти, я за подслон от дъжда на семейството или за раздумка с приятели. Там Петко Славейков, творец и общественик-хуманист, прави своя уникален жест към събратята си по перо и дух – да им предостави оазис за отмора и вдъхновение под няколко стотин вековни дъба върху площ от 10 декара, които той купил или получил от турчин-изселник... Вместо да построи там нов дом за голямото си семейство, дядо Петко не позволил и клонка да падне от дъбовите корони, та под сенките му на воля се разхождали и се събирали – поменувайки го по-късно с признателност – синът му Пенчо и съвременниците му от литературния кръг \"Мисъл\". Вероятно точно под любимия си дъб Пенчо Славейков е написал лиричния \"Псалом на поета\" за спътницата си, поетесата Мара Белчева, като е вложил в стиховете си атмосферата на  . Вместо да бъде защитен и обозначен с паметна табела, несъразмерно висок спрямо заобления релеф на местността. Иначе, през втората половина на миналия век, теренът е застрояван със силуетно оформяне – главно с 3-4 етажни жилищни блокчета, чийто ръст не надвишава този на дърветата, така че отвисоко обживеният пейзаж малко прилича на ориенталска баня с куполи от зеленина и керемидени покриви. Мрежата от улички с имена на достойни българи – \"Свети Седмочисленици\", \"Презвитер Козма\", \"Черноризец Храбър\", \"Йоан Екзарх\", \"Свети Наум\" – също навява спомени. Ала през последните десетилетия и там бяха забучени няколко анахронични \"комина\" – стърчащи израстъци от скучно строителство.  По друга улица със свято име, \"Света гора\", се стига нагоре до билото на хълма, обточено от булевард \"Джеймс Баучър\", назован на ирландеца- кореспондент на в. \"Таймс\", застъпник за България в бурните й следосвобожденски години, който бил омагьосан от ръченицата и пожелал да остане завинаги в земята на Рилската обител. Откъм страната на Витоша по булеварда се редят трите внушителни академични сгради на Математическия, Физическия и Химическия факултет на Софийския университет – респектираща диадема върху най-високата част на столицата, където десетилетия преди тях са били построени Духовната семинария и Френския колеж с пансион за момчета. (Бомбите са сринали купола му, после го закрили заедно с другите чужди училища, а по-късно сградата му е предоставена на математиците.) На една от пресечките, \"Якубица\", е артистичната къща на композитора Панчо Владигеров, за усещането си в която той е споделил:   Роден в Цюрих, но израстнал в Шумен, той е творил почти 30 години в тихия стар софийски квартал и е завещал дома си заедно с рояла и писалището за музикално средище, нежели музей. Най-сетне волята му е изпълнена и концертните и образователни програми поддържат \"Владигеровското\", предадено и на внуците му. През портата от ковано желязо с две ръчно изработени песнопойни пилета често влизат и музиканти и посетители на музея. Дали от добър вкус или от уважение към духа на квартала, по продължение на трамвайна линия и на вълнистия паваж се редят множество красиви, макар и доста лъскави нови сгради, съобразени донякъде с релефа на терена, със силуета на Витоша и с човешката нужда от простор и свеж въздух. защото обикновеният човек не живее само в настоящето, още по-малко – в бъдещето, а един град най-добре носи на архитектурните си плещи приемствеността на времена и събития. Затова е тъжна загуба разрушаването на някоя от последните красиви, дори причудливи стари къщи – дребни на вид между наперените великани от бетон и стомана, но пълни с човешки тайни и драми.  Напразно се опитаха и съкварталци, и ценители на градската памет – журналисти, историци – да спасят Къщата с кулата на бул. \"Джеймс Баучер\", известна вече от снимките й в социалните мрежи. Багерът, изпълнител на инвестиционния проект, ще разчисти строителна площадка за поредния безличен, но доходен жилищно-канцералско-търговски блок. В неудържимото агресивно сградостроителство, активизирано от колебливата зима, бе пожертвана още една къща на бележити личности в Лозенец. Ниска на ръст и слънчева на цвят, тя единствена пазеше над двускатния си покрив пространство за въздух, светлина и синьо небе между две кооперации от миналия век и сякаш се криеше зад високия разперен бор в предния й двор. Принадлежеше на семейството на физика Стефан Маринов, известен по света, обичан от съкварталците си, но не и от властта през 60-те и 70-те години на миналия век заради нетрадиционните му научни възгледи и отказа му да прави компромиси с тях и със съвестта си. Преди войната в дома на ул. \"Елин Пелин\" 22 са гостували хора на изкуството - приятели на родителите на Стефан (дипломирани в Мюнхен), - между които художниците Константин Щъркелов и Иван Лазаров, съседите - писателят Елин Пелин, юристът Нисим Меворах, баща на поета Валери Петров. Стефан (1931-1997) следвал физика в Прага, после завършил Военноморското училище във Варна, владеел седем езика и на някои от тях пишел стихове и водел кореспонденция с колеги по света и публикувал в научната периодика в чужбина. В секцията по физика на БАН се опитвал да усъвършенства електростатичен генератор, но бързо е лишен от възможност за научна работа. В едно от помещенията на семейната къща той продължил експериментите си, на които също е сложен край с репресивни мерки и принудителното му екстрадиране на Запад. Там го назовават \"български гений\" и е високо оценен и от съвременните му руски учени.  Добре поддържана от поколения обитатели, с китна градина, къщата бе набързо принесена в жертва на някой български Молох в храма на алчността. Най-напред повалиха бора. После събориха покрива. Човешките дела и съдби, изпълвали стаите, бяха изхвърлени на крайградските бунища с камъните и тухлите, изнасяни дни наред с грохот от свръхгабаритни машини между останалите все още малки къщи по тясната и тиха улица на артисти и писатели в някогашния Журналистически квартал. За някои от тях има паметни плочи. Но те нямат значение.  Повелята на момента е старата максима   с нов смисъл: да се вдигат в надпревара с времето стени и кули, докато не е дошъл снегът да обърка сметките... Защото, както се оправдал някога един бизнесмен, като наел работници с чукове да разбият ценни сецесионови скулптури, та да не се бавел растежът на небостъргача му, \"всеки ден, в който не строя, ми носи загуби\". После той станал президент, а кулата с неговото име, Тръмп, му донесла несметни печалби.", "date": "2018.01.20", "title": "Докато снегът не обърка сметките..."}
{"url": "https://www.dnevnik.bg/sport/2018/01/20/3115577_fotogaleriia_fenovete_v_razgara_na_australian_open/", "text": "Първият за годината турнир от Големия шлем в тениса е в разгара си. На прага на преминаването във втората седмица зарядът в мачовете се повишава - също като температурите. Зрителите търсят начини да се разхладят.", "date": "2018.01.20", "title": "Фотогалерия: Феновете в разгара на Australian open"}
{"url": "https://www.dnevnik.bg/intervju/2018/01/20/3115493_ania_lehner_violonchelist_obicham_tishinata/", "text": "Освен като соло изпълнител Лехнер е известна с разнообразните проекти, в които участва и с широките си музикални интереси и вдъхновения. Първото й гостуване у нас бе с известния изпълнител на бандонеон Дино Салуци през 2006 г., а новият й диск с Агнес Вестерман с музика на украинския композитор Валентин Силвестров - \"Йероглифи на нощта\", е номиниран за \"Грами\" в категорията \"Продуцент на класическа музика за годината\" - Манфред Айхер от компанията ЕCM.  - Музиката, която пътува с мен е музика, която обичам... Исках също да представя музиката на Валентин Силвестров, и естествено, тъй като съм тук по покана на Георги Арнаудов, и негова музика. За мен това е много важно. Въпреки че двамата са много различни ми се стори, че има нещо, което ги обединява - тишината в тяхната музика. Също така исках да създам контрасти - от XVI век и Тобиас Хюм до Лучано Берио, който вероятно бе най-абстрактният в репертоара. Освен това винаги обичам да импровизирам. - Няма втори по света в смисъл на комбинацията от инструменти - сопрано саксофон, акордеон, виолончело и пиано. Поне не знам да има друг такъв състав. Свирим камерна музика, но с много импровизация. Това е възможно само защото и четиримата не се боим да свирим малко ноти. Ако всеки иска да блесне с уменията си, би било хаос, особено с такива инструменти. - Проектът е основан от пианиста Франсоа Кутурие, той е неговият композитор. Той, Жан Луи Мартиние и Жан Марк Лаше свирят като трио заедно повече от 20 години. Но за този проект бяха ме чули някъде и ме поканиха да се присъединя. Просто обичам Тарковски... - Имам само прекрасни преживявания с българската публика, още отпреди 12 години, когато бяхме тук с Дино Салуци в зала \"България\". Сега също имах чувството, че с публиката пътуваме през музиката заедно, че тя умее да цени тишината. Ужасно се радвам, че бях тук. Вижда, се че има хора, за които съвременната музика е необходима. А може би повече хора трябва да й се доверят. Когато ме поканиха да представя немска програма първо си помислих, че бих могла да изсвиря три сонати от Бах. Но после се отказах, защото немската музика не е само Бах. И сама себе си открих музиката на Хиндемит. Никога не бях свирила тази соната и се чудех, защото той е толкова аналитичен и дисонантен... Но открих, че след след като изсвиря Хиндемит, Бах се променя! Това е важно не само за публиката, а и за самите музиканти. Винаги имаш нужда от нови влияния, от контрасти.", "date": "2018.01.20", "title": "Аня Лехнер, виолончелист: Обичам тишината"}
{"url": "https://www.dnevnik.bg/bulgaria/2018/01/20/3115751_chesun_i_greiana_rakiika_e_receptata_protiv_grip_na/", "text": "Чесън и малка греяна ракийка е рецептата против грип на шефа на Националната здравноосигуурителна каса Камен Плочев В интервю за Би Ти Ви Плочев, който е специалист по инфекциозни болести, препоръча този народен метод за профилактика. Той потвърди, че има грипна вълна, а заболяването протича изключително тежко, а клиничната картина е необичайна. До вчера грипна епидемия беше обявена в Благоевград, Перник и Пазарджик. Очаква се епидемични нива да достигнат Габрово, Пловдив, Стара Загора, София-област и Ямбол.", "date": "2018.01.20", "title": "Чесън и греяна ракийка е рецептата против грип на шефа на здравната каса"}
{"url": "https://www.dnevnik.bg/politika/2018/01/20/3114397_purvata_godina_na_prezidenta_-_promenliv_uspeh_na/", "text": " - управляващ партньор на социологическата агенция \"Алфа Рисърч\": Опит за решаване на трудна задача – как да развие образа си на единствен реален опонент на ГЕРБ и Борисов, запазвайки национално-обединителния си имидж. Точно конкуренцията за ролята на \"националния обединител\", доведе до изнервеност и премиера, и президента. Тя предизвика и непреставащите открити баталии или удари под масата между тях – от избора на Грипените, та до мораториума върху новите медикаменти. : Очевидно човекът не е злонамерен – на няколко пъти заставаше зад правилни позиции, изразявани в обществото. Проспа обаче извънредното законодателство на ГЕРБ, което е глупост от негова страна, защото след края на мандата му това законодателство може да го вкара в ареста за доста време. Изобщо – време е да престане да сънува самолети и да става политик, инак ще го оглозгат, а и гражданството няма да има полза от него. Като поредица от опити за социализация в една непозната му досега роля и професия.  - изпълнителен директор на социологическата агенция \"Алфа Рисърч\": Противоречива. Въпреки, че получава най-високо обществено доверие, на няколко пъти допусна да участва в междупартийни спорове, а това го отдалечава от държавническата роля на институцията. изпълнителен директор на \"Галъп интернешънъл болкан\": Не направи грешки в трудните неща – като например служебния кабинет. Ако има грешки, бяха по лесните неща – комуникационни. В момента е най-одобряваната фигура в страната – нормално. Може би най-трайно силен откъм доверие президентски старт, след този на Петър Стоянов. Г-н Радев иска да бъде някак съответен на позицията, прави усилия. Усилия за съжаление прави и жена му. Но той е военен. Спуснат в многозначната политическа сфера леко се обърква. Затова отвътре му иде да се качи на самолет на френската военна авиация, в който нещата са по-ясни. На земята се чуди накъде да гледа, какво да чува, какво не. Не му е лесно. : Имах по-големи очаквания за настоящия президент, но към момента изглежда, че човекът няма да надскочи себе си и да се превърне във вътрешния враг на гнилата система. Въпреки това Радев изглежда президентски, и като изключим един-два пъти, в които се оказа от грешната страна на обществения дебат, засега не е нито успешен, нито неуспешен президент.", "date": "2018.01.20", "title": "Първата година на президента - променлив успех на опитите за влизане в новата роля"}
{"url": "https://www.dnevnik.bg/bulgaria/2018/01/20/3115750_dogovorut_za_poddrujkata_na_avariraliia_spartan_bil/", "text": "Военно-окръжната прокуратура в Пловдив е започнала разследване на вчерашния инцидент с военно-транспортния самолет \"Спартан\" на летището в Граф Игнатиево, съобщи пред Би Ти Ви зам.-министърът на отбраната Анатолий Величков. Няма пострадали хора, но има щети по корпуса на самолета. Военната полиция ще провери при какви условия е възникнал инцидентът и имало ли е нарушения на установения режим на работа. Величков не изключи причината да е в силния вятър. Зам.-министърът съобщи, че за поддръжката на самолетите от този тип има сключен рамков договор през 2011 г., но конкретният договор, който е за 5 годишен срок, е изтекъл през април 2017 г. В момента сме в процедура на преговори с италианската компания \"Аления Леонардо\" за подписване на нов\", посочи Величков. По думите му съдържанието им е в определянето на цена за поддръжката за останалите 4 г. която се колебае около 17 млн. евро - твърде висока според българската страна.", "date": "2018.01.20", "title": "Договорът за поддръжката на авариралия \"Спартан\" бил изтекъл"}
{"url": "https://www.dnevnik.bg/sport/2018/01/20/3115761_zverev_napusna_australian_open_sled_petsetova_drama_s/", "text": "Александър Зверев е първият тенисист от топ 5 на световната ранглиста, който отпадна от тазгодишното издание на Australian Open. Германецът отстъпи на корееца Хьон Чун в петсетова драма 7:5, 6:7 (3), 6:2, 3:6, 0:6 след 3.25 часа. Световният №4 показа големи колебания, а в края на мача се поддаде и на нервите. За Чун, който спечели финалния турнир на NextGen сериите в Милано през ноември, това е първа победа над толкова високопоставен тенисист. 58-ият в световната ранглиста отстранява последователно и двамата братя Звереви, след като в първия кръг се справи с по-големия от тях – Миша. До момента Александър Зверев и Чун се бяха срещали само веднъж, на турнира в Барселона през 2017 г., като и тогава кореецът излезе победител. Зверев завърши с 21 аса, но това не му помогна да се справи с Чун, който беше много стабилен при дългите разигравания. Той проби шест пъти сервиса на световния №4 и поддържаше много високи проценти при първия си сервис. Първите два сета бяха много завързани, като малки грешки доведоха до равенство 1:1. В третата част Зверев се справи лесно с корееца, но в четвъртата част изгуби концентрация, като беше пробит два пъти. Той започна да спори със съдията на стола, че не вижда топката заради липсата на осветление, а това се отрази на поведението му и в последната част. В нея Чун не даде нито гейм на съперника си и след само 24 минути игра се класира за осминафиналите. Той е едва третият кореец, който достига до такава фаза на турнир от Големия шлем. Напред се класира и петият постаевн Доминик Тийм, който нямаше проблем срещу Адриен Манарино. Австриецът го отказа за малко над два часа с 6:4, 6:2, 7:5 и на осминафиналите ще играе с Тенис Сандгрен. Американецът победи Максимилиан Мартерер в сериозна битка: 5:7, 6:3, 7:5, 7:6 (5). Драматичен двубой имаше и в дамската програма, където световната №1 Симона Халеп продължи напред след маратонски мач с Лоран Дейвис 4:6, 6:4, 15:13. Румънката и американската ѝ съперничка прекараха на корта 3.47 часа. \"Беше много труден мач, толкова дълъг. Не знам как издържах, мислех че ще умра на корта, умората е много голяма. Надявам се феновете да се насладили на срещата\", каза Халеп.", "date": "2018.01.20", "title": "Зверев напусна Australian Open след петсетова драма с Хьон Чун"}
{"url": "https://www.dnevnik.bg/sviat/2018/01/20/3115757_pokrai_izvunrednoto_polojenie_vlastite_v_turciia/", "text": "Властите в Турция забраниха планирано представление на пиеса за диктатор, като се позоваха на правомощия покрай извънредното положение в страната след опита за преврат срещу президента Реджеп Ердоган, съобщи \"Ройтерс\". \"Просто диктатор\" е монолог на владетел на неназована страна, в който се разказва за издигането му на власт. Докато диктаторът говори, протестиращи скандират около резиденцията му, но това не го смущава. Тази сутрин полицията е уведомила театъра в квартал \"Кадъкьой\", че представянето на пиесата се забранява в което и да било открито или закрито пространство в квартала. Моноспектакълът е представян от актьора Баръш Атай, който е критик на Ердоган и е обещал на публиката да види спектакъла.", "date": "2018.01.20", "title": "Покрай извънредното положение властите в Турция забраниха пиесата \"Просто диктатор\""}
{"url": "https://www.dnevnik.bg/bulgaria/2018/01/20/3115318_lagerut_belene_-_istoriiata_na_totalitarnata_represiia/", "text": "В историята на концлагера \"Белене\" може да се види как се развива тоталитарната репресия в България - това е мнението на Борислав Скочев. В резултат на над десетгодишните му проучвания излезе неговата книга Концлагерът Белене - 1949 - 1987 г. /издателство \"Сиела\"/. Тя ще бъде представена на 22 януари от 18.30 ч. в зала \"София\" на грандхотел \"София\" в столицата. Книгата показва как комунистическата власт се е разправяла с предвоенни държавници, офицери, лидери на опозицията след 1944 г. \"Основната лагерна група в годините 1949-1953 е тази на селяните. Това е времето на насилствената колективизация и в лагера селските стопани са близо 50%. Тъй като те са били за по-кратки срокове, може да се направи оценка, че са над 60% от общия брой на преминалите през \"Белене\" в този период.\", казва Борислав Скочев. Интервю с него може да се прочете утре в \"Дневник\". Картината на лагерния състав отразява етапите на съветизацията на България: унищожаване на държавните структури на Царство България, ликвидирането на българския национализъм и на антисталинстките крайнолеви движения, ликвидирането на партийната политическа система, национализацията, идеологизирането на образованието, колективизацията, вътрешнопартийната чистка, превземането на православната църква и показните процеси срещу католическата и протестантската църква, казва Скочев. Книгата му проследява цялата история на лагера - инструмент за всяване на страх и за пречупване на съпротивата на цялото общество.", "date": "2018.01.20", "title": "Лагерът \"Белене\" - историята на тоталитарната репресия"}
{"url": "https://www.dnevnik.bg/biznes/2018/01/20/3114416_zashtita_na_lichnite_danni_-_breme_ili_vuzmojnost_za/", "text": "Модерните технологии, IT иновациите, използването на клауд/облачни услуги, internet of things, директният маркетинг и проследяване на поведението на потребителите в по-малка или в по-голяма степен са част от бизнес стратегията на повечето компании и доставчици на услуги. С цел да се предостави по-добра услуга, да се предложи по-интуитивно и бързо обслужване и да се отгатнат предпочитанията на клиента, компаниите разчитат на събирането и обработването на все по-голям обем от лични данни на физически лица. Тук е мястото да направим уточнение и да дефинираме понятието \"лични данни\". Това е информация, съдържаща не само име, адрес, телефон и имейл на физическото лице, но и неговото поведение, движение в пространството, справки за реализирани покупки, използвани услуги, клиентски предпочитания, също така за здравословното и финансовото му състояние, политически възгледи, видеозаписи на лицето, и редица други. Именно поради широко разпространеното и често нерегламентирано и прекомерно събиране, обработване и споделяне на лични данни за физически лица Европейският съюз и Европейската комисия приеха Регламент (ЕС) 2016/679, по-известен с абревиатурата GDPR. Регламентът предвижда редица новости във връзка с режима на защита на лични данни, правата на физическите лица и дължим - завишени и по-стриктно прилагани  и обработването на лични данни; - засилено право на физическите лица - субекти на личните данни да бъдат информирани по всяко време за всички аспекти, действия и рискове, свързани с обработването на личните им данни; относно това кой и с каква цел събира и обработва данните им; - за определени компании: задължение да се назначи независимо длъжностно лице по защита на данните, както и за извършване на нарочни оценки на въздействието върху защитата на лични данни на съществуващи и нови дейности, процеси, проекти и услуги, които се предлагат на клиенти; - задължение за въвеждане на разнородни организационни, технически и правни мерки и механизми, за да се гарантира спазването на регламента: нови софтуерни решения и системи, разработване на правилници за поведение и вътрешни инструкции и правила, въвеждане на ограничен достъп до бази данни (на електронен и хартиен носител), съдържащи лични данни, нови мерки за сигурност, криптиране и анонимизиране на личните данни, въвеждане на изрични срокове за изтриване на информацията, и др. - задължение компаниите да работят и обменят лични данни единствено и само с други дружества, които са въвели и спазват изискванията на GDPR, в противен случай – риск от значителни имуществени санкции. Спазването на всички тези задължения и нови изисквания е скрепено с възможността за налагане на стряскащи административни санкции в размер на 20 млн. евро или 4 % от глобалния оборот на цялата икономическата група (която сума е по-голяма), към която принадлежи българското дружество, а не просто на самото дружество. С други думи вие може да сте обект на санкции както поради порочните практики, които сами налагате, но и като част от бизнес-групата, към която принадлежите. Често пренебрегвана последица, в случай че вашият бизнес не спазва Регламента, е загубата на настоящи и потенциални проекти и бизнес партньори, намалена конкурентоспособност и приходи. Големите и средни предприятия, които могат да понесат значителни имуществени санкции и репутационни рискове, бързат да въведат GDPR и няма да рискуват да работят с подизпълнители и съконтрахенти, които все още не са сторили това. На тяхно място те ще търсят предприятия и партньори, които могат да докажат, че са положили усилия и са въвели мерки, за да спазват новите изисквания. Както бе посочено по-горе, сключването на договори с дружества, които не отговарят на изискванията на GDPR, е основание за налагане на санкции в значителни размери и сериозен стимул за преоценка на изградените партньорства и мрежи. В този смисъл спазването и въвеждането на конкретни мерки за привеждане дейността на компанията в съответствие с изискванията на GDPR може да изглежда като бремe за бизнеса, изискващо сериозни финансови, човешки и организационни ресурси. Такъв едностранчив поглед обаче е контрапродуктивен и игнорира предимствата, които новите правила могат да имат за Вашия бизнес. Освен отслабване на конкуренцията, GDPR може да допринесе за развитието на компанията ви в други насоки като например - засилване на доверието на клиенти и партньори към вас, подобряване на репутацията, усъвършенстване на системите за сигурност и повишаване мотивацията на служителите. : неизбежно голяма част от компаниите, които използват подизпълнители и доставчици на стоки и услуги, ще бъдат принудени да заменят досегашните си с такива, които са въвели изискванията на Регламента за защита на личните данни. В този смисъл спазването на новите правила ви гарантира сигурно предимство сред Вашите конкуренти и ви отваря нови врати и възможности за бизнес. : доверието на клиенти и партньори е ключов фактор за успеха на всеки бизнес. В дигиталната ера, в която живеем, доверието е неразривно свързано със сигурността на данните, които клиенти и партньори предоставят. Спазването на GDPR създава възможност за всяка компания да увери своите настоящи и бъдещи клиенти, че полага усилия за защитата на личните им данни. : въвеждането на организационните и техническите изисквания на GDPR ще допринесе за по-лесно и прозрачно управление на процесите във Вашата организация и по-добра защита на търговските Ви тайни и бази данни. чрез въвеждането и спазването на ясни правила за обработка на личните им данни, отчетност и сигурност на информацията им. Макар датата на влизане в сила на Общия регламент за защита на личните данни - края на май - да е съвсем близо, все още не е късно да се предприемат необходими мерки, за да може всеки да се възползва от бизнес предимствата, които Регламентът предлага. По данни на КЗЛД, проучванията показват, че около 80% от компаниите в България не са подготвени да реагират на въвеждането на Общия регламент за защита на данните. Не съществува единна формула или алгоритъм от действия, които да гарантират, че при прилагането им, ще се отговори автоматично на изискванията на Регламента и ще се предпазите от имуществени санкции. Действията по привеждане на дейността ви в съответствие с изискванията в областта на защитата на лични данни зависят до голяма степен от вида и начина, по който обработване лични данни, от законодателството, което регулира дейността ви, от вътрешната организация и работни процеси, както и от редица други индивидуални характеристики. . Регламентът не изисква постигането на безусловна и абсолютна степен на защита на информацията, обработвана от предприятието ви (която степен едва ли би могла да бъде постигната), но държи сметка за разумно очакваните и положените усилия и реално предприети мерки и действия за тази цел. Националният регулатор - Комисията за защита на личните данни, е предложила списък с 10 практически стъпки за прилагане на Регламента, а именно: Запознаване с новите нормативни изисквания в областта на защитата на личните данни -   с новите нормативни изисквания в областта на защитата на личните данни.  – кой, защо и за какъв срок работи с лични данни на физически лица, предоставя ли се достъп до тях на външни лица и институции, какви мерки за сигурност се използват при този трансфер. В тази връзка често се изготвя  , чиято цел е да идентифицира всички обстоятелства и процеси по обработване на лични данни, дали това обработване е законосъобразно в светлината на новите правила и да посочи \"пролуките\"  за отстраняването на които е необходимо да бъдат предприети допълнителни действия и мерки. Преценка дали е налице задължение да се  , съответно назначаването на такова лице. Тук е важно да отбележим, че все още на Европейско ниво липсва приет единен стандарт за обучение на такива лица.  по отношение на защитата на личните данни – идентифициране на възможните  , напр. сривове в системите, в които се съхраняват, осъществяване на неправомерно човешко въздействие – предоставяне на данните на трети лица, използването им по непозволен начин и за лични цели, и др. Целта на тази четвърта стъпка е, в случай че се установи съществуването на висок риск, да се набележат подходящи мерки, които адресират и намаляват този риск. При необходимост следва да се проведат и  .  – независимо дали рискът от неправомерно и незаконосъобразно обработване на личните данни е висок или нисък, всяко предприятие следва да разпише план за действие за привеждане на дейността си в съответствие с новите правила. По този начин най-малкото ще бъде в състояние докаже, че е положило необходимите усилия и ще намали възможността за носене на административно-наказателна и имуществена отговорност.  – Тази стъпка включва: 1) създаване и редовно актуализиране на   по обработване на лични данни в дружеството (не е задължително за организации с до 250 наети служители и работници на трудов или граждански договор); 2)   за защита на личните данни; 3)   клаузи в светлината на новите правила; Преглед на  , включително въз основа на съгласие на лицата – следва да се извърши внимателна   на физически лица, както прави към настоящия момент; дали не е необходимо да ограничи обработката на данни или да престане да използва декларации за съгласие от физическото лице, понеже съгласието му не е информирано или свободно дадено, по смисъла на новия Регламент. Така например изрично се приема, че работодателят няма право да събира лични данни за своите служители на база тяхното съгласие (тъй като същото не е свободно дадено) и следва да се преустанови практиката за включването на такива клаузи или декларации при наемане на работа.  и   на обработването – Регламентът, а и Директивата преди него, изискват преди личните данни да се съберат от лицето, на последното да бъде   за целите и начина на обработка, за субекта, който ще обработва данните му, за какъв срок, пред кого може да подаде жалба в случай на нарушения, и др. Работодателите трябва например да информират по подходящ начин работниците си, ако извършват видеонаблюдение на работното място или на електронната им комуникация. Организациите, притежаващи лична интернет страница или мобилно приложение, следва да публикуват политиката си за защита на личните данни отново по ясен и разбираем начин, в структуриран вид с подзаглавия, картинни изображения и схеми, създаващи яснота.  – в изпълнение на тази стъпка организациите трябва да въведат мерки (технически, организационни и др.),  , чиито данни се обработват. Така например всяко дружество следва да разработи вътрешна процедура, чрез която в рамките на до един месец при поискване от физическото лице да идентифицира всяка лична информация, която има за това лице (на сървър, свалена на мобилно устройство на свой служител, на хартиен носител или в софтуерна система), и да му я предостави в ясен и структуриран вид.  – задължително е за всяко предприятие да приеме вътрешна процедура и план за действие в случай на нарушение на сигурността на личните данни (например пробив в системата, или изтичането на лични данни поради човешка грешка или злонамерено действие); да се определи отговорен служител, да се провежда инструктаж на персонала, и при нарушение – да се уведоми в рамките на до 72 ч. КЗЛД.", "date": "2018.01.20", "title": "Защита на личните данни - бреме или възможност за бизнеса"}
{"url": "https://www.dnevnik.bg/detski_dnevnik/2018/01/20/3113174_kolko_strashen_moje_da_e_edin_zubar_ta_da_go_pomislish/", "text": "Издателство \"Дуо Дизайн\" представя \"Зъбар злобар\" - една болезнено смехотворна история от британския комедиант, артист и автор Дейвид Уолямс. Колко страшен може да е един зъбар, та да го помислиш за злобар? И ако това не просто е зъбар, а жена зъбар? И може ли да съществува не само фея на зъбчетата, но и вещица на зъбките? Що за човек би кръстил котката си Зъбла... От декември книгата е по книжарниците, а \"Детски Дневник\" публикува откъс от нея, предоставен от издателство \"Дуо дизайн\": ... Косата на г-ца Пломба беше платиненоруса, повдигната в идеално стегната прическа, каквито човек обикновено вижда само на главите на кралици и министър-председателки. Бе оформена точно като сладолед \"Мистър Уипи\", но разбира се, без шоколадовата пръчица.  При определена светлина зъболекарката изглеждаше много стара. Чертите ѝ бяха тесни и остри, а кожата – бледа като сняг. Само че тя старателно си бе нанесла толкова много грим, че не бе възможно да се определи на колко години е.  50?  90?  900?  Накрая г-ца Пломба достигна предния край на залата, обърна се и се усмихна. Ниското зимно слънце грееше през високите прозорци и се отразяваше в зъбите ѝ, което накара седящите на първите няколко реда да си закрият очите. – Добро утро, деца! – каза тя бодро. Говореше напевно, сякаш рецитираше стихотворение за детската градина. Децата дружно изстенаха недоволно, че им се говори като на бебета. – Казах  – повтори зъболекарката и се втренчи властно в тях. Толкова властно, че скоро всички притихнаха. После в един глас всички ученици отвърнаха: – Добро утро. – Нека се представя. Аз съм новата ви зъболекарка. Името ми е г-ца Пломба, но аз моля всичките си малки пациенти да ми казват \"мамче\". Алфи и Габс си размениха невярващи погледи. – И така, може ли да чуя едно силно \"Здравей, мамче\"? На три! Едно, две, три", "date": "2018.01.20", "title": "Колко страшен може да е един зъбар, та да го помислиш за злобар"}
{"url": "https://www.dnevnik.bg/sport/2018/01/20/3115764_kapitanut_na_manchestur_junaited_shte_se_pensionira/", "text": "Халфът на \"Манчестър юнайтед\" Майкъл Карик спира с футбола след края на сезона. Това разкри мениджърът на \"червените дяволи\" Жозе Моуриньо, който каза, че капитанът на тима вече е приел да влезе в треньорския щаб от следващото лято. През септември  Карик обяви, че е претърпял сърдечна операция  като последният му мач беше в турнира за Купата на лигата срещу \"Бъртън\". \"След като се почувствах зле през второто полувреме на мача с \"Бъртън\" през септември минах няколко теста. Те показаха, че имам нарушен сърдечен ритъм, заради което се подложиха на аблация (инвазивен метод за лечение на аритмия – бел. ред.). Бях подложен на сериозно наблюдение, но вече се чувствам добре\", съобщо преди време Кари. Той започна тренировки през ноември, а от две седмици вече се готви с първия състав. \"Той ще влезе в щаба. Мисля, че това е много добре за Майкъл и за клуба. Важно е той да приключи кариерата си на високо ниво, а не да е измъчван от контузии\", каза Моуриньо за 36-годишния футболист. Халфът е на \"Олд Трафорд\" от 2006 г., когато беше купен за 27.2 млн. евро от \"Тотнъм\". Карик има общо 460 мача за \"Юнайтед\" във всички турнири. С тима той е петкратен шампион във Висшата лига, спечели ФА Къп, три пъти Купата на Лигата, шест пъти \"Къмюнити шийлд\" и по веднъж Шампионската лига, Лига Европа и световното клубно първенство.", "date": "2018.01.20", "title": "Капитанът на \"Манчестър юнайтед\" ще се пенсионира след края на сезона"}
{"url": "https://www.dnevnik.bg/bulgaria/2018/01/20/3115773_jena_dala_76_hil_lv_na_izmamnik_smiatala_che_pomaga_na/", "text": "Жена на 66 г. дала на измамник 76 хил. лв. като смятала, че така съдейства на полицията, съобщи МВР. Задържан е младеж на 16 г., който е регистриран за наркотици. Инцидентът е станал в Търговище. Жената получила обаждане на стационарен телефон в службата си от мъж, който се представил за полицай. Той й обяснил, че ако предостави наличните си пари на извършители на измама, които вероятно ще й позвънят, ще помогне на полицията да ги задържи. Уверил я, че веднага след това сумата ще й бъде върната. Вярвайки че помага, жената изтеглила от сметката си в банка 76 000 лева, поставила ги в найлонов плик и ги оставила на посоченото й място - в непосредствена близост до кошче за смет на детска площадка в междублоково пространство в централната част на града. МВР информира, че е задържало младежа след като той взел плика с парите.", "date": "2018.01.20", "title": "Жена дала 76 хил. лв. на измамник, смятала че помага на полицията"}
{"url": "https://www.dnevnik.bg/photos/2018/01/20/3115754_snimka_na_denia_valeta_-_evropeiskata_stolica_na/", "text": "През тази година Европейска столица на културата е малтийския град Валета. Валета е най-малката столица в целия ЕС, жителите ѝ са едва 6 хиляди. На снимката: Акробати репетират за официалната церемония по откриването на културната програма.", "date": "2018.01.20", "title": "Снимка на деня: Валета - европейската столица на културата за 2018 г."}
{"url": "https://www.dnevnik.bg/sport/2018/01/20/3115770_grigor_dimitrov_izliza_na_korta_sreshtu_kirios_v/", "text": "Мачът от четвъртия кръг на Australian Open между  Григор Димитров и Ник Кириос  е първи от вечерната програма на седмия ден от турнира. Двамата ще излязат на централния корт \"Род Лейвър\" в неделя не преди 10 часа българско време, обявиха организаторите. Срещата между третия в световната ранглиста и местната звезда е най-нтересният от програмата и заради това беше сложен във вечерната сесия. Световния №1 Рафаел Надал ще играе преди това в последен двубой от сутрешната програма. Димитров ще играе за четвърти мач на централния корт в Мелбърн парк. \"Това е много хубаво за мен, харесва ми, чувствам се добре и се надявам кортът да продължи да ми носи успех\", каза българинът. Той не изпитва притеснение, че ще се изправи срещу любимеца на местната публика. \"И друг път съм играл с местни момчета, това е част от играта, така че няма какво да кажа\". Димитров и  Кириос  са играли три пъти един срещу друг, като българинът има две победи над първата ракета на Австралия. Кириос обаче спечели последният сблъсък помежду им, на полуфиналите в Бризбейн. \"С Григор ще бъде тежко със сигурност. Той е невероятен атлет и един от най-добрите тенисисти в света. Мисля, че форматът три от пет сета много му допада и той е много опасен в такива мачове\", каза Кириос за българския тенисист. Добрата новина за тенисистите е, че прогнозата е за прохладно време в Мелбърн след първите горещи дни на турнира. В неделя температурите няма да минават 25 градуса във вечерната сесия.", "date": "2018.01.20", "title": "Григор Димитров излиза на корта срещу Кириос в неделя преди обед"}
{"url": "https://www.dnevnik.bg/bulgaria/2018/01/20/3115776_obshtina_plovdiv_predlaga_parkiraneto_v_siniata_zona/", "text": "Паркирането в синята зона в Пловдив също може да поскъпне до 2 лева на час, колкото струва и синята зона в София. Предложението на общината в Пловдив е това да стане от 1 април, съобщи Би Ти Ви. Цената на синята зона в града бе повишена до 1.50 на час миналата есен. Новото увеличение е опит да се ограничат автомобилите в центъра на града като мярка срещу мръсния въздух. От опозицията в Общинския съвет казват, че увеличението е неоснователно.", "date": "2018.01.20", "title": "Община Пловдив предлага паркирането в синята зона да стане 2 лева на час от 1 април"}
{"url": "https://www.dnevnik.bg/sport/2018/01/20/3115781_lindzi_von_specheli_ubeditelno_vtoroto_spuskane_v/", "text": "Линдзи Вон спечели своята 79-а победа в Световната купа по ски алпийски дисциплини, след като беше най-бърза на спускането в Кортина д’Ампецо. Американката, която в петък остана втора след София Годжа, този път нямаше никаква конкуренция на пистата Тофане и взе втори успех за сезона след  този във Вал д'Изер . Най-титулуваната жена в алпийските ски вече е само на седем победи от рекорда на Ингемар Стенмарк за най-много победи в Световната купа. За 33-годишната Вон това е 12-а победа в Кортина, като тя вече има шест успеха в спускането и шест в супер-Г. Вон нямаше никаква конкуренция на пистата, след като само две състезателки слязоха на под една секунда дистанция от победителката. Втора се класира Тина Вайратер на 92 стотни, а трета завърши протежето на Вон Джаки Уайлс. Победителката от петъчния старт  София Годжа  допусна грешка и не успя да завърши, което сложи край на серията ѝ от успехи. Италианките този път нямаха късмет, като единствено Йохана Шнарф се класира сред челните десет. Битката за Малкия глобус в спускането е много завързана, след като първите пет състезателки са събрани само в 63. Водачка е Годжа с 269 пред Вайратер с 262 и Шифрин, която има 256. Корнелия Хютнер изостава с 60 от тя, а Вон има 206 точки. Микаела Шифрин , която води за Големия кристален глобус затвърди прогреса си в спускането като записа седмо място. В генералното класиране тя има 1477 точки и е с 907 пред Годжа и 917 пред Венди Холденер. В неделния ден предстои супер гигантския слалом в Кортина д’Ампецо.", "date": "2018.01.20", "title": "Линдзи Вон спечели убедително второто спускане в Кортина д’Ампецо"}
{"url": "https://www.dnevnik.bg/bulgaria/2018/01/20/3115780_cisterna_s_gaz_e_derailirala_na_gara_biala/", "text": "Цистерна с газ е излязла от коловоза на гара Бяла. Това е станало при извършване на маневра. Няма изтичане на газ, нито пострадали, съобщиха от пресцентъра на МВР, предаде \"Фокус\". Цистерната е била част от влакова композиция. На място има екипи на пожарната, които оказват съдействие за връщането й в коловоза.", "date": "2018.01.20", "title": "Цистерна с газ е дерайлирала на гара Бяла"}
{"url": "https://www.dnevnik.bg/sviat/2018/01/20/3115819_makron_smiata_za_vuzmojna_specialna_sdelka_za_brekzit/", "text": "Великобритания може да постигне такова решение за търговските си отношения с ЕС след Брекзита, каквото иска, при особени условия. Възможно е тези отношения да бъдат по-тесни, отколкото при обикновено споразумение за търговия, но Великобритания няма да може да си избира до каква част от единния пазар на ЕС да има достъп. Това заяви в интервю за Би Би Си френският президент Еманюел Макрон, предаде БТА. \"Разбира се, ще получите своето решение.\" \"Но този специален начин (на уреждане на въпроса) трябва да остане верен на принципа да се запази единният пазар\", предупреди Макрон. Великобритания не може да има пълен достъп до пазара, без да допринася за бюджета на ЕС, без да приеме така наречените \"четири свободи\", включително свободното движение на хора, и без да приеме юрисдикцията на Съда на ЕС, заяви Макрон. Твърдото становище на Брюксел накара британския премиер Тереза Мей да изключи възможността Обединеното кралство да продължи да бъде част от единния пазар. Тя отстоява тезата, че свободното движение на работници и юрисдикцията на Съда на ЕС противоречат на решението, взето на референдума от 2016 г. за излизане на Великобритания от съюза. Бъдещите отношения между Лондон и Брюксел може да бъдат вариант, който е нещо средно между пълен достъп и споразумение за търговия, каза Макрон.", "date": "2018.01.20", "title": "Макрон смята за възможна \"специална\" сделка за Брекзит"}
{"url": "https://www.dnevnik.bg/bulgaria/2018/01/20/3115828_prokuraturata_razsledva_nezakonen_priem_na_chujdenci_v/", "text": "Специализираната прокуратура разследва дейността на организирана престъпна група, извършвала документни престъпления, свързани с приема на чуждестранни студенти в Медицинския университет в София. Това съобщиха от пресцентъра на Апелативна специализирана прокуратура за агенция \"Фокус\". Вчера на територията на София са били извършени претърсвания и изземвания на документация, която се анализира, разпитват се свидетели. По информация на Би Ти Ви от вчера граждани на държави извън Европейския съюз са приемани проформа, за да започнат след това работа в други сфери. Целта им била да кандидатстват за гражданство без да са прекарали нито ден в университета. На сайта си университетът е обявил, че годишната такса за граждани на страни извън ЕС е 7000 евро, ако обучението е на български език и 8000 евро - на английски език. ", "date": "2018.01.20", "title": "Прокуратурата разследва незаконен прием на чужденци в Медицинския университет"}
{"url": "https://www.dnevnik.bg/sport/2018/01/20/3115836_chelsi_postigna_purva_pobeda_za_2018_g/", "text": "Шампионът на Висшата лига \"Челси\" взе първи успех за годината, след като надигра с категоричното 4:0 новака \"Брайтън\" като гост. Сините постигнаха пет равенства в последните си срещи във всички турнири, но този път на стадион \"Амекс\" бяха безапелационни. Тимът на Антонио Конте си осигури комфортен аванс още до шестата минута, когато водеше с 2:0. След това сините просто контролираха двубоя, а останалите две попадения паднаха в заключителните 13 минути. Силен мач за шампионите изигра Еден Азар, който отбеляза два от головете. Белгиецът е вкарал 65 попадения и е асистирал за още 37, с което е замесен в отбелязването на 102 гола във Висшата лига за \"Челси\". Той изпревари Джанфранко Дзола, а пред него по този показател в историята на сините са единствено Франк Лампард (237) и Дидие Дрогба (159). Азар отбеляза и своите голове №100 и 101 на клубно ниво (36 за \"Лил\" и 65 за \"Челси\"). \"Много добър мач за нашия отбор. Мисля, че играхме с настроение и това си пролича. \"Брайтън\" е добър отбор и ни затрудни доста, имаха своите шансове да ни вкарат гол. Напоследък не вкарвах много, но пък сега го направих два пъти\", каза Азар след двубоя. Сините поведоха още в третата минута, когато защитниците на \"чайките\" не се ориентираха добре, не успяха да изчистят топката и Азар я вкара. Три минути по-късно резултатът вече беше 2:0 за гостите, след като триходова комбинация между Азар, Миши Бачуай и Вилиан изведе последния на стрелкова позиция, а от около 15 метра бразилецът не сгреши. До края на първото полувреме последваха силни минути за домакините, които направиха всичко възможно да се върнат в мача. На два пъти десният бранител Скелото беше замесен в спорни положения за дузпа. Той първо беше повален от Вилиа Кабайеро, а после от Тимуе Бакайоко, но реферът Джонатан Мос сигнализира играта да продължи. Второто полувреме продължи с натиск на \"Брайтън\", а в 51-ата минута домакините нямаха и късмет, когато Дейви Прьопер удари греда. В заключителния четвърт час \"Челси\" отново се активизира и лесно стигна до нови два гола. Първо Азар се разписа в 77-ата минута след солова акция, а в последната минута на редовното време резервата Чарли Мусонда изведе Виктор Моузес на добра позиция и той не пропусна да оформи крайния резултат 0:4. За нигериеца това беше първи гол във Висшата лига от 14 месеца. \"Челси\" няма загуба в осем мача от шампионата (пет победи и три равенства). Тимът на Конте е с равни точки с \"Манчестър юнайтед\", по 50, но \"червените дяволи\" тепърва ще изиграят двубоя си от кръга.", "date": "2018.01.20", "title": "\"Челси\" постигна първа победа за 2018 г."}
{"url": "https://www.dnevnik.bg/sport/2018/01/20/3115838_boian_petrov_i_desetki_ljubiteli_se_vkljuchiha_v/", "text": "Алпинистът Боян Петров и десетки любители се включиха в благотворителното 36-часово бягане на пътека на  Красимир Георгиев . Предизвикателството на ултрамаратонеца започна в петък в 10.00 часа и ще продължи до 22.00 часа в събота. Голямата цел на Георгиев и организаторите е да бъдат събрани пари за тренировъчен лагер и участие на деца в световната олимпиада \"Игри за победители\" в Москва - състезание за деца, преборили рака. \"Аз съм добър на баири и газене на сняг, тичането по равно не го разбирам, скучно ми е\", каза Боян Петров. Бягането продължава в Park Center Sofia, като до него има втора пътека, на която  всеки желаещ ще може да бяга в подкрепа на каузата . За 100 метра бягане всеки участник дарява по 1 лев. Желаещите да се включат имат свободен достъп до втората пътека, без предварително определен график. Инициативата може да бъде подкрепена и дистанционно чрез мобилното приложение  STRAVA .", "date": "2018.01.20", "title": "Боян Петров и десетки любители се включиха в 36-часовото бягане на Красимир Георгиев (видео)"}
{"url": "https://www.dnevnik.bg/sport/2018/01/20/3115840_krasimir_anev_se_klasira_15-i_v_presledvaneto_v_antholc/", "text": "Красимир Анев завърши на 15-о място в преследването в италианския зимен център Антхолц-Антерселва от Световната купа по биатлон. Българският биатлонист остана не 2.47 минути зад победителя Йоханес Тингес Бьо, след като допусна две грешки в стрелбата си. Той се движеше на 14-о място, но след като сгреши при стрелбата изгуби една позиция в последната обиколка. За Анев това е второ силно представяне през сезона, след като преди 10 дни той  записа десето място на 20 км индивидуално в Руполдинг . Той затвърждава добрата си форма през януари, като има и девето място с щафетата. В преследването от българския отбор участваше само Анев, след като останалите се представиха мнго слабо в спринта. Победителят Йоганес Тингес Бьо взе втори пореден успех в Антхолц, след като триумфира и в петъчния спринт. Норвежецът вече има осем победи през сезона. Бьо беше перфектен на стрелбището и завърши за 31:14.4 минути, с цяла минута пред Мартен Фуркад. Носителят на Големия кристален глобус за последните шест години допусне една грешка при първата си стрелба. Трети се класира Антон Шипулин, който също направи една грешка в стрелбата. В дамското преследване победата отиде при Лаура Далмайер. Германката се представи отлично и допусна само една грешка при стрелбата, завършвайки за 29:45.0 минути. Далмайер взе втора победа за сезона, след като беше първа и в  преследването в Анеси на 16 декември . Тя изпревари със 17 секунди представителката на домакините Доротея Вирер, която направи две грешки в стрелбата. Трета се класира Дария Домрачова, на 20 секунди. Нито една българка не участваше в преследването. След 14 старта лидер в класирането за Големия кристален глобус е Кайза Макарайнен с 544 точки. Тя има 21 повече от Анастасия Кузмина, а Вирер е трета с 489 точки, докато Далмайер заема четвъртата позиция с 450. В класирането в дисциплината преследване Кузмина и Вирер имат по 209 точки, а Макарайнен е с 201. В неделния ден са масовите стартове – 15 километра при мъжете и 12.5 километра при дамите.", "date": "2018.01.20", "title": "Красимир Анев се класира 15-и в преследването в Антхолц"}
{"url": "https://www.dnevnik.bg/bulgaria/2018/01/20/3115844_shofyorut_ubil_chovek_na_okolovrustnoto_e_zadurjan/", "text": "Полицията откри и задържа шофьора, блъснал вчера пешеходец на Околовръстното шосе в София. Вчера в 8.27 сутринта в района на Чепинско шосе беше открито тяло на мъж като при първоначалния оглед беше направен изводът, че той е жертва на пътнотранспортно произшествие, а извършителят е избягал. В хода на работата по досъдебното производство под наблюдението на Софийската градска прокуратура е установен извършителят – С.М. /24 г./ от София. С прокурорско постановление наложената му мярка за задържане е удължена до 72 часа, информира пресцентърът на МВР.", "date": "2018.01.20", "title": "Шофьорът, убил човек на Околовръстното, е задържан"}
{"url": "https://www.dnevnik.bg/politika/2018/01/20/3115837_borisov_poiska_ot_merkel_dobronamerena_pomosht_za/", "text": "Премиерът Бойко Борисов поиска от германския канцлер Ангела Меркел помощ за правосъдната система и борбата с корупцията у нас. След срещата им в София днес той обяви, че е получил нейната подкрепа в България да дойдат \"колеги\", които \"добронамерено\" и \"без много шум\" да ни наблюдават и обучават, като влязат \"в прокуратура, съд, следствие, полиция, при дознатели и където има нужда\" и си дадат мнението за законодателството, в т.ч. и приетия наскоро антикорупционен закон. В отговор на въпрос на журналисти дали България може да помогне с антикорупционните мерки в страните от Западните Балкани Борисов обяви, че според \"Евробарометър\" не само страната ни, но и много държави в Европейския съюз (ЕС) имат такъв проблем. \"Знаем, че не сме идеални, но имаме воля и истински намерения да изкореняваме докрай\", каза премиерът. Меркел не говори по въпроса на пресконференцията в резиденция \"Бояна\", която двамата дадоха днес за български и чуждестранни журналисти. В началото тя поздрави Борисов за подготовката на европредседателството, а той изрази надежда тя скоро да състави правителство в Германия. Меркел обеща скорошно влизане в Шенген, но само по въздух След като благодари на Борисов за начина, по който България пази границата на ЕС с Турция, германският канцлер Ангела Меркел обяви, че подкрепя усилията на страната ни за влизане в Шенгенското пространство, което по думите й може да стане в най-скоро време и поетапно. Тя каза, че не може да се ангажира с конкретна дата, но според нея правилата на Шенген съвсем скоро могат да се въведат на летищата. От своя страна Борисов отвърна, че по вода и въздух България няма никакъв проблем да влезе в Шенген още днес. От думите му се разбра, че чака среща с холандския премиер Марк Рюте на 6 февруари в София, на която ще предостави възможност негови експерти да обикалят страната и да ни проверят, тъй като Холандия най-гласно е изразила несъгласието си България и Румъния да са в Шенген. \"След като проведа разговора с него, както Ангела каза, тогава ще водя и разговори с нея\", обясни българският премиер. Меркел поиска от Борисов да се говори с Ердоган по всички въпроси Германският канцлер Ангела Меркел обяви, че планираната по време на българското европредседателство среща между Борисов, председателя на ЕК Жан-Клод Юнкер и председателя на ЕП Антонио Таяни във Варна е добър шанс да се говори с турския президент Реджеп Тайип Ергодан \"по всички въпроси, които ни вълнуват\". От своя страна Борисов обясни, че на Турция не е изплатено нищо по споразумението за мигрантите и че има много проблеми, които са се натрупали през последната година. Според него \"едната такава буферна среща във Варна би била само за добро за всички нас\". \"Най-щастлив съм от това, че ЕС води мирна, добросъседска политика и ще направим всичко възможно да нормализираме отношенията с големите ни съседи. Европа има нужда от мир, от спокойствие, тогава тя е най-доброто място за живеене\", каза Борисов. Той повтори, че се готви пътна карта за евроинтеграцията на Западните Балкани, в които \"през европейски фондове, през европейски заеми трябва да строим инфраструктурата, която ще ги приближи максимум до страните в ЕС и ще повиши тяхната конкурентоспособност\". По думите му Меркел е приела подобен план и счита, че необходимите за 10-15 години средства за това никак няма да са много. От своя страна германският канцлер каза, че подкрепя евроинтеграцията на Западните Балкани, но те трябва да изпълнят условията за присъединяване към ЕС. За Борисов България си е написала домашното за еврозоната  Премиерът Бойко Борисов обяви, че България си е написала домашното за чакалнята за еврозоната и това е въпрос на решение на Европейската централна банка. \"България не е никакъв проблем, никакъв риск за еврозоната и нашият път за чакалнята е отворен\", каза министър-председателят. За пореден път той цитира, че имаме \"най-нисък външен дълг, нулев бюджетен дефицит, бюджетен излишък, огромен фискален резерв, златен резерв в Централната банка, ръст на икономиката 4%, 6% безработица, нулева инфлация, повишение на доходите с по 10-12 % по Евростат\". \"Мога да цитирам канцлера Меркел на въпроса работи ли добре кохезионната политика. Казах, всичко хубаво, каквото сме направили – жп линии, метро, магистрали, конкурентоспособност, образователна инфраструктура, екология, го дължим на кохезионните фондове. И тя каза - тогава трябва да остане\", обяви Борисов в отговор на въпрос на журналисти. ", "date": "2018.01.20", "title": "Борисов поиска от Меркел добронамерена помощ за правосъдната система и обеща да изкорени корупцията докрай (допълнена)"}
{"url": "https://www.dnevnik.bg/sport/2018/01/20/3115853_radoslav_iankov_zavurshi_deseti_v_starta_ot_svetovnata/", "text": "Радослав Янков записа десето място в паралелния гигантски слалом от Световната купа по сноуборд в словенския курорт Рогла. Българският състезател и носител на Малкия глобус в дисциплината отпадна на четвъртфиналите като изостана само с девет стотни от Аарон Марч. Янков имаше крехък аванс преди последните две врати, но въпреки това не успя да спечели. Победител в старта в Рогла стана Андреас Промегер от Австрия. Той взе първи успех за сезона и 16-и в Световната купа. На финала Промегер изпревари с пет стотни италианеца Едвин Корати. В спора за третото място Бенямин Карл от Австрия победи Марч. Лидер във временното класиране в паралелния гигантски слалом е Невин Галмарини от Швейцария с 2750 точки, следван от Александър Пайер с 1890. Янков е осми с 1080. Българинът заема осма позиция и в генералното класиране за Големия кристален глобус като има 1600 точки. Лидер отново е Галмарини с 3470 точки.", "date": "2018.01.20", "title": "Радослав Янков завърши десети в старта от Световната купа в Рогла"}
{"url": "https://www.dnevnik.bg/v_pamet/2018/01/20/3115856_svetovnoizvestniiat_frenski_gotvach_pol_bokjuz_pochina/", "text": "Световноизвестният френски готвач Пол Бокюз почина на 91 г. след като в последните години страдаше от болестта на Паркинсон, съобщиха световните агенции. Пол Бокюз е роден в семейство, в което кулинарната традиция се предава от баща на син в продължение на три века. Той стана основоположник на направлението \"нова френска кухня\", което залага на здравословните храни и кулинарни техники. В края на 80-те години на 20 в. прочутият шеф основа международния кулинарен конкурс на свое име \"Златният Бокюз\" (Bocuse d’Or), който и до днес е един от най-престижните в професията. Бокюз е създател и на прочутата супа от трюфели, наречена с инициалите на тогавашния президент на Франция Валери Жискар д'Естен (V.G.E), която и все още се поднася на гостите на Елисейския дворец. Ресторантът му  L'Auberge du Pont de Collonges получи три звезди на \"Мишлен\" още през 1965 г., а самият шеф е обявен от съставителите на справочника за \"готвач на века\" през 1989 г. Президентът Еманюел Макрон изказа покрусата си от смъртта на прочутия майстор и го нарече \"въплъщение на френската кухня\".", "date": "2018.01.20", "title": "Световноизвестният френски готвач Пол Бокюз почина на 91 години"}
{"url": "https://www.dnevnik.bg/sport/2018/01/20/3115862_junaited_si_trugna_s_tri_tochki_ot_gostuvaneto_na/", "text": "Манчестър юнайтед\" записа трета поредна победа във Висшата лига, след като надигра с 1:0 \"Бърнли\" като гост. \"Червените дяволи\" обаче по никакъв начин не убедиха с представянето си на \"Търф мор\", като дори имаше голям късмет, че стигна до трите точки. През всички 90 минути домакините от \"Бърнли\"играха с по-голямо желание, докато \"Юнайтед\" действаше бавно, позиционно и без нужната агресия. Единственият гол отбелаза Антони Марсиал в 54-ата минута, като това беше първият точен удар за \"червените дяволи\" в срещата. В четвърти пореден мач \"Юнайтед\" не допусна гол и вече е в серия от 409 минути, в които Давид Де Хеа е запазил вратата си суха. Именно \"Бърнли\" е последният тим, който вкара на \"червените дяволи\" във Висшата лига, като това се случи на 26 декември при  равенството 2:2 на \"Олд Трафорд\" . Жозе Моуриньо разчиташе на всичко най-добро за гостуването на \"търф мор\", но това по никакъв начин не помогна на тима му да играе добър футбол. Първата част беше напълно пропиляна от \"червените дяволи\", които не само че нямаха голова възможност, но и рядко достигаха до наказателното поле на виненочервените. \"Бърнли\" опитваше всячески да вкара гол, но това не се случи. След почивката ситуацията не се промени драстично и домакините отново бяха много настоятелни, но допуснаха гол в 51-ата минута. Антони Марсиал се възползва от пас на Ромелу Лукаку и вкара с първият точен удар на гостите в срещата. Повторенията обаче показаха, че в началото на атаката Лукаку извършва нарушение срещу Бен Мий, което не беше забелязано от рефера. До края на двубоя по-активният тим беше този на \"Бърнли\", който игра много настоятелно и постоянно атакуваше. Вторият точен удар на \"Юнайтед\" дойде едва в 85-ата минута и той отново беше дело на Марсиал. В заключителните минути се игра пред вратата на Давид Де Хеа, но защитата на гостите се справи с натиска на \"Бърнли\". В друг мач \"Арсенал\" постигна убедителен успех над \"Кристъл Палас\" и взе първа победа във Висшата лига от три срещи насам. \"Артилеристите\" се наложиха над \"орлите\" с 4:1. Сблъсъкът на \"Емиратс\" беше решен до 13-ата минута, когато домакините вече водеха с 3:0. Още след шест минути игра Начо Монреал откри след центриране от корнер на Гранит Джака. Испанецът беше изпуснат на далечната греда и без проблеми се разписа. Отново Монреал беше с основата и на следващите два гола, за които асистира. В 10-ата минута защитникът напредна отляво и подаде към Алекс Иуоби, който от няколко метра се разписа. В 13-ата минута след нов корнер на Джака, Монреал игра с топката, сваляйки я към Лоран Косчелни и централният защитник от непосредствена близост направи резултата 3:0. \"Арсенал\" играеше с голямо настроение, а при комфортния аванс от три попадения можеше да контролира и доста лесно срещата. В 22-ата минута един от най-добрите на терена Месут Йозил асистира за Александър Лаказет, подавайки му с пета и французинът вкара пореден гол на \"Емиратс\". През втората част футболистите на Арсен Венгер свалиха драстично оборотите и срещата се доиграваше. \"Кристъл Палас\" опита натиск, но щурмът на гостите се оказа прекалено закъснял. Все пак 12 минути преди края Лука Миливоевич отбеляза почетен гол за \"орлите\".", "date": "2018.01.20", "title": "\"Юнайтед\" си тръгна с три точки от гостуването на \"Бърнли\", \"Арсенал\" разгроми \"Кристъл палас\""}
{"url": "https://www.dnevnik.bg/sviat/2018/01/20/3115868_turciia_zapochnda_operaciia_sreshtu_siriiski_kjurdski/", "text": "Днес Турция започна военна операция срещу подкрепяната от коалицията начело САЩ кюрдска милиция в района на северозападния сирийски град Африн, съобщиха световните агенции. Оператор на \"Ройтерс\" е заснел как турската артилерия в пограничното село Сугедиги извършва обстрел тази сутрин по района на Африн в Северозападна Сирия. \"Операцията е де факто започнала с трансграничния обстрел, единствено няма преминаване на границата\", заяви министърът на отбраната на Турция Нуреттин Джаникли пред турската телевизия А Хабер. \"Като казвам 'де факто', не искам това да бъде неправилно разбрано, тя е започнала без пресичане на границата\", подчерта той. Сирийската кюрдска милиция Сили за защита на народа (СЗН) съобщи, че турската артилерия обстрелва усилено региона на Африн от полунощ. Според СЗН това е най-интензивната по рода си атака, откакто Турция засили заплахите, че ще предприеме военни действия срещу кюрдския район. Анкара смята СЗН за терористична организация, отбелязва Франс прес. Турският външен министър Мевлют Чавушоглу уточни, че турската армия е поразаила 95 процента от целите и че ударите са насочени единствено срещу терористите.  Чавушоглу изтъкна, че е информирал всички засегнати страни в Сирия за събитията в района на Африн. Той каза, че Анкара информира в писмен вид Дамаск за хода на операцията, както и че предоставя всестранна информация на ООН. Турският външен министър заяви, че очаква съюзниците на Турция да не застават на страната на терористични организации. ", "date": "2018.01.20", "title": "Турция започнда операция срещу сирийски кюрдски бойци"}
{"url": "https://www.dnevnik.bg/photos/2018/01/20/3115867_snimka_na_denia_angela_merkel_v_boiana/", "text": "Германският канцлер Ангела Меркел бе на работно посещение у нас, за да подкрепи българското европредседателство, за планирана среща по време на което поиска от премиера Бойко Борисов да се говори с турския президент Реджеп Тайип Ердодан \"по всички въпроси, които ни вълнуват\". Меркел обеща подкрепа за скорошно, но поетапно влизане на страната ни в Шенген.", "date": "2018.01.20", "title": "Снимка на деня: Ангела Меркел в Бояна"}
{"url": "https://www.dnevnik.bg/sviat/2018/01/20/3115871_vuorujeni_napadnaha_mejdunaroden_hotel_v_kabul/", "text": "Започнала е атака срещу хотел в афганистанската столица Кабул, предаде Франс прес, като се позова на разузнавателен източник. Най-малко четирима нападатели проникнали в хотел \"Интерконтинентал\" и открили стрелба по клиенти тази вечер. Атаката продължава. Говорителят на афганистанското министерство на вътрешните работи Наджиб Даниш потвърди пред АФП нападението без да даде други подробности. Телевизия Толо нюз съобщи за няколко загинали, като се позова на вътрешното министерство. Нападателите държат и заложници. Атаката е започнала с експлозия, последвало е прекъсване на тока, според източник от службите за борба с тероризма. Нападателите са предизвикали пожар на четвъртия етаж на хотела, а след това са заели позиции на втория етаж, според друг източник от силите за сигурност. Журналист от Франс прес, който се намира в близост до хотела, каза, че основните пътища, които водят до сградата, разположена на хълм в западната част на Кабул, са затворени за движение. През юни 2011 г. хотел \"Интерконтинентал\" в Кабул стана мишена на атака, отговорност за която поеха талибаните. При нападението загинаха 21 души, припомня Франс прес. Оттогава мерките за сигурност в хотела бяха затегнати. Тази сутрин там се проведе конференция за китайското присъствие и инвестиции в Афганистан. (БТА)", "date": "2018.01.20", "title": "Въоръжени нападнаха международен хотел в Кабул"}
{"url": "https://www.dnevnik.bg/sport/2018/01/20/3115880_karlos_sainc_specheli_rali_dakar_za_vtori_put/", "text": "Испанският пилот Карлос Сайнц спечели рали \"Дакар\" за втори път в кариерата си след 2010 година. Матадорът влиза в историята на най-тежката надпревара, след като е най-възрастният победител. Сайнц е на 55 години. Той печели в последното рали на \"Пежо\", след като френската марка прекратява програмата си в \"Дакар\". За марката това е седма победа и трета поредна. Сайнц пък печели, след като през последните пет години се отказваше заради технически проблеми. \"Това е невероятно, много емоционален момент за мен. Много съм щастлив, защото този труд, който хвърлихме с \"Пежо\" най-накрая се отплати. Мисля, че заслужавах да спечеля, защото всеки ден давах най-доброто от себе си, независимо че имах някои върхове и спадове\", каза Сайнц. Той спечели два етапа, а още четири пъти беше сред първите трима в края на отсечките. Испанецът оглави класирането след седмия етап и до края на допусна изненади, особено след проблемите на съотборника си Стефан Петерханзел, загубил близо два часа именно в седмия етап. В генералното класиране Сайнц завърши с 43 минути пред Насер Ал-Атия. Катарецът, който пилотираше \"Тойота\" за трети път в кариерата си е втори в \"Дакар\". Той има и две победи на сметката си. \"Беше наистина лудо състезание, но аз го обичам. Всеки ден нещо се променяше и второто място не е толкова лошо, на фона на проблемите ни\", каза Ал-Атия. Той заяви, че \"Тойота\" ще гони успех през 2019 година. Последният етап – 119 километра около Кордоба беше спечелен от Жинел де Вийер с \"Тойота\". Японският производител показа голямо развитие в тазгодишната надпревара и спечели шест от 13-те етапа. Именно Де Вийер е трети в генералното класиране като изпревари с девет минути легендата Стефан Петерханзел. Французинът не успя да спечели 14-а победа в \"Дакар\" и осма при автомобилите. Той триумфира през 2016 и 2017 година, но проблемите му в седмия етап го лишиха от лидерската позиция. \"Много трудно рали за нас, но завършвам с усмивка. Карлос заслужаваше да спечели, защото беше много добре подготвен, спокоен и много постоянен. Аз допуснах някои грешки, опитах се да се закрепя на подиума, но в последните два дни не показах най-доброто си каране\", каза французинът след финала. Засега Петерханзел не е заявил какво ще е бъдещето му. КТМ взе 17-и пореден успех при мотоциклетите В битката на две колела фаворитите от КТМ взеха победата. След като победителят от миналата година Сам Съндърланд отпадна неговият съотборник Матиас Валкнер се възползва и стъпи на най-високото стъпало. Австриецът, който е на 31 години печели \"Дакар\" в четвъртото си участие, като през миналата година той завърши втори. Валкнер не завърши през 2015 и 2016 г., а през тази година спечели и един етап. \"В началото на състезанието целта ми беше да съм на подиума, но впоследствие разбрах, че мога да се боря и за нещо повече. Много съм щастлив, но знам, че може би и късметът беше на моя страна\", каза Валкнер. Той изпревари с 16 минути Кевин Бенавидес с \"Хонда\", а КТМ качи още един мотоциклет на почетната стълбичка в лицето на Тоби Прайс. Последният етап беше спечелен от Бенавидес, но разликата беше прекалено голяма, за да се стопи за толкова кратка отсечка. В категорията на АТВ-четириколките втора победа записа и чилиецът Игнасио Касале. Той триумфира с убедителна преднина, както и през 2014 г. Касале изпревари с 1.38 часа новакът Николас Кавилясо, а Херемиас Гонсалес Фериоли завърши трети на повече от два часа. При леките бъгита UTV победата отиде при Рейналдо Варела. Той завърши с аванс от 57 минути пред Патри Гаруст. \"Камаз\" спечели при камионите В най-тежките над 3.5 тона, \"Камаз\" отново отказа конкурентите си и взе 15-а победа за последните 22 издания на ралито. За втора поредна година и общо трети път Едуард Николаев се качи най-високо на почетната стълбичка. Руският екипаж водеше още след втория етап, но заради технически проблеми имаше и тежък ден. В 11-ия етап лидерството се смени за кратко, когато Федерико Виягра с \"Ивеко\" излезе начело, но още на следващия ден аржентинецът отпадна и по този начин предреши битката. Николаев завърши с близо четири часа пред екипажа на \"Маз\" воден от Серхий Вязович. \"Камаз\" завърши и на третото място чрез Айрат Мардеев.", "date": "2018.01.20", "title": "Карлос Сайнц спечели рали \"Дакар\" за втори път"}
