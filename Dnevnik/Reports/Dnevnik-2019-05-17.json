{"url": "https://www.dnevnik.bg/sviat/2019/05/17/3907482_sasht_otmeniha_mitata_za_vnos_na_stomana_ot_meksiko_i/", "text": "Президентът Доналд Тръмп съобщи днес, че САЩ са се споразумели с Канада и Мексико за отмяната на митата върху стоманата от 25% и алуминия от 10%, предаде \"Франс прес\", цитирана от БТА. \"Току-що постигнахме споразумение с Канада и Мексико и ние ще продаваме нашите продукти в тези страни, без да бъдат облагани с големи мита\", написа той в Туитър. Митата върху вноса на стомана и алуминий  бяха обявени през март , като за Канада и Мексико влязоха в сила два месеца по-късно. През февруари  Европейската комисия утвърди  окончателно мита от 25 на сто за вноса на стомана, за да защити европейските производители от засиления внос от всички части на света, дължащ се до известна степен на въведените от САЩ вносни мита за металите. Европейските мита ще действат до средата на 2021 година.", "date": "2019.05.17", "title": "САЩ отмениха митата за внос на стомана от Мексико и Канада"}
{"url": "https://www.dnevnik.bg/video/2019/05/17/3907396_video_borisov_ot_sutrin_do_vecher/", "text": "Денят за премиера Бойко Борисов започна рано, като още в 8:40 ч. сутринта той се включи на живо във \"Фейсбук\" с обяснения как върви строежът на магистрала \"Хемус\" край Ябланица. След кратка лекция какво се върши в момента Борисов слезе от шофирания от него служебен автомобил, за да разговаря с журналисти. На строителната площадка го чакаха група симпатизанти, която го посрещна с викове \"Бойко, Бойко\". След това Борисов се отправи към Търговище, за да провери и там как се движи строежът на \"Хемус\". В късния следобед той участва в откриването на завод в Шумен.", "date": "2019.05.17", "title": "Видео: Борисов от сутрин до вечер"}
{"url": "https://www.dnevnik.bg/sviat/2019/05/17/3907244_germaniia_e_vse_po-tvurda_sreshtu_chechenskite_klanove/", "text": "Информациите в германските медии за дейността на чуждите престъпни кланове, в това число на чеченски мафиотски организации, бяха забелязани от властите. \"Борбата с клановата престъпност е от първостепенно значение за мен\", е заявил вътрешният министър Хорст Зеехофер, цитиран от неговия говорител Стив Алтер. Държавата обявява война на криминалните структури По разпореждане на министър Зеехофер Федералната криминална служба (BKA) е разработила специална програма за противодействие на организираната кланова престъпност, която ще изпълнява заедно с полицията. Проблемът се състои в това, че германската конституция делегира правата по охраната на вътрешния ред и сигурността на компетентните органи в отделните 16 провинции. Което ще рече, че Федералната криминална служба не може да се меси в работата на местната полиция. По думите на министър Зеехофер въпросната програма съдържа мерки, които ще помогнат на отделните ведомства по места да разследват по-ефективно дейността на престъпните кланове, активни на територията на няколко федерални провинции. \"Считам, че сме длъжни да използваме максимално всички ресурси, с които разполагаме в страната. Една правова държава не бива да търпи подобни криминални структури\", обяви министърът. На въпрос на ДВ неговият говорител Стив Алтер съобщи, че под ръководството на BKA е създадена специална група, която ще се занимава с дейността на организираните престъпни групи на преселници от севернокавказките републики. Нейните експерти ще оказват съдействие на местните полицейски органи при разследването на престъпленията, извършвани от така наречената чеченска мафия в Германия. Освен това са предвидени и редица административни мерки, добави говорителят, без обаче да навлиза в подробности. Според запознати става дума основно за издаваните разрешения за пребиваване, както и на лицензите за извършване на търговска дейност. Според германската преса чеченските кланове са много активни в охранителния бизнес и контролират редица фирми за охрана. През първите три месеца на тази година Германия е екстрадирала 268 граждани на Русия. Трудно е обаче да се каже колко от тях са с чеченски произход, тъй като статистиката в Германия не дели гражданите на отделните страни и по някакъв друг национален признак. Не е тайна обаче, че по-голямата част от руските граждани, кандидатстващи за убежище в Германия, са преселници от Чечения и Дагестан.", "date": "2019.05.17", "title": "Германия е все по-твърда срещу чеченските кланове"}
{"url": "https://www.dnevnik.bg/sviat/2019/05/17/3907410_ukraina_spria_tranzita_na_petrol_za_evropa_do_20_mai/", "text": "Украинският оператор \"Укртранснафта\" потвърди, че спира всички доставки на петрол от Русия, преминаващи през мрежата му към Европа. Решението е в сила до 20 май. По-рано руското делово издание РБК съобщи, че беларуската държавна петролна компания \"Белнефтехим\" е спряла да транзитира петрол към Украйна и все още не е продължила преноса към Полша. Причината във втория случай е, че страната все още се опитва да се справи с последиците от замърсяването, последвало аварията в петролопровода \"Дружба\" от изминалите две седмици. Доставките към Украйна обаче са спрени, тъй като на украинска територия няма свободни резервоари за изпомпване на замърсения петрол в тръбопровода. По информация на представители на \"Белнефтехим\" проблемът с Полша е в ремонт на оборудване в нефтопреработвателен завод, повредено в резултат на замърсяването на \"Дружба\". Това означава, че не е известно кога ще продължи транзитът към Полша, тъй като според РБК не се посочва срок за завършване на ремонта. По-късно беларуският вицепремиер Игор Ляшенко, цитиран от ТАСС, допусна, че това може да стане до седем дни. В края на миналата седмица \"Укртранснафта\"  обяви, че транзитът е възобновен . Кризата с мръсния петрол принуди европейските държави да спрат вноса на опасния петрол в края на април, а Русия да прекрати преноса по него няколко дни по-късно. На Полша се  наложи да прибегне до собствените си резерви  заради кризата. Днес френският петролен и газов гигант \"Тотал\" (Total) съобщи, че спрял работата на някои съоръжения в рафинерията в германския град Лойна, който преработва дневно близо 230 хил. барела. Причината е техническа проверка във връзка с доставен замърсен руски петрол, съобщиха \"Ройтерс\" и ТАСС, цитирани от БТА. В комюникето на \"Тотал\" се посочва, че работата на рафинерията ще бъде възобновена вероятно в събота, когато се очаква тя да получи петрол по алтернативната линия през Гданск (Полша). \"Тотал\" допълва, че заради продължаващите проблеми по петролопровода \"Дружба\" производството ще бъде ограничено. Корпорацията посочва, че ще вземе всички необходими мерки, за да ограничи мащабите на очакваното въздействие от свиването на производството върху доставките на бензин, дизелово гориво и мазут на клиентите ѝ.", "date": "2019.05.17", "title": "Украйна спря транзита на петрол за Европа до 20 май"}
{"url": "https://www.dnevnik.bg/sport/2019/05/17/3907432_velosustezanie_na_vitosha_ochakva_ljubitelite_na/", "text": "За втора поредна година Витоша ще приеме състезанието по планинско колоездене \"XCO Княжево\". Събитието ще се проведе в неделя (19 май), като началото ще бъде дадено в 9.30 ч. в близост до долната станция на Княжевския лифт. Надпреварата е втори кръг от сериите XCO & XCM на Българска колоездачна лига. Състезанието ще включва три дисциплини - \"Елит\" и \"Хоби\" за професионалисти и един старт за любители. Трасето е с дължина 3.3 км и 200 м положителна денивелация. Професионалистите започват в 9.30 ч., като броят на участниците във всеки старт ще бъде ограничен до 50-100, тъй като се правят по няколко обиколки по сравнително късо трасе с тесни пътеки в някои участъци. В 14.30 ч. ще стартират любителите, които ще направят една обиколка. Предвидени са парични и предметни награди за първите трима в дисциплините. Наградният фонд е 2000 лева, като всеки завършил ще получи медал. Регистрацията е отворена  онлайн . Възможно е записване на място до 30 минути преди съответния старт.", "date": "2019.05.17", "title": "Велосъстезание на Витоша ще предизвика любителите на екстремното"}
{"url": "https://www.dnevnik.bg/politika/2019/05/17/3907445_ivelina_vasileva_iska_da_e_ekologichniiat_glas_na/", "text": "Искам да вкарам темата екология чрез български глас в Европа, при отстояването на важни позиции, каза днес пред Би Ти Ви бившият министър на околната среда и водите и кандидат за евродепутат от ГЕРБ Ивелина Василева пред Би Ти Ви. Тя допълни, че има и обещания, които поема - приемане на европейска стратегия за Черно море, въвеждане на сертификат, който да се дава на зони свободни от пластмаси и изграждането в България на лаборатория за изследване на наличието на микро пластмасови частици във водата и водните организми. Попитана, как гледа на изграждането на завод за изгаряне на боклук в центъра на София, Василева обяви, че ако отговаря на всички стандарти, което било факт, няма нищо лошо да го има. Тя допълни, че преди да стигне до него, от боклука трябва да се извлече всичко ценно.", "date": "2019.05.17", "title": "Ивелина Василева иска да е екологичният глас на България в Европа"}
{"url": "https://www.dnevnik.bg/sport/2019/05/17/3907360_uefa_zashtiti_provejdaneto_na_neudobniia_final_v_baku/", "text": "УЕФА защити решението си да организира финала Лига Европа в Баку. Столицата на Азербайджан ще приеме спора за трофея на 29 май между \"Челси\" и \"Арсенал\", \"артилеристите\" поискаха обяснение от Европейската футболна асоциация за неудобствата, съпътстващи пътуването на феновете. В писмо до УЕФА от \"Арсенал\" обясниха, че привържениците им изпитват трудности с осигуряването на полети и места за престой в Баку. За да гледат любимците си феновете на двата отбора ще трябва да се отправят на дълго пътуване, като разстоянието между Лондон и столицата на Азербайджан е близо 4 000 км. \"УЕФА се ангажира да избере домакини чрез справедлив и прозрачен процес по кандидатстване, като кандидатите трябва да предоставят доказателства за способността си да организират събитието на базата на редица критерии\", каза турнирният директор на УЕФА Джорджо Маркети. Той допълни: \"Процесът по кандидатстване се провежда няколко години по-рано, което означава, че точните обстоятелства, при които ще трябва да се организира финалът, не могат да бъдат известни към момента на избора\". Маркети добави, че изцяло английският финал с два лондонски отбора не е предсказуемо събитие към момента на избора за домакин. Той обеща УЕФА да си сътрудничи с \"Арсенал\" и \"Челси\", за да се помогне на феновете да присъстват на финала. \"Без съмнение, дистанцията е добавила значителни трудности по логистиката за събитието. Съжаляваме за проблемите, с които се сблъскват феновете ви и тези на \"Челси\", опитвайки да организират пътуването си до Баку. Експертите ни работят по въпроса, за да намерят по евтини решения за пътуващите фенове\", каза още Маркети. Освен голямата дистанция, която трябва да пропътуват феновете, \"Арсенал\" заедно с \"Челси\", \"Ливърпул\" и \"Тоннъм\" се оплакаха от  малкия брой на отпуснатите билети за европейските финали.  \"Арсенал\" и \"Челси\" ще получат едва по 6000 пропуска, а в Шампионската лига \"Ливърпул\" и \"Тотнъм\" ще получат общо 33 хиляди билета за своите привърженици.", "date": "2019.05.17", "title": "УЕФА защити провеждането на \"неудобния\" финал в Баку"}
{"url": "https://www.dnevnik.bg/evropa/2019/05/17/3907456_malmstryom_ne_priema_che_iznosut_na_evropeiskite/", "text": "Ние се информирахме, че САЩ отлагат решението за митата за колите със 180 дни, но напълно отхвърляме твърдението, че нашият износ на коли е заплаха за националната сигурност, написа днес в \"Туитър\" еврокомисарят за търговията Сесилия Малмстрьом, предаде БТА. По-рано днес от Белия дом съобщиха, че президентът на САЩ Доналд Тръмп отлага всяко решение за налагане на мита на коли и части за коли, като реши да не изостря търговските спорове с европейските страни и Япония. Президентът трябваше да обяви днес дали да бъдат наложени мита като защитна мярка за американската автомобилна промишленост, позовавайки се на националната сигурност. ЕС е готов да договори ограничено търговско споразумение, включващо колите, но не и търговия, която е извън регламента на правилата на Световната търговска организация. Ние ще обсъдим с постоянния търговски представител на САЩ Робърт Лайтхайзър тези въпроси следващата седмица в Париж и с търговските министри на 27 май, допълни Малмстрьом, цитирана от водещия търговски портал fxstreet. Тръмп каза още, че е възложил на постоянния търговски представител на САЩ Робърт Лайтхайзър да проведе преговори по търговските споразумения с цел да се премахне заплахата от влошаване на националната сигурност във връзка с внасяните автомобили и някои автомобилни части от ЕС, Япония и от всяка друга страна и да съобщи как вървят тези преговори до 180 дни. Президентът посочва, че на 17 февруари министърът на търговията на САЩ Уилбър Рос му е представил доклад за резултатите от проучването на неговото министерство за влиянието на вноса на леки коли, лекотоварни превозни средства и някои автомобилни части върху националната сигурност на САЩ. Докладът показа, че научните изследвания и разработки в областта на автомобилостроенето имат решаващо значение за националната сигурност на САЩ, подчертал Рос. Освен това, се посочва в комюникето на Белия дом, търговското министерство стигна до извода, че \"вносът на автомобили и някои автомобилни части заплашва да навреди на националната сигурност на Съединените щати\". Обсъжданите мита предизвикват особено силна тревога в Европа и то най-вече в Германия, отбелязва \"Франс прес\". В коментар по темата министърът на икономиката на Германия Петер Алтмайер обяви, че страната му приветства решението. По този начин бе избегнато изостряне на търговския конфликт, това е важен сигнал за германската и европейската икономика, допълни Алтмайер, цитиран от ТАСС, предаде БТА. Днешното решение е резултат от решителните и сплотени действия на ЕС и страните членки на общността, допълни германският икономически министър. \"Нашата цел продължава да бъде запазването на отворените пазари и свободната търговия, включително в сферата на автомобилостроенето\", подчерта Алтмайер.", "date": "2019.05.17", "title": "Малмстрьом не приема, че износът на европейски автомобили е заплаха за САЩ"}
{"url": "https://www.dnevnik.bg/sviat/2019/05/17/3907457_germaniia_razreshi_elektricheskite_trotinetki_da_se/", "text": "Германия днес разреши по улиците да се движат електрически тротинетки, след като това вече е практика в повечето съседни страни. Електрическите скутери обаче няма да могат да се движат по тротоарите. Решението бе гласувано след седмици разпален обществен дебат, предадоха Франс прес и ДПА. Горната камара на парламента - Бундесратът - гласува днес декрет, внесен в началото на април от министъра на транспорта консерватора Андреас Шойер. С него в правилника за движение по пътищата се включват \"преводните средства с електрическо задвижване, които са без седалка\". Според приетите правила електрически скутери, които развиват максимална скорост от 20 километра в час, могат да се използват от всеки гражданин на Германия на възраст над 14 години, когато се движат по лентите за велосипедисти. Това решение отваря голям пазар за десетки компании, които са специализиране в този сегмент, посочва АФП. Излизането на улиците на електрическите скутери съживи отново обществения дебат в Германия за разделяне на градското пространство. Сдруженията на велосипедистите поискаха да се разширят лентите, по които те се движат. Конфликтите са неизбежни, призна вчера социалдемократката Анке Релингер, председателка на конференцията на регионалните транспортни министри, отбелязвайки, че ще бъде необходимо продължително усилие, за да се определят новите правила. Андреас Шойер превърна електрическите тротинетки в ключов елемент на \"по-съвременната мобилност, здрава и екологична\". Транспортният сектор е единственият в Германия, който не успява да намали емисиите с парников ефект от 1990 година, отбелязва АФП. /БТА", "date": "2019.05.17", "title": "Германия разреши електрическите тротинетки да се движат по улиците"}
{"url": "https://www.dnevnik.bg/sviat/2019/05/17/3907459_otnoshenieto_kum_globalnoto_zatopliane_stava_vse/", "text": "Климатичните промени заемат все по-високо място сред факторите, които определят поведението на гласоподавателите в САЩ, сочи социологическо проучване, цитирано от \"Ройтерс\", предаде БТА. Близо 40% от анкетираните са заявили, че този проблем ще бъде решаващ за решението им за кого да гласуват на президентските избори през 2020 г. Резултатите показват, че кандидатите на Демократическата партия са под особен натиск да предложат решения за климатичните промени, каза директорът на комуникационната програма по климатичните промени на Йейлския университет Антъни Лейзеровиц, един от авторите на проучването. \"Това е наистина приоритетен въпрос за електоралната база на демократите\", посочи той. Проучването е обхванало над 1000 души. 38 % от тях са казали, че позицията на кандидата по глобалното затопляне ще бъде \"много важна\", когато трябва да решат за кого ще гласуват на изборите след 18 месеца. Глобалното затопляне се появи като електорална тема в САЩ през последното десетилетие, но едва напоследък стана централен въпрос, особено за Демократическата партия, каза Шон Хехт, изпълнителен съдиректор на института \"Емет\" по климатични промени и околна среда в Калифорнийския университет в Лос Анджелис. До момента двама от обявилите президентски кандидатури - Джей Инсли и Бето О'Рорк - са предложили конкретни програми по въпросите на климата, а сенатор Елизабет Уорън е излязла с няколко специфични предложения. Останалите кандидати на демократите, включително един от фаворитите - сенаторът Джо Байдън, е под натиск да започне да говори по-конкретно за действия срещу глобалното затопляне, отбеляза Хехт. Той добави, че на миналите изори нито един кандидат не е предложил разгърната платформа по този проблем. Проучването констатира също така, че за 64% от регистрираните избиратели на демократите въпросът е \"много важен\", срещу 34 на сто за регистрираните като независими и само за 12 процента от републиканските избиратели.", "date": "2019.05.17", "title": "Отношението към глобалното затопляне става все по-важен фактор на изборите в САЩ"}
{"url": "https://www.dnevnik.bg/photos/2019/05/17/3907186_fotogaleriia_svetovnite_snimki_na_denia_-_17_mai_2019_g/", "text": "Кадър от Ню Йорк, САЩ", "date": "2019.05.17", "title": "Фотогалерия: Световните снимки на деня - 17 май 2019 г."}
{"url": "https://www.dnevnik.bg/evropa/2019/05/17/3907462_rumuniia_opita_da_poluchi_ot_es_osvobojdavane_na/", "text": "Румъния, която е ротационен председател на Европейския съюз, беше обвинена днес, че се опитва да използва среща на финансовите министри на ЕС, за да прокара данъчни облекчения за домашно произведените спиртни напитки, заявиха европейски дипломати, цитирани от ДПА, предаде БТА. Румъния се опитва да освободи данъкоплатците от такси за около 100 литра домашно произведени плодови спиртни напитки годишно. Въпросът беше поставен в дневния ред в рамките на текуща дискусия за реформи на акцизните задължения, след като Европейската комисия предложи миналата година малките и занаятчийски производители на алкохолни продукти да се възползват от намалени ставки. Преди срещата румънският финансов министър Еуджен Теодорович изрази надежда за постигане на общо съгласие между колегите му от ЕС по този \"важен\" въпрос. Румънското предложение обаче беше отхвърлено от другите страни членки. Дискусията, която отне съществена част от времето на днешните разговори, предизвика негодувание сред министрите, посочват дипломати. Страната, която председателства ЕС, се очаква да остави настрана националните си приоритети и да се фокусира върху посредничеството за постигане на съгласие между 28-те страни членки, отбелязва агенцията.", "date": "2019.05.17", "title": "Румъния опита да получи от ЕС освобождаване на домашния алкохол от данъци"}
{"url": "https://www.dnevnik.bg/sport/2019/05/17/3907185_uefa_iska_da_udvoi_broia_na_jenite_vuv_futbola_do_2024/", "text": "УЕФА си постави за задача да удвои броя на футболистките до 2024 г. Целта на петгодишния план е в края му броят на момичетата и жените, които играят футбол, да стигне 2.5 милиона. Стремежът на европейския футболен съюз е също да се вдигне нивото на европейското първенство и на Шампионската лига за жени. \"Женският футбол е днешният футбол, а не футболът утре\", каза президентът на УЕФА Александър Чеферин в деня преди финала между петкратния шампион \"Лион\" и \"Барселона\" в Шампионската лига. По думите му е отговорност на УЕФА да даде крила на женския футбол. Той заяви, че организацията ще направи \"значителна инвестиция в спорта\". Стремежът е \"да подчертае, че УЕФА се осмелява да се цели високо и да направи европейския футбол възможно най-добър\". В последните години водещите европейски клубове създадоха женски отбори, които се състезават в Шампионската лига. На 7 юни започва световното първенство за жени, което се очаква да е най-силното до момента. Преди точно две години  БФС си постави цел до 2020 г. да удвои броя на жените, играещи футбол .", "date": "2019.05.17", "title": "План 2024: Жените в европейския футбол да станат 2.5 милиона"}
{"url": "https://www.dnevnik.bg/analizi/2019/05/17/3907366_zorlem_da_te_drupnat_za_ezika/", "text": "Не одобрявам това, че някои от властите се опитват да се бъркат в независимата съдебна система. Нали се борим за независима съдебна власт?\" Така казал премиерът Бойко Борисов пред журналистите, докато инспектирал сутринта строителството на магистрала \"Хемус\", сочейки укорително президента Румен Радев, който започна консултации с висши магистрати по повод предстоящия избор на следващия главен прокурор. Да беше спрял дотук, та как да е да премълчим. Но не, той не спря и заяви: \"Аз не викам магистратите един по един при мене.\"  Ей на това му се казва да те дръпнат насила за езика: Ами няма нужда да ги вика, те сами му идват на крака в Банкя! Затрогваща непосредственост блика от премиера и тя е вече национална културна особеност, дори ценност, която ще се нуждае от защита... Как да премълчи човек, като не кои да е магистрати, а самият градски прокурор на София Николай Кокинов отиде в премиерския дом в Банкя. Че му и изрече в лицето легендарното откровение: \"Ти си го избра\", визирайки избора на сегашния главен прокурор. И нямаше нужда Кокинов да го заявява, самият премиер беше вече обявил в навечерието на избора на Цацаров, че е сред най-добрите съдии и че било хубаво съдия да стане главен прокурор. Премиерът съзира в срещите на Радев заплаха за независимостта на съдебната власт, но забравя, че не президентът е получавал конфиденциални есемеси от Висшия съдебен съвет (ВСС), а той - Бойко Борисов получи есемес от член на съвета срещу Лозан Панов, след което го изпрати на самия Панов, но той пък вместо да се стресне, взе че го огласи. И нашият непосредствен премиер хукна гневен към ВСС и както го описа читател на \"Дневник\", да иска сметка на председателя на ВКС. И забравя още, че в записите \"Яневагейт\" той самият изплува като нерегламентиран кореспондент на бившата председателка на Софийския градски съд, та го спаси от разпит във ВСС точно мнозинството на главния прокурор... С две думи - не върви точно премиерът да търси сметка на президента специално пък за намеса в съдебната власт. Дори само за това, че срещите на президента се обявяват и се провеждат в президентството най-официално. Проблем обаче има, но не този, който Борисов сочи. За сведение на премиера проблемът е точно в това, че Защото най-сетне трябва да се пречупи жилавата традиция и да се излезе от здрача, в който се избира всеки главен прокурор досега - под маската на уж независимата прокуратура, която - както твърди Борисов, си избирала шефа. Не, не си го избира прокуратурата и Борисов го знае. Затова предупреждението да не се месел президентът не е нищо друг освен да продължат да се договарят с бъдещия \"главен\" непрозрачно и зад завесата, а да твърдят по телевизора, че не се месят в независимата съдебна власт. Консултациите на Радев са поне опит за публичен дебат по критериите и за що годе прозрачност. Доколкото въобще е възможна за постигане чрез президента, тъй като правомощия той няма - такава е прехвалената конституция. Така че предстои \"Сталинградската битка\" за такъв главен прокурор, който да опази сегашната власт незасегната от реални законни наказателни мерки, ако междувременно си отиде. Консултациите на Радев поне ще дадат възможност на гражданите да наблюдават битката, ако не могат да я спечелят. Досега и това не можеха. Тук го стяга чепикът нашия премиер, а не застрашената независимост на избора.", "date": "2019.05.17", "title": "Зорлем да те дръпнат за езика"}
{"url": "https://www.dnevnik.bg/intervju/2019/05/17/3906661_prof_ivailo_dichev_suvremenniiat_politik_e_poveche/", "text": "\"Дневник\" го потърси за мнение за настоящето състояние на политическото. (очаквайте в събота откъс от новата книга) - Книгата се занимава с политическото в исторически план, но целта ми е да стигна до това, което става днес. Политическото все повече губи своето значение, превръща се в театър, медийна игра. Наричам това естетизиране на политическото – изместване на дебатите от решаване на реални въпроси към културни войни около еднополовите бракове, историческата роля на християнството, обидената чест на нацията (последно у нас – какво казал турският посланик). Подобни теми разбужат страстите, както прави художестената творба – съпреживяваме неща, които са сякаш все по далеч от нас. Забележете огромния интерес днес към международна политика, която доскоро навсякъде по света беше на втори план. Заклали някого в Бангладеш, ние изтръпваме. Дето казал Хамлет \"Каква му е Хекуба?\". Просто полит-естетическата сцена днес стана страшно въздействаща. - Основното е медийната революция, която преживяваме. Причината й не е само интернет, процесът започва преди това с размножаването на операторите, които са в дива конкуренция помежду си. В новата икономика на внимание битката е много жестока, оцелява само най-крайният, най-шумният. Разумните гласове просто не чуваме. Редица изследвания показват, че за да ви забележат, да привлечете медийното внимание, трябва да употребите обидни думи, емоционално натоварени квалификации. Говоря за една цялостна промяна на културата. Диктаторите едно време – Хитлер, Сталин – те имат монопол върху публичното внимание, задължават гражданите да ги слушат, заглушават гласа на опонентите си. Тази епоха свърши. Сега политиците се борят за внимание и то е като на пазара на стоки. В книгата може да видите и сравнение между политиката от времето на класическата модерност – хора верни на себе си и прочие, героични, изключителни, страшни, когато се разгневят. Съвременният политик, ако се огледате, той основно трябва да е усмихнат, приветлив, да е човек като нас, да допуска журналистите в къщата си, да говорят за интимни неща. Той е повече звезда, отколкото лидер. Не може и да е дебел, да има някакъв проблем – има дори изследвания, които казват, че днес Рузвелт не би бил избран, защото е бил инвалид. Започва да е важна визията, облеклото, усмивките, шегите, които той пуска за себе си. Нещата отиват и по-далеч със социалните мрежи – този човек всеки ден нещо ти пише, коментира филми, качва песни. - Не трябва да преувеличаваме, но политиката съумява да прави все по-малко неща. Ако някой реши да реформира, тутакси изникват протести от различни страни. Това е глобална тенденция, не е характерна само за България на г-н Борисов. Преди време имаше например план за реконструкция на Париж, който пропадна след протести и критики, а наблюдатели заключиха: Ако днес се беше родил барон Осман (префектът, който преустройва Париж през 19 век), градът и досега щеше да си е със средновековните улички. Политическото е блокирано – и се получава парадоксален резултат, точно обратното на онова, което демократичните хора искат – приватизация на политическото. Решенията се изместват в сферата на частния бизнес, предприемачи днес поемат все повече от задачите, които по-рано правеше държавата – строят университети, организират армии, дори пращат ракети в космоса. Така е, защото в публичната сфера така и не успяваме да се споразумеем какво искаме и кого ще излъчим да го направи. - Това е и една от целите на книгата ми - да се замислим искаме ли изобщо да бъдем управлявани, да имаме някакъв тип политически център на нашето общество. Или ще се съпротивляваме на всичко и ще слагаме прът на всички възможни колела. Според последната утопия обществената тъкан ще се възстанови, ако по всяка тема почнем да гласуваме по интернет – от павирането на улицата до обявяването на война. Как може – казват ви – да рейтваш всеки хотел, в който си отседнал и от това да зависи неговата категория, а за министър да не те питат? Един британски изследовател сравни къщата на парламента, с къщата на \"Биг брадър\" - в първия случай хората седят, гледат, ядосват се, но нищо не могат да направят. Докато при \"Биг брадър\" с действията си можеш да изгониш участниците, това много повече ни ангажира. Дали \"Биг брадър\" не е по-близо до демократичния идеал? От друга страна, анонимното участие в политиката live би размило отговорността такава, каквато я познаваме до сега – когато отговарят всички, не отговаря никой. Затова трябва да търсим някаква нова мярка, която да отговори на очакванията на съвременния човек, който не може да прочете една статия, без да си каже мнението отдолу във форума. Тази нужда от интерактивност днес ражда изблици на възмущение, често съвсем ирационални протести като жълтите жилетки във Франция, аресивни мобилизации във фейсбук. Трябва да намерим начин да канализираме тази енергия, за да е полезна, не деструктивна. - Мечтанията за връщане назад са част от политическия театър. Понеже няма утопии, предлагат ни идилии – китното българско селце, където хора в носии орат земята-кърмилница и пеят народни песни. Идиличните спомени за имперско величие на англичаните пък родиха Брекзит. Миналото не се повтаря. В настоящето миналото е картинка, декор, пред който играят сценките си политиците. - Нали помните вица за онзи, дето търсел ключа си под лампата, защото там било светло? Съвременните популисти се борят с врагове, които могат да победят. Измислят някакви заплахи и се справят с тях. Например обявяват тържествена победа над джентдър идеологията, която сами са измислили. Преборват политическата коректност. Изискват извинение за страшна обида и т.н. Този ресурс на властта е стар колкото човечеството. Дали можем да се справим с демократичния разпад, който преживяваме, без подобни манипулации, търсейки съзнателно и разумно съучастие на гражданите? Цялата работа е в това \"ние\", какво ни свързва, какво ни прави едно. Покрай изборите за европейски парламент ще чуете, че трябва да защитаваме националните интереси, нацията. Но кои са тези национални общи интереси. Моите интереси не са същите като на бизнесмена, неговите пък са различни от тези на работниците му. В предишни епохи това \"ние\" се конструира на базата на някаква идентификация – божество, морални норми, предци. Но кое е това днес, как да го намерим, как да намерим пресечната точка между толкова все по-различни интереси? Това е големият въпрос. Съвременният свят фрагментира все повече професиите, културите, трудовите взаимоотношения. Ние дори не живеем вече в една територия – в мрежата, където прекарваме все по-голяма част от живота си, ние сме по-близо до хора на другия край на земята, отколкото до съседите от входа до нас. Политиката почва от това да се направи някакво ние. Ние тук, на територията на България? Или ние, мрежата от българи по света? Или ние, европейците? Или ние, човешките същества... - Това са глобални теми. Както беше глобална утопията на комунизма. Мода, която дойде и тук. Фашизмът - също. Тези неща пристигат отнякъде и основно е заради престижа на съответните държави. Хората си казват – ето тази държава е успешна, ще правим като тях. Сега, понеже американците са успешни, а там има евангелисти фундаменталисти, изведнъж техните теми се пренасят и тук. Тези моди обаче сега се подсилват и от социалните мрежи, от троловете в тях. Представете си движението на тези теми – измислят ги някакви евангелисти в Америка, например \"джендър идеологията\", преминава през Путиновите хора, които са уж православни, и пристигат тук и изведнъж се взимат на въоръжение от БСП. Една абсолютно еклектична постмодерна ситуация, която трябва да внуши някаква традиционност, единност. А всъщност създава усещане за тотален разпад. Усещането за хаос плаши гражданите и те са склонни да се обърнат към популистите с простите решения. Забравяйки, че тъкмо те създават този хаос. - Борисов е гений. Помислете за кой друг политик в България извън Тодор Живков има вицове – само за Борисов. Това показва, че си интимно близък на хората. Той изобразява силния, мъжкаря, момчето от народа, което се е издигнало. Но основното му качество не е този образ, а че той успява да удържа властта в партията си. Вижда се, че там има някакъв център, за разлика от повечето останали партии. Той уволнява, държи властта. Както казах – хората са объркани от сложността на глобалния свят, търсят някаква здрава опора. Българите не са най-големите демократи, искат си отговорник. Това е заложено дори още от османско време, когато местните първенци са ходили да се договарят с властта. До днес очакваме това – някакъв първенец да ходи и да се договаря от наше име с далечната и чужда по определение власт. Това правеше Живков в Москва, това сега прави и Борисов в Берлин. - Не знам как да върнем времето на рационалните политици. Тези хора ще се появят в момента, в който настъпи тежка криза. Живеем вече твърде добре, има сякаш твърде малко сериозни проблеми, в последните 20 години държавата върви добре, развива се. Сякаш няма негативни последици от глупостите на един или друг политик. И понеже някак си нещата вървят без драстични проблеми, остава впечатлението, че няма кой знае какво значение политиците какво правят и говорят. И тук влиза луксозната добавка – символиката. Разиграват се театри на тема величие, древност, традиционното семейство и т.н. Политическото започва да се върти и около това да ни признаят, да ни уважават. Обиждаме се, че в храната ни имало 0.1 процент по-малко някаква съставка, отколкото в храната в страни в Западна Европа (моето поколение май е забравило как гледахме западните шоколади в Кореком!). Обиждаме се и от регулациите за превозвачите, за които настояват западните работници. Искаме нашата нация да може да казва \"не\", да тропа по масата, да предоговаря условия. Но някак сме сигурни, че няма да ни изхвърлят от ЕС и да се върнем в гладното време на 90-те. Защо ли – ами защото сме там по право, по древност, едва ли не са ни вкарали насила да ни оберат. Ето с такива едни художествени аргументи живеем. Би било добре да гледаме на изборите като нещо, което не е чак толкова важно, да избираме рационално, не със страсти. Съюзът обича да драматизира своите институционални стъпки, защото се бори и той, горкият, за внимание.", "date": "2019.05.17", "title": "Проф. Ивайло Дичев: Съвременният политик е повече звезда, отколкото лидер"}
{"url": "https://www.dnevnik.bg/politika/2019/05/17/3426769_shte_ima_li_naistina_nakazani_za_kushtite_za_gosti/", "text": "Покрай мъките, с които земеделският министър Румен Порожанов подаде оставка, от потъващия правителствен кораб бяха излъчени отчаяни обещания към избирателите. И премиерът Бойко Борисов, и вицепремиерът и отговорник за еврофондовете Томислав Дончев увериха електората, че виновните ще бъдат наказани и освен това ще върнат парите, които са изхарчили за лични нужди. Дончев, който се погнуси демонстративно от случилото се, сякаш някой друг, а не той е на върха на пирамидата за контрол на европейските средства, дори увери, че парите ще бъдат върнати в специален фонд, от който щели да бъдат плащани санкциите, които Брюксел ще наложи на България. Кризисният пиар на правителството е разбираем - все пак другата седмица са изборите за Европейския парламент, чийто резултат може допълнително да разклати властта. Въпросът обаче е дали тези отчаяни предизборни обещания стъпват на реалността и дали наистина виновните ще бъдат наказани, както твърди Борисов. \"Дневник\" се допита до адвокати и прегледа законите, за да потърси отговор на по-важните въпроси, свързани с най-големия скандал в третото правителство на ГЕРБ - придобиването на луксозни апартаменти на ниски цени, необясними доходи на висши чиновници и нагло източване на европейски средства чрез \"къщи за гости\" от хора в и близки до властта. За административни нарушения ли става дума в двата скандала или за престъпления Нарушенията на закона са много - нарушени са куп правила: за недопускане на конфликт на интереси, почтеност, грижа за парите на данъкоплатците, честно деклариране на доходи, имоти и дължими данъци и тяхното плащане. Вместо да се водят от обществения интерес, очевидно хора във властта злоупотребяват с нея и се обогатяват. Тези административни нарушения обаче се \"поглъщат\" от съставите в Наказателния кодекс (НК) и антикорупционния закон. Става дума за необясними доходи, съответно незаконно имущество, укриване на данъци в особено големи размери, укриване на доходи, деклариране на неверни данни и други документни престъпления, търговия с влияние и корупция, измами с европейски средства. Накратко - да, за евентуални престъпления става дума. Достатъчни ли са оставките на уличените  Оставките са само първата стъпка. Те са неизбежни, но не и достатъчни, независимо че замесените може би ги приемат като най-голямото наказание, а за наказването при доказване на вина се надяват да им се размине, след като скандалът отшуми. Специализираните органи - прокуратурата, МВР и антикорупционната комисия (КПКОНПИ), вече трябваше да са се задействали и да са събрали доказателства за поне част от престъпленията. Само че засега има само един обвиняем - бившият зам.-министър на транспорта  Александър Манолев, който според прокуратурата е извършил престъпление , засягащо финансовите интереси на Европейския съюз. В съучастие Манолев и Ана Димитрова са представили документи пред няколко институции, в които декларирали неверни сведения, за да получат 391 160 лв. субсидия от европейски фонд, гласи обвинението, повдигнато от Благоевградската окръжна прокуратура. Според зам.-главния прокурор Иван Гешев и държавни служители ще бъдат обвинени в случай на престъпления с къщите за гости. Досега такива няма. За разследването по повод купуването на апартаменти на безценица пък изобщо не се чува нищо. Какви са престъпленията при Апартаментгейт Най-важният въпрос според адвокати е откъде са парите на хората във властта за тези жилища, дори и закупени под пазарните цени. Самият Борисов повдигна темата с емоционалното си изявление пред журналисти, след като се разбра за поредните сделки на заместника му в ГЕРБ Цветан Цветанов: \"Имаше два луксозни апартамента, за които яде бой едно време. И сега, точно сега, когато дадохме толкова милиони за пенсионерите и всичко потъна, ги сменил за апартамент на шпакловка и замазка! Ама много ме е яд!\" Според адвокат Николай Хаджигенов никой от разкритите новодомци не може да си позволи с държавната си заплата просторните имоти, асансьори и тераси. Незаконните доходи е много вероятно да имат корупционен произход. Най-очевидните престъпления са, че пред нотариусите са декларирани неверни обстоятелства - скрита е истинската цена по сделките. Това влече ощетяване на общинския бюджет, като е платен по-малко местен данък, отколкото се дължи в действителност. Тоест има извършени документни и данъчни престъпления. Какви са престъпленията, свързани с къщите за гости  Най-очевидни са измамите с европейски средства. Много е вероятно да има документни престъпления във връзка с декларирането на неверни обстоятелства, както и търговия с влияние и корупция от страна на тези, които са си затваряли очите. Как могат да бъдат накарани бенефициентите да върнат европейските пари, които са получили незаконно Въпреки че управляващите се кълнат, че всеки цент ще бъде върнат, това е малко вероятно. \"Медиапул\" разкри, че Методиката за определяне на санкции по проекти по Програмата за рзвитие на селските райнои, източвана с къщите за гости, е отменена от съда на първа инстанция. Върховният административен съд я е обявил за нищожна през декември 2018 г., а сега през май предстои да се произнесе и петчленка. Ако тя потвърди решението, всички глобени нарушители ще могат да си поискат парите обратно, дори тези, чиито глоби са били потвърдени от съда. Въпросната методика сама по себе си е смешен и беззъб документ. В него заплашително се съобщава, че нарушителите ще бъдат лишени от възможността да получат ново финансиране \"както през календарната година на констатацията, така и за следващата календарна година\". Тоест след две години може пак да получат финансиране. По Наказателния кодекс може да бъде конфискувано имущество на обвиняемите, но само за някои видове престъпления и само след доказване на вината им в съда. По антикорупционния закон може да започне процедура срещу хората с терасите и къщите за гости и те да бъдат поставени под възбрана и запор, а след това отнети от съда, но до момента няма информация за нищо подобно. Като последна възможност остават гражданските дела срещу обогатилите се - завеждането на обратни искове, след като държавният бюджет покрие евентуални санкции, наложени от Брюксел. Този подход обаче никога не се използва от управляващите, което според специалисти по наказателно право само по себе си е престъпление - а именно безстопанственост. Прокуратурата обаче изобщо не го преследва, затова злоупотребите във властта се вършат безнаказано. Имат ли вина контролните органи Имат. Огромна при това. Най-абсурдното е, че самото ръководство на антикорупционната комисия, която по закон беше длъжна да направи разкритията, а не да ги чете в медиите, е уличено в съмнителни придобивки на имоти. И никой не е подал оставка. Това поставя под съмнение целия държавен орган, снабден иначе с огромна и безконтролна власт. Прокуратурата също не може да се похвали с каквито и да било действия по скандалите, освен че от време на време декларира, че нещо проверявала. Както стана дума, обвиняемият е само един при десетки разкрити злоупотреби. Парадоксалното е, че и самият главен прокурор призна симулативна сделка на семейството си още преди да бъде избран, но това не му попречи да кара вече седмата година от мандата си без никакви последствия. Ще има ли наказани   В какъв срок би станало това - никой не може да каже. Показателно е, че например прокуратурата още не се е произнесла по проверката на финансовия министър Владислав Горанов, обитаващ без пари луксозен апартамент на кръстниците си семейство Сариеви в луксозния комплекс на братя Домусчиеви. Проверката беше образувана за търговия с влияние и трябваше да приключи в началото на март. Прокуратурата обаче разследва не само представителите на управляващите от ГЕРБ, но и хора от БСП - роднините на Елена Йончева, както и съпругата на председателя на Върховния касационен съд (ВКС) Лозан Панов. Много е възможно точно преди изборите проверките срещу тях мълниеносно да приключат. Така гигантските скандали с необяснимото забогатяване на хора във власт ще могат да се използват срещу политическите им противници. На фона на емоционалния изблик на премиера, който заяви, че би взел чук и разбил всички тераси, заради които може да изпадне от властта, е добре да се знае, че   на председателя на антикорупционната комисия Пламен Георгиев. Там вероятностите са две - или той разрушава доброволно веднага незаконното барбекю, или обжалва и отлага във времето до окончателното произнасяне на съда. , но както стана дума - методиката, по която се извършва това, всеки момент може да бъде окончателно отменена от ВАС. Тогава ще последва написване на нова, но тя няма да важи за старите случаи и за тях ще се получи правен вакуум. Ако не бъде отменена, парите за \"къщите за тъщи\" трябва веднага да бъдат върнати на фонд \"Земеделие\" от получателите им. Възможно е в рамките на наказателно производство срещу злоупотребилите с европейски средства те да възстановят щетите, нанесени на бюджета, за да получат по-леки присъди. Това обаче ще се случи, ако срещу тях се проведе истинско и независимо разследване. Заради зависимостите в съдебната власт и досегашното затваряне на очите на всички без изключение контролни органи перспективата за получаване на справедливост за обществото изглежда изключително съмнителна. Едно изглежда сигурно - Европейската комисия ще наложи санкции. Скандалът с източените европейски средства по Програмата за развитие на селските райони вече е във фокуса на Брюксел. \"Ние следим тези събития и ще следим резултатите от разследването. Отделно от това имаме контакти на работно ниво с управляващите фондовете власти\", каза в края на април говорителката на комисията Мина Андреева. Ако се съди по досегашната практика, може да се прогнозира, че държавният бюджет ще покрие щетите от всички незаконно изхарчени средства от еврофондовете. И няма гаранции, че ако Европейската комисия санкционира България, ще се плаща от фонда, в който щели да се внасят върнатите от нарушителите пари, както твърди Дончев. Не е известно такъв фонд да съществува. Така единствените наказани накрая може да се окажат данъкоплатците.", "date": "2019.05.17", "title": "Ще има ли наистина наказани за къщите за гости, апартаменти и тераси"}
{"url": "https://www.dnevnik.bg/evropa/2019/05/18/3905937_polskiiat_prezident_za_kusmetliite_na_zapad_i_polzite/", "text": "Преди 15 години Полша и още девет страни, повечето от тях в Централна Европа, станаха членки на ЕС. Разширението се случи пет години след като се присъединихме към НАТО. С тези процеси блокът най-накрая проби през разделението от времето на студената война, подходящо наречено от Уинстън Чърчил \"желязна завеса\", което създаде изкуствени граници на континента. Това посочва в статия за \"Файненшъл таймс\" президентът на Полша Анджей Дуда. Следвоенното разделение на Европа на западни и източни части бе разделение, наложено със сила в нарушение на правата на всички нации и държави на свобода и самоопределение, продължава Дуда. \"Късметлиите на Запад започнаха своя път на европейска интеграция през 50-те години на миналия век. Тези от нас под съветски натиск нямаха шанса. Нашето приемане в ЕС бе връщане към естественото състояние на нещата. Европа винаги е била наш дом.\" Дуда отбелязва, че Полша в голяма степен е извлякла ползи от еврочленството си. Това важи и за нейните партньори от Западна Европа. \"Ние прегърнахме свободните пазари и поканихме чуждестранни инвеститори, създавайки изключително благоприятна бизнес среда. Очевидно Полша стана по-богата благодарение на инвестициите от ЕС. Въпреки това германските производители, френските банки, испанските производители на дрехи, италианските износители на храна също увеличиха печалбите си благодарение на възможностите и привилегиите, на които се радват в Полша.\" Дуда призовава да се поддържат тези позитивни тенденции и да се използва напълно потенциалът на Централна Европа на фона на новите предизвикателства, сред които е и британският вот за напускане на ЕС. Затова, пояснява Дуда, Полша и Хърватия положиха усилия за инициативата \"Три морета\" – регионален форум на 12 страни от ЕС, разположени между Адриатическо, Балтийско и Черно море. \"Нашият регион може да подкрепи националните икономики чрез инвестиции в инфраструктура, като в същото време хармонизираме нашите транспортни и енергийни мрежи, които все още са недостатъчно развити в сравнение със Западна Европа.\" Дуда отбелязва, че комбинираният брутен вътрешен продукт на страните от инициативата \"Три морета\" е 1.8 трилиона евро и се очаква да расте годишно с 2.4% до 2030 г. БВП на Полша е нараснал с повече от 800% от 1989 г. – най-много в ЕС. \"Инициативата \"Три морета\", с фокус върху трансграничните инфраструктурни, енергийни и дигитални процеси, има потенциала да запали нова вълна от инвестиции и да затвърди тази тенденция. Тя е нашият голям принос към европейския проект.\" \"Ние сме част от групата на девет стани от източния фланг на НАТО, позната като \"Букурещ 9\", която започна да координира нашите отбранителни политики по пътя към срещата на алианса през 2016 г. във Варшава. Оттогава се срещаме в този формат\", допълва Дуда. Според него фактът, че тези два проекта са получили повсеместно политическо съгласие от участващите страни, е доказателство за три явления. \"Първо, ставаме свидетели на възхода на едно ново поколение европейски политици, които си спомнят разделението на нашия континент преди 1989 г., но не са опетнени от него. Второ, навлязохме в нова глава на нашата обща европейска история, в която политическите елити от централноевропейските страни са силно проевропейски и протрансатлантически настроени. И доказахме, че когато се съберем в група, можем да предложим сериозни идеи, които искаме да приложим.\" \"Преди 15 години европейският континент започна истинско завръщане към естественото състояние на нещата. Този процес още не е завършил. Части от континента – в Западните Балкани и Източна Европа чукат, на вратите ни. След като влезе в ЕС през 2004 г., Полша не затвори вратата след себе си. Моето желание е всяка европейска нация един ден, рано или късно, да има същите възможности, която ние имахме на референдума през 2003 г. – демократично да каже \"да\" на Европа\", завършва статията си Дуда.", "date": "2019.05.17", "title": "Полският президент за късметлиите на Запад и ползите от ЕС"}
{"url": "https://www.dnevnik.bg/sport/2019/05/17/3907009_video_vduhnoviavashtata_rech_na_edin_tiineidjur/", "text": "Той може да е едва на 19 години, но успя да привлече вниманието със забележителна реч. Централният защитник на \"Аякс\" Матайс де Лихт говори вдъхновено пред многохилядна публика по време на  шампионските тържества на клуба в Амстердам . \"Сезонът за нас започна много тежко. Кой от вас си е мислел, че ръка за ръка ще надиграем толкова много отбори. Ние няма да спрем. Станахме шампиони. Бяхме отстранени от Шампионската лига в последната секунда. Това, което е по-важно от всичко друго, е, че показахме какво означава \"Аякс\" и какъв град е Амстердам. Показахме на всички какво отстояваме и това е атакуващият футбол\", каза Де Лихт. \"Показахме на всички онова, което големият човек над нас (Йохан Кройф) иска да вижда и изисква от нас. Направихме го заедно – опитните играчи, младите играчи, всички, както и феновете. Благодарим ви за фантастичния сезон\", допълни защитникът.", "date": "2019.05.17", "title": "Видео: Вдъхновяващата реч на един тийнейджър"}
{"url": "https://www.dnevnik.bg/photos/snimka_na_denia/2019/05/17/3906989_snimka_na_denia_gerb_i_staite_za_gosti/", "text": "На фона на скандалите с купените от управляващи апартаменти на цени под пазарните, в Батак плакат на ГЕРБ за евроизборите се оказа залепен в непосредствена близост до реклама за стаи за гости. Заради т.нар. \"Апартаментгейт\" оставки подадоха вече бившият правосъден министър Цецка Цачева, двама заместник министри, областният управител на София, като и Цветан Цветанов, който напусна депутатския си пост.", "date": "2019.05.17", "title": "Снимка на деня: ГЕРБ и стаите за гости"}
{"url": "https://www.dnevnik.bg/sport/2019/05/17/3906686_fotogaleriia_izkustvoto_da_obiazdish_kon/", "text": "Да обяздиш кон е задача за смелчаци. Животното се нуждае от внимание, грижа и... тежка ръка, за да покаже доверието си.", "date": "2019.05.17", "title": "Фотогалерия: Изкуството да обяздиш кон"}
{"url": "https://www.dnevnik.bg/sviat/2019/05/17/3906877_kakvo_moje_da_skara_trump_i_zelenski/", "text": "Избраният за президент и още невстъпил в длъжност Володимир Зеленски се оказа замесен въпреки волята си в политическите и съдебни дела на САЩ. Това създаде опасност от напрежение с ключов съюзник в кризата, противопоставяща Украйна и Русия. Става дума за планираната, а впоследствие анулирана визита в Украйна на личния адвокат на Доналд Тръмп Руди Джулиани, която отключи политическите страсти във Вашингтон и Киев. Случаят хвърли светлина върху водещи се в Украйна разследвания, които доста силно вълнуват Белия дом заради възможните им политически последици в навечерието на президентските избори догодина. В любопитна смесица от паралелна дипломация и лични интереси бившият кмет на Ню Йорк Руди Джулиани, който споделя настъпателната визия на клиента си за политиката, разчиташе да се срещне с Володимир Зеленски, комедийния актьор, избран на 21 април за президент на Украйна. Целта му бе да се увери в Киев, че новите украински власти няма да преустановят две съдебни разследвания, резултатите от които според него биха могли да бъдат \"доста полезни\" за Доналд Тръмп. Едното от тях е свързано с възможната намеса на Украйна в американските президентски избори през 2016 г. в полза на Хилари Клинтън чрез разпространението на документи, компрометиращи бившия ръководител на кампанията на Доналд Тръмп - Пол Манафорт. Манафорт впоследствие бе осъден на седем години и половина затвор за измами, свързани с лобистката му дейност в Украйна при бившата проруска власт. Случаят е подарък от съдбата за Тръмп, началото на чийто мандат бе белязано от разследването за руска намеса, която Москва отрича, но бе доказана в доклада на специалния прокурор Робърт Мълър. Второто разследване е свързано с украинската компания \"Бурисма\", собственост на проруски олигарх, за която няколко години работи синът на Джо Байдън, Хънтър Байдън. Това може да се окаже компрометиращо в момент, когато бившият американски вицепрезидент се включи в надпреварата за определяне на кандидат на демократите за президентските избори догодина. \"Врагове\" на Тръмп Володимир Зеленски е в минно поле, тъй като обеща промени в съдебната система, за да бъден сложен край на корупцията. Той иска да уволни главния прокурор Юрий Луценко, който според медиите се е срещал няколко пъти с Джулиани, за да обсъди тези разследвания. \"Зеленски попадна в опасен капан. Или да насърчи разследванията, които благоприятстват предизборната кампания на Тръмп, или да изгуби подкрепата на Белия дом\", твърди Альона Гетманчук, директорка на мозъчния тръст \"Нова Европа\" в Киев. Да ядоса Вашингтон би било твърде рисковано за новия украински президент, който, без да има политически и дипломатически опит, наследи въоръжен конфликт с проруски сепаратисти. За пет години загинаха близо 13 000 души в този конфликт, довел до небивала криза с Русия и тежки икономически затруднения. Непоколебим съюзник, Доналд Тръмп до този момент разсейва страховете, провокирани в Киев от обещанията в предизборната си кампания за сближаване с Владимир Путин. Тръмп се обади на Зеленски да го поздрави още вечерта на победата му, за голяма изненада на хората от екипа на Зеленски, които си помислиха, че става дума за шега. За да обясни анулирането на визитата си, Руди Джулиани изрази опасение да не се озове лице в лице с \"врагове на президента\" Тръмп от обкръжението на Зеленски. Джулиани даде за пример Сергий Лешченко, бивш журналист и критик на корупцията. Той публикува документи, от които стана ясно, че до 2014 г. са били дадени милиони долари на Пол Манафорт. Наливайки масло в огъня, близкият на досегашния президент главен прокурор заплаши във вторник да повдигне на депутата Лешченко обвинение за разгласяване на класифицирана информация по този въпрос. Екипът на Зеленски избра да не привлича вниманието към себе си във връзка с този случай. \"Надяваме се това недоразумение да бъде преодоляно\", каза само съветникът на Зеленски Дмитро Разумков. Според Гетманчук Володимир Зеленски трябва най-вече да избягва да обещава каквито и да било резултати и да поеме ангажимент да \"гарантира независимо разследване\": \"Най-важното, с което Украйна разполага в Съединените щати, е подкрепата и на двете партии. Да се заиграваш политически с единия или другия лагер би било лоша идея\", твърди Гетманчук. /БТА", "date": "2019.05.17", "title": "Какво може да скара Тръмп и Зеленски"}
{"url": "https://www.dnevnik.bg/evropa/2019/05/17/3906965_zashto_nai-bulgarskoto_selo_v_ispaniia_glasuva_za/", "text": "В \"най-имигрантската община\" в Испания българската общност, която не смята да гласува на евроизборите, може да донесе победа на крайнодясната \"Вокс\". Партията веднъж вече победи на парламентарните избори там, но не заради апатията на българите, които тогава нямаха право на глас, а заради присъствието им. С тези изводи може да се обобщи репортаж от село Торе дел Бурго, в сърцето на Испания, публикуван от  в. \"Ел мундо\"  вчера. \"В Торе дел Бурго (Гуадалахара), общината с най-голямо процентно съотношение имигранти в Испания, (лидерът на \"Вокс\" Сантяго) Абаскал също спечели,\" пише Олга Санмартин, имайки предвид победата на партията в още една община с много мигранти, но в югоизточната част на страната. \"Осемдесет и осем процента от живеещите там са чужденци, повечето - българи.\" От общо 502-ма души в района на селото българите са 404 души, испанците - 60. Според кмета Хосе Карлос Морено, от консервативната Народна партия и на власт от 8 години, много от тях не знаят испански и са там само временно. Сред българите постоянните обитатели на Торе дел Бурго - където има само един бар, но не и училища, банки или офиси - са едва 50 души. Останалите събират аспержи сезонно, а след това отиват в други провинции, където се отглеждат плодове. \"Малката България на Гуадалахара\" \"Откакто започнаха да идват през 2003 г., никой не е поискал испанско гражданство и не притежават къщи,\" казва още Карлос Морено. Въпреки че много от тях не остават в селото, две години по-рано друг вестник, А Бе Се,  нарича Торе дел Бурго  \"малката България в Гуадалахара\". Тогава българите са 137 от 228 обитатели - общината \"с най-голям дял български граждани\". Там кметът обяснява друго: първите българи дошли в края на 90-те години и мълвата за предлаганата работа се разпространила - новодошлите взимали със себе си \"братовчеди, братя, племенници\". За сезонната работа в Торе дел Бурго същевременно има нужда от работна сила - през 2016-а близо 600 работници са събрали около 2 млн. кг аспержи. Повечето от българите, тъй като са регистрирани като жители, имат право да гласуват както на местните, така и на европейските избори на 26 май. Никой обаче \"не би казал, че след няколко дни се избира кмет\" - няма плакати на кандидатите, митинги или лозунги. Българите казват, че няма да упражнят гласа си. \"Защото ми е все тая кой ще (спечели). Тук почти никой не гласува, защото не сме свикнали и освен това не ни информират,\" казва земеделският работник Николай Георгиев. \"В България гласувам, за демократите.\" Роза Радева, която живее там от 13 години и чисти къщи, обаче гласува. Казва, че ако някой не го плави, е просто защото \"идва и си отива.\" Особената ситуация в селото означава, че двете най-големи партии - Народната на Морено и социалистите на премиера Педро Санчес - са в състояние на \"предизборна апатия\", а и не агитират сред българи, пише \"Ел мундо\". \"На практика това, което се случва, е, че политическата съдба на общината се решава от испанското малцинство.\" Местните избори през 2015 г. ги печели Народната партия, след като гласуват 53-ма души. На парламентарните тази година обаче при общо 44 пуснати бюлетини \"Вокс\" печели една трета от гласовете. Радикалната десница, която иска ограничения за миграцията, се оказва най-предпочитана в село, където чужденците са седем пъти повече от испанците, продължава вестникът. \"Да кажа на българите, че трябва малко ред\" Партията не участва в местните избори идната неделя. Ако ниското участие на българите обаче се запази, резултатът на местен вот отново би бил в полза на \"Вокс\". Кметът обяснява, че макар испанците да ценят българите, е имало \"проблеми със съжителството\", особено с младите от \"второто поколение\". \"Има конфликти със синовете на тези, които успяха. Не учат и карат скъпи коли с голяма скорост.\" В репортажа на \"Ел мундо\" е цитиран мъж, представен като Василио Димитров, отговарящ за ежедневните операции на земеделска компания. Закъснява с административните процедури и това е причината да не е кандидат за съветник от Народната партия. Казва, че не иска да е кмет, нито е разсъждавал за създаване на политическа партия - \"работя много и нямам време. Исках да се явя, за да обединя българите и да им кажа, че трябва малко да се вкарат в ред. Някои пият и оставят бутилките на улиците, пушат трева и карат бързо. Испанците се държат добре с нас и ние трябва да правим същото.\" Сходна история разказва авторът от Ел Ехидо в провинция Алмерия в Южна Испания. Там \"Вокс\" печели в среда, където мнозинството мигранти са мароканци, а източници от полицията казват, че \"Вокс нямаше да спечели, ако нямаше чужденци\". Ел Ехидо е известно място в Испания - в общината с 84 хил. души население имаше расистки инциденти преди 20 години. Според същите източници \"отново има напрежение и страх, тъй като е скочил броят на пристигащите с лодки, увеличиха се престъпленията и съседите се умориха.\" Сред цитираните събеседници е 29-годишен румънец, който защитава \"Вокс\" и отношението към нея: \"Не са срещу мигрантите, а срещу лошата миграция. Който прави лоши неща, да се връща в страната си. Това не е расизъм.\" До него е 48-годишният Мурад ел Фадил, който е испански гражданин, но вярва, че би имало \"повече интеграция и уважение, ако всички имигранти можеха да гласуват.\"", "date": "2019.05.17", "title": "Защо \"най-българското\" село в Испания гласува за крайнодесните"}
{"url": "https://www.dnevnik.bg/sport/2019/05/17/3907025_purvite_spodeleni_igri_shte_predlojat_15_sporta_za/", "text": "Витоша ще бъде домакин на първите \"Споделени игри\", които ще се проведат в събота (18 май) в местността \"Игликина поляна\". Благотворителната инициатива цели да предизвика повече толерантност и ангажираност към проблемите на хората в неравностойно положение. \"Споделени игри\" е продължение на проекта \"Витоша – достъпна за всички\", който беше подпомогнат от супермаратона  \"Един ден на Витоша\" . Кампанията събра над 10 хиляди лева, които бяха инвестирани в изграждането на спортни уреди за хора с увреждания в местността \"Игликина поляна\". Първите \"Споделени игри\" ще предложат 15 вида спортни и развлекателни дейности. Празникът ще премине с участието на много деца от столични училища, видни български спортисти, членове на асоциации и съюзи на хората в риск. Програмата ще включва футбол, бадминтон, бягане за незрящи с придружител, гимнастически и фитнес уреди, дисккечър, ориентиране, подвижни игри, работни ателиета, спортно катерене, теглене на въже, тенис на маса, туристически преход, хендбайк, шах и щафета с жулиен колички. Събитието се организира от \"София – Европейска столица на спорта\", НСА и природен парк \"Витоша\". По време на инициативата ще бъде заснет кратък филм, който впоследствие ще бъде излъчен във всички училища в София.", "date": "2019.05.17", "title": "Първите \"Споделени игри\" ще предложат 15 спорта за хора с увреждания"}
{"url": "https://www.dnevnik.bg/bulgaria/2019/05/17/3907056_kratki_novini_gradushka_i_uraganen_viatur_nanesoha/", "text": "Причината е влошеното му здравословно състояние, съобщава \"24 часа\". Бившият кмет на Галиче страдал от диабет, полиневропатия, остра язва, дискова болест и урологично заболяване. Чоков претърпял наскоро операция, предстоят му и други. Чоков обаче остава на разположение на съда в София и ще чака поредното заседание в столичния си апартамент. Градушка и ураганен вятър нанесоха щети в Свищовско Бедствието е довело до спиране на тока в няколко села, наводнени са били пътища, съобщава Би Ти Ви. Късно снощи движението на влаковете по линията Левски – Свищов е било преустановено заради паднали дървета на релсите. От днес специални комисии на Министерството на земеделието започват огледи за оценка на щетите от градушката в Карлово и Нова Загора, където паднаха над 50-60 литра на квадратен метър дъжд, придружен с градушка с големината на орех. Унищожени са овошките и лозовите масиви, земеделската продукция, пострадали са и маслодайните рози.", "date": "2019.05.17", "title": "Кратки новини: Градушка и ураганен вятър нанесоха щети в Свищовско"}
{"url": "https://www.dnevnik.bg/detski_dnevnik/2019/05/17/3906144_ne_iaj_bokluci_iaj_zelenchuci/", "text": "Не яж боклуци, яж зеленчуци\" - под това мото ще премине поредното издание на \"Деня на революцията в храненето\" на 17 и 18 май. В него по данни на организаторите от фондация \"За храната\" се очаква да се включат рекорден брой деца - 7000. Те ще участват в 220 безплатни кулинарни работилници в 70 града в страната, където с помощта на 1000 доброволци ще се учат да приготвят здравословна и вкусна храна, с която да заменят бързите закуски и вредната храна ( ). Кампанията върви на национално ниво от три години. В началото е част от  посланическата мрежа на световноизвестния готвач Джейми Оливър  и неговия Food Revolution Day (продължение на битката му за \"качествена и готина храна\" в училищата във Великобритания и САЩ), но вече е самостоятелна инициатива. Целта й е да привлече към здравословното хранене деца на възраст между 3 и 15 години, родители и учители и да обърне вниманието на обществото към проблема с приемането на вредна и преработена храна, предизвикваща наднормено тегло, затлъстяване, диабет тип 2, хиперактивност и метаболитен синдром. България е в челните места на класацията по затлъстяване при децата в Европа, като за последните 15 години  процентът на затлъстели деца е скочил двойно . По данни от Глобалния доклад за храненето на ООН от 2018 г. момчетата с наднормено тегло на възраст между 5 и 19 г. са 33.6% (в сравнение с 20% през 2000 г.), а момичетата – 23% (в сравнение с 14% през 2000).  Затлъстелите момчета  са се увеличили от 5.8% на 13.6% за 15 години, а  затлъстелите момичета  – от 3.4% на 7.8%. Готвенето: за всекиго по нещо Участниците в тазгодишните работилници ще работят по десет предварително подготвени рецепти за здравословна храна, обяснява за \"Дневник\" Станка Стоянова от управителния съвет на фондация \"За храната\", която стои зад \"Деня на революцията в храненето\". Уточнява, че рецептите са съобразени както с възрастта на децата, така и с възможностите за обработка на храната, които има във всяка работилница: \"За най-малките сме предвидили да правят калинки и животинчета от зеленчуци и млечни продукти, за да може заниманието да е най-близо до играта. За по-големите нещата се усложняват и стигат до цели ястия като спагети от тиквички с кюфтенца от пуешко месо и доматен сос.\" ( ) Казва, че за разлика от първите две години, когато на поканата откликвали предимно училища от големите градове, сега инициативата е стигнала малките градчета и много села. Записват се цели училища, които осигуряват и място за работилниците - за първи път почти не се налагало да търсят заведения, където да събират деца, както по-рано. Наградите за участниците са книги с игри и рецепти за здравословна храна, която могат да приготвят с родителите си вкъщи. Всяко дете ще получи също \"дъга\" - така организаторите наричат специално създадената таблица с шест цвята - в толкова групи са разделени най-често срещаните плодове и зеленчуци в зависимост от съдържанието на определени нутриенти, на които държат оцветяването си. В таблицата може да се отбелязва храни от кой цвят детето вече хапнало през деня, като целта е вечерта да има отметки във всяко поле. Това ще помогне на децата да си създадат навик да мислят колко и какви полезни храни за взели през деня, надяват се организаторите. Дюнер, но зелен Искаме да използваме зеленчуците, за да покажем на децата, че не е нужно да се отказват от любимите неща като чипс, дюнер или бургер. Достатъчно е да заменят вредните съставки с полезни, казва Станка Стоянова и веднага дава пример за \"зелен дюнер\". В него хлябът е заменен от листо манголд ), а пълнежът съдържа овкусено печено месо, пръчици моркови, зеле и други зеленчуци по избор с добавка млечен сос. Самата тя преминала по свои житейски причини към различен начин на хранене, за да открие, че това, с което била свикнала, не е единствената възможност. Днес освен активната работа във фондацията \"За храната\" поддържа блога Know how to cook, в който показва здравословни рецепти, измислени и приготвени от нея. Храната като престиж Заключителното събитие за кампанията по традиция ще включва готвене с професионални готвачи. То ще е в събота (18 май) в \"България мол\" от 12 ч., където свои рецепти ще покажат Елена Петрелийска и Николай Петров, които миналата година водеха кулинарното предаване \"Храна за душата\" по БНТ. Предвидени са също игри и музикална програма с Маги Джанаварова (победителка в третия сезон на \"Мюзик айдъл\").  \"Наясно сме, че вредната храна е навсякъде около децата - дори законът да я забранява в училищните лавки, на метри от оградата има достатъчно магазини, където е достъпна. Но ако успеем постепенно да променим нагласата на децата и тя престане да е престиж в очите им, можем да обърнем нещата\", вярва Станка Стоянова.", "date": "2019.05.17", "title": "Не яж боклуци, яж зеленчуци"}
{"url": "https://www.dnevnik.bg/sport/2019/05/17/3907026_krasen_kralev_se_protivopostavi_na_plana_za_borisovata/", "text": "Министърът на младежта и спорта Красен Кралев се обяви срещу  представения подробен устройствен план на Борисовата градина . Той настоява да се чуе и мнението на министерството (ММС), което е един от най-големите собственици на имоти в парка. Според Кралев в плана са допуснати неточности, тъй като имоти, които са държавна собственост, са включени в съсобственост с други имоти, без за това да е дадено съгласие. \"Ще заявим нашите възражения пред Националната агенция по градоустройство. Ако не се приемат, планът ще бъде обжалван пред Софийския административен съд, след това пред Върховния административен съд, защото има сериозно разминаване между нашите планове за развитие на спортната инфраструктура в Борисовата градина и това, което този план предлага\", каза той, цитиран от пресслужбата на министерството. Под ръководството на ММС в парка са Националният стадион \"Васил Левски\", стадион \"Българска армия\", тенис зала \"София\", столичен колодрум \"Сердика\", бившия стадион \"Юнак\" и тенис комплекс \"Академик\". За нито един от тези имоти Планът за регулация не е отредил самостоятелни урегулирани поземлени имоти. Ако бъдат обособени такива, ще може да се дадат и конкретни параметри за застрояване, съобразени с необходимостта за развитието на спортната ни база, посочват от министерството. Кралев допълни, че ако не се построят нови съоръжения, скоро съществуващите в момента няма да бъдат годни за провеждане на спортни събития. Ръководството на \"ЦСКА-София\", което има договор с ММС за \"Българска армия\",  даде знак, че има желание да изгради нов стадион на мястото на сегашния . В последните седмици привърженици на отбора събираха подписка, за да изразят желанието си да се построи ново съоръжение. Преди време  Кралев заяви, че пътят до изграждането на нов стадион е формалност . По думите му министерството подкрепя намеренията на \"ЦСКА-София\", а инвестицията ще се осигури от клуба. На среща с привърженици единият от собствениците на червените, Гриша Ганчев, е казал преди дни, че за построяването на стадиона ще са необходими от 8 до 13 месеца, като идеята е строежът да започне в началото на 2020 г.", "date": "2019.05.17", "title": "Красен Кралев се противопостави на плана за Борисовата градина"}
{"url": "https://www.dnevnik.bg/evropa/2019/05/17/3907058_fashistkiiat_pozdrav_ne_e_leko_provinenie_postanovi/", "text": "Италианският Касационен съд, който е последна съдебна инстанция, вчера постанови, че фашисткият поздрав трябва да бъде наказван и не може да се разглежда като леко провинение, предаде \"Франс прес\". Фашисткият поздрав \"е жестова проява, която препраща към фашистката идеология и политическите ценности на расова дискриминация и нетолерантност\", заяви съдът, потвърждавайки присъдата, която един адвокат получи на първа инстанция. Този адвокат направи фашисткия поздрав през 2013 г. на заседание на общинския съвет на Милано, на което се обсъждаше ромският въпрос. Съгласно италиански закони за забрана на завръщането на свързани с фашизма партии, поведения или символи той бе осъден на един месец и десет дни затвор и глоба 100 евро. Адвокатът подаде обжалване с аргумента, че постъпката му е леко провинение. \"Свободата на словото спира, когато се превърне в подбуждане към дискриминация и насилие от расистки тип\", постанови Касационният съд. /БТА", "date": "2019.05.17", "title": "Фашисткият поздрав не е леко провинение, постанови италианският Касационен съд"}
{"url": "https://www.dnevnik.bg/evropa/2019/05/17/3907060_raznoglasiiata_mejdu_makron_i_merkel_moje_da/", "text": "Разногласията между Еманюел Макрон и Ангела Меркел отслабват шансовете на кандидата на германския канцлер за председател на Европейската комисия Манфред Вечер и биха могли да проправят пътя към поста на жена - датчанката Маргрете Вестагер, отбелязва \"Франс прес\". \"Ако Германия не получи комисията заради Франция, тогава Франция също няма да я получи\", каза европейски представител, визирайки председателския пост на Еврокомисията. \"В този случай германският канцлер ще подкрепи кандидатурата на Вестагер, защото Европейският парламент изисква да бъде посочен кандидат на една от политическите групи\", допълни той. Това ще означава и край на амбициите на французина Мишел Барние, преговарящия на ЕК за Брекзит, който ще бъде \"пожертван на олтара на неразбирателството между Франция и Германия\", отбелязва \"Франс прес\". Според европейския представител позициите на френския президент на срещата на върха на ЕС в Сибиу миналата седмица не са се понравили на германския канцлер. Макрон публично се противопостави на номинирането на Вебер, кандидата на Европейската народна партия (ЕНП), но преди всичко кандидат на германската християндемократическа коалиция. На пресконференция Макрон каза: \"Ние трябва да избегнем компромиса за най-малко добрия кандидат\", без да спомене името на Вебер. Това изказване не се хареса нито на Берлин, нито на лидерите на ЕНП, отбелязва \"Франс прес\". Меркел  спомена за разногласията си с Макрон  в интервю за в. \"Зюддойче цайтунг\". Френският президент също призна, че има трудности между двамата. Според няколко европейски източници обаче отношенията между двамата лидери са станали \"много лоши\" и \"неразбирателството е тотално\". На 28 май  ще има извънредна среща на върха на ЕС . Тя ще се състои два дни след изборите за Европейски парламент. Тогава всяко европейско политическо семейство ще е наясно с колко евродепутати ще разполага и ще е съставило своята група в Европейския парламент. След това ще започнат преговорите за определяне на  приемниците на Жан-Клод Юнкер  от Люксембург и на поляка Доналд Туск съответно начело на Европейската комисия и на Европейския съвет, както и на върховния представител на ЕС за външната политика и сигурност - пост, който сега се заема от италианката Федерика Могерини. Предмет на дискусиите ще бъдат още два поста - на управителя на Европейската централна банка и на председателя на Европейския парламент. ЕНП е планирала да свика среща на своето ръководство преди срещата на върха на 28 май и ще защитава кандидатурата на  Вебер  начело на Еврокомисията. Той обаче трябва да си осигури подкрепата на мнозинството от държавните и правителствените ръководители в ЕС. Договорката за следващия председател на Еврокомисията ще бъде решаваща и при определянето на останалите номинации. \"Никъде не е казано, че автоматично кандидатът на първата политическа група в Европейския парламент ще мине. Има само две условия и те са този кандидат да е официален кандидат на една от групите и да събере мнозинство\", припомня Жауме Дуч, говорител на Европарламента. Туск каза наскоро, че е наложително жена да бъде номинирана на ръководния пост на една от водещите европейски институции и че трябва да бъде спазен балансът между страните при номинациите. Маргрете Вестагер е най-добре познатият кандидат за поста председател на ЕК. Еврокомисар по конкуренцията, тя е начело на листата на групата на либералите АЛДЕ. Американският президент Доналд Тръмп я нарече Данъчната лейди на ЕС. Самата тя пледира, че е време жена да застане начело на институцията. Меркел й се възхищава, а Макрон трудно ще може да отхвърли кандидата на либералите, които са негови съюзници в Европейския съвет и се очертава да бъдат такива и в следващия Европарламент. Но има и един проблем - Дания не е в еврозоната и не участва във всички европейски политики. И ако Вестагер не бъде номинирана, то тогава ще трябва да се търси друга подходяща жена. Европейски представител казва на шега, че ако тогава 10 души бъдат попитани коя е подходящата жена, отговорите ще бъдат 10, сред които ще фигурират и шефката на МВФ, французойката Кристин Лагард, и българката  Кристалина Георгиева  от Световната банка. /БТА", "date": "2019.05.17", "title": "Разногласията между Макрон и Меркел може да проправят път на жена да оглави Еврокомисията"}
{"url": "https://www.dnevnik.bg/evropa/2019/05/17/3907064_avstriiski_deputati_odobriha_zabrana_za_nosene_na/", "text": "Долната камара на австрийския парламент одобри поправки в закона за образованието, с които се забранява носенето на ислямски забрадки в началните училища, предадоха \"Асошиейтед прес\" и ТАСС. Според Австрийската телеграфна агенция мярката е била подкрепена от депутати от управляващата коалиция на Австрийската народна партия (АНП) на канцлера Себастиан Курц и Австрийската партия на свободата (АПС). Промените са били подкрепени и от двама опозиционни депутати. АНП призна, че е вероятно новата забрана за носене на ислямски покривала за глава да бъде оспорена пред Конституционния съд. Депутатите от управляващите партии отбелязаха, че властите са отправили ясен сигнал срещу политическия ислям и нарушаването на правата на жените и момичетата. Новите поправки забраняват носенето на дрехи с идеологически или религиозен характер, които закриват главата и по-специално \"прикриват изцяло или частично косата\". Целта е да бъдат защитени от дискриминация ислямските момичета на възраст до 11 години и да се гарантира нормалното им развитие. Законът не засяга носенето на кипа, на сикхски тюрбан или на медицински превръзки. Предишното правителство на Австрия забрани носенето на ислямско було в съда, в училища и на други обществени места. Полицаи, съдии, магистрати и прокурори нямат право да носят ислямски забрадки, припомня АП. /БТА", "date": "2019.05.17", "title": "Австрийски депутати одобриха забрана за носене на ислямски забрадки в начални училища"}
{"url": "https://www.dnevnik.bg/razvlechenie/2019/05/17/3906906_testvai_ili_plashtai_-_izborut_pred_bivshiia_kral_na/", "text": "Белгийският съд нареди бившият крал на страната да плаща по 5000 евро на ден, докато не направи ДНК тест за бащинство, с който да бъде решен дългогодишният спор, заведен от жена, която твърди, че е негова дъщеря, разказва \"Ройтерс\". Според юридически източник на агенцията 84-годишният крал Албер II ще трябва да плаща сумата на 50-годишната белгийска скулпторка Делфин Боел за всеки ден, в който отсега нататък той отказва да изпълни заповед на съда от миналата година за предоставяне на проба за тест за бащинство. Албер, който абдикира преди шест години в полза на сина си Филип, оспорва решението на съда, което го задължава да се подложи на теста. Оттеглилият се монарх отхвърля твърденията на Боел вече повече от десетилетие. Направените по нареждане на съда ДНК тестове вече доказаха, че тя не е наследник на нейния законен баща Жак Боел, потомък на една от най-богатите индустриални династии в Белгия. Нейната самоличност се превърна в тема на обществено обсъждане след публикуваната през 1999 г. биография на кралица Паола, италианската съпруга на Албер, в която се твърди, че той е имал дългогодишна извънбрачна връзка, от която има дъщеря, родена през 60-те години. Албер, който няма никаква официална обществена роля, е признавал, че с Паола са имали брачни затруднения. Всичките им три деца са по-големи от Боел. Следващата по линията за трона в страната сега е принцеса Елизабет, дъщеря на Филип и кралица Матилде.", "date": "2019.05.17", "title": "Тествай или плащай - изборът пред бившия крал на Белгия заради недоказано бащинство"}
{"url": "https://www.dnevnik.bg/zdrave/2019/05/17/3907070_oshte_4_godini_otsrochka_za_lichnite_lekari_bez/", "text": "Личните лекари получават трета  поред отсрочка  за придобиването на специалност \"Обща медицина\". Новото отлагане, този път с 4 години, се налага, за да могат над 670 лични лекари без специалност да продължат да работят и практиките им да не бъдат закрити след 3 юни тази година. Според приетите днес от парламента едновременно на първо и второ четене промени отсрочката за лекарите, които вече са започнали специализация, е 4 години. Тези, които не са започнали обучение до 3 юни, могат да продължат да практикуват за срок от четири години, при условие че запишат специализация до една година от влизането на закона в сила. След изтичане на едногодишния срок регистрацията на тези, които още не са започнали обучение, ще бъде заличена. Изискването за придобиване на специалност \"Обща медицина\" не се отнася за лекари, които имат призната специалност по вътрешни болести, детски болести или по спешна медицина. Предложението беше прието на първо четене без дебати, без \"против\" и \"въздържали се\". Така премина и гласуването на второ четене. След 19 години отсрочки През 2000 г. за лекарите, които тогава избират да работят като общопрактикуващи, беше определен срок от 10 години, за да преминат специализация по \"Обща медицина\" и да защитят чрез полагане на държавен изпит признаване на специалността. Този срок обаче се оказа недостатъчен и двукратно бе удължаван с по 5 години от 2009 до 2014 г. и от 2014 до 2019 г., тъй като голям брой лекари не изпълняват изискването. Вчера пред парламентарната здравна комисия зам. здравният министър Бойко Пенков изрази надежда това отлагане сега да е последното. В мотивите към проекта се казва, че в момента общо 673 лекари са без специалност \"Обща медицина\", от които 568 са с индивидуални практики, а 105 работят в групови практики. Общо в страната практикуват около 4500 лични лекари. Според вносителите на поредната законова отсрочка от ГЕРБ проблемът е най-сериозен за джипитата в отдалечени и труднодостъпни райони. Част от общопрактикуващите лекари изпитват трудности да вземат специалност в срок, защото се налага да отсъстват от работата си за обучението, а в същото време не могат да намерят заместник. Заради това вчера председателят на здравната комисия Даниела Дариткова коментира, че проблемът ще остане, ако не се намери нов начин за специализация, например по-сериозно навлизане на дистанционното обучение. Сдружението на личните лекари с притеснения Вчера от Националното сдружение на общопрактикуващите лекари припомниха, че при последното удължаване на срока за специализация са се съгласили това да бъде последната възможност, тъй като 19 години не са малък срок. От съсловната организация казаха, че подкрепят удължаването на срока за колегите им, които вече са зачислени и специализират, но по обективни причини не могат да приключат в срок. За останалите лекари, които не са започнали все още специализация въпреки дадените множество отсрочки, те отправиха сериозни въпроси. \"Относно общопрактикуващите лекари с вече разкрити практики, които за срок от 19 години не са се зачислили да специализират, се въздържаме от коментар, тъй като нямаме моралното право да вземем решение след поетия при последното удължаване на срока ангажимент, и оставяме решението на институциите\", пишат от организацията. Оттам поставят въпроса колко от посочените 673 лични лекари са в процес на специализация, колко са били зачислени, но са с прекъсната специализация, и колко въобще не са се зачислили да специализират. \"В момента съществуват около 60 акредитирани обучителни практики за специализация по \"Обща медицина\", които вероятно имат капацитет да поемат не повече от 150 специализанти. Дори да пренебрегнем факта, че и в момента техният капацитет вероятно е покрит поне 50%, това означава, че няма как в рамките на една година да поемат повече от 70-80 души. През следващата година ще се освободят толкова места, колкото са приключилите специализацията - 50-80, но едва ли са повече и на тяхно място, но една година по-късно, ще се включат следващите 50-80\", посочват от организацията. \"От казаното става ясно, че е практически невъзможно в сегашните условия в рамките на посочената една година да започнат специализация 673 души, а дори и 100-150. Следователно няма как да бъде изпълнен и общо 4-годишният срок за приключване специализацията на сега незачислените, който започва да тече от влизането на закона в сила\", отбелязаха от сдружението.", "date": "2019.05.17", "title": "Още 4 години отсрочка за личните лекари без специалност"}
{"url": "https://www.dnevnik.bg/politika/2019/05/17/3907063_radan_kunev_priiatelite_na_bulgarskite_nacionalisti_ne/", "text": "България не успява да влезе в \"Шенген\", защото крайните националисти в богатите западни държави - идейни приятели на Веселин Марешки и Ангел Джамбазки, не я пускат, а вътре в страната е потулена аферата с продажбата на български паспорти от местните националисти. Тази теза разви в интервю за Би Ти Ви водачът на евролистата на \"Демократична България\" Радан Кънев. \"Когато се разкрие цялата афера и се стигне до хората, които са получавали парите (от продажба на паспорти) и са финансирали партиите си, и националисти отидат в затвора, тогава ще тропнем по масата на западните националисти и ще кажем: \"Вашите приятели са в затвора и няма проблем да влезем в Шенген\", каза той. Съпредседателят на \"Демократична България\" Христо Иванов, който също участва в интервюто, добави, че правоохранителните и правораздавателните органи отказват да видят реалността, липсва върховенство на закона и реална борба с корупцията, а антикорупционната комисия е камуфлаж, зад който се крият корупционни афери. Помолен да коментира защо подкрепя запазването на механизма за сътрудничество и проверка, който властите се надяват да бъде отменен до края на мандата на Европейската комисия в сегашния й състав, Иванов подчерта: \"Искаме в България да има ред, законност и върховенство на закона и има огромен граждански консенсус, че членството в ЕС е средството за постигането на тази цел. Когато хора лъжат и българските и европейските ни съграждани, че в България има правосъдие, тези хора предават интересите на българските граждани в името на корупционната каста. Ако някой е национален предател, това са тези лъжци\". Иванов прогнозира, че третият кабинет на ГЕРБ няма да завърши мандата си, защото премиерът Бойко Борисов не е в състояние да вземе нито едно решение без то да се превърне в скандал. Той даде за пример отлагането на въвеждането на тол таксата и замразяването на Стратегията за детето. По думите му Борисов ще бави оставката, \"за да участва в пазарлъка\" за следващия главен прокурор, който да бъде \"следващия гарант за неговата безнаказаност\". \"Нито един стратегически интерес на България не може да бъде решен от това управление. Постепенно демократите, включително гласувалите за ГЕРБ ще започнат да търсят алтернатива. Хората не могат да продължат в този пинг-понг между старото и новото БСП\", каза той. \"Всички важни въпроси се отлагат в последните 10 години. Отлагат се въпроси, свързани с качеството на живота и здравето на децата. Хората виждат Европа като място, в което да се лекуваш, ако намериш пари, а не Европа в нашите болници. Европа дава половин милиард за чист въздух, но трябва да отрежеш клона на дървената мафия и на мафията, която иска да гори боклуци в София. Децата ни кашлят от септември до май, а политиките за чист въздух не се състоят. Престъпността в ромските махали и крайната бедност там остават, а политически мошеници преди всички избори създават сблъсъци, за да се хранят от това\", добави и Радан Кънев. Запитан към коя група в европарламента ще се присъедини, ако бъде избран за евродепутат, Кънев каза, че ще е част от от широкото мнозинство в ЕНП, съставено от хора демократи, за които свободата и върховенството на закона са висши ценности. Той се разграничи от \"маргиналната периферия\" в ЕНП, който \"гледа да си брани своите псевдодиктаторчета в Източна Европа\", хора, по думите му, с комунистически манталитет. \"Борисов няма смелостта на Орбан и е някъде по средата между колебанието и отлагането, както винаги\", добави той. Христо Иванов уточни, че обединението \"Демократична България\", в която влизат неговата формация \"Да, България\", ДСБ и \"Зелено движение\" е на дясноцентристки позиции и през конкретните й позиции и политически заявки може да се види, че няма идеологическа разлика на трите.", "date": "2019.05.17", "title": "Радан Кънев: Приятелите на българските националисти не пускат България в Шенген"}
{"url": "https://www.dnevnik.bg/evropa/2019/05/16/3906723_sled_2_godini_kato_prezident_makron_preorientira/", "text": "Когато Еманюел Макрон стана френски президент преди две години, той обеща да скъса напълно с миналото. Месеци след като пое поста, той намали данъците за компаниите и инвеститорите и направи по-лесно наемането и уволнението, като промени трудовия кодекс. След две години на поста и след шест месеца улични протести на \"жълтите жилетки\" срещу неговите пробизнес реформи 41-годишният бивш инвестиционен банкер управлява икономиката, като поставя нов акцент върху домакинствата и увеличаването на доходите им. Жонглирането му, с което поддържа реформата жива и същевременно прави отстъпки на протестиращите, засили растежа, казват икономисти, като инвестициите са устойчиви, а безработицата намалява. Макрон промени посоката, след като се сблъска с обвиненията на протестиращите, че пренебрегва трудещите се и пенсионерите, и на фона на понякога придружените с насилие демонстрации, които всяка седмица нарушават нормалния ритъм на градовете във Франция. След пакет отстъпки през декември на стойност над 10 милиарда евро (11.23 милиарда долара) Макрон обяви намаляване на подоходните данъци миналия месец за още пет милиарда евро. За да намери пари за тези мерки, той цели да забави данъчните облекчения за някои компании и да затвори вратичките при корпоративните данъци. Освен това са поети обещания за намаляване на разходите, макар че не са дадени подробности. \"Държавната политика отново подкрепя търсенето и домакинствата за сметка на конкурентоспособността, тъй като нямаме допълнителна възможност и за двете едновременно\", каза икономистът Еманюел Жесюа от мозъчния тръст Rexecode. Международните партньори на Франция казват, че това е справедлива цена, която трябва да се плати, ако помага да се запази мирът и позволява на Макрон да продължи с реформите. \"Като цяло Франция трябва да се консолидира, тъй като дефицитът и дългът са прекалено високи\", каза високопоставен представител на Международния валутен фонд в Париж миналата седмица, като допълни: \"Може да има известна гъвкавост, за да се отговори на социалните притеснения и да се намери отново консенсус за продължаване на процеса на реформите.\" Постигане на баланс Отстъпките на Макрон, които представляват предимно данъчни облекчения, насочени към работниците с ниски доходи и пенсионерите, могат да тласнат растежа до 1.5% тази година според икономическия мозъчен тръст OFCE. Без държавни пари растежът ще бъде близо до 1%, посочи икономистът от OFCE Матийо План. Данъчните стимули обаче може да повишат бюджетния дефицит повече от планираното над лимита от 3%, който правителството очаква временно да прехвърли тази година заради отдавна планирана данъчна промяна. За сравнение, Германия, която винаги с неохота развързва кесията, дори когато забавянето в международната търговия се отразява на икономиката й, очаква растеж от едва половин процент тази година. \"Ако Еманюел Макрон е в състояние да се измъкне от вътрешната социална криза, има някои източници на растеж\", каза План. Смесването на политиката за стимулиране на производството и пазарите с мерки, насочени към повишаване на търсенето и покупателната способност, може да помогне да се постигне правилният баланс, допълни той. Започвайки третата година от петгодишния си мандат, Макрон може да твърди, че мерките, които взима, дават резултат, макар че икономистите предупреждават, че ще минат години, преди успехът или провалът им да бъдат напълно ясни. Пазарът на труда изглежда в най-добрата си форма от години. Безработицата е на близо 10-годишен минимум, а заетостта е на най-високото си равнище от 1980 година. Младежката безработица рязко се понижи. Делът на новонаетите с постоянен трудов договор, нещо, което работодателите избягваха, докато Макрон не направи по-лесни уволненията, се е повишил до рекордните близо 50%. Пак рекорден брой хора започват бизнес, а бизнес климатът се промени достатъчно през последните две години, за да се превърне Франция във водеща дестинация за чуждестранни инвестиции, според американската консултантска компания ATKearney. Тя поставя Франция на пето място в света като място за чуждестранни инвестиции или с две места по-нагоре спрямо миналата година, въпреки че картини на вандализъм и уличните сблъсъци на \"жълтите жилетки\" обиколиха света. Със значимите промени на системите за безработица и пенсиониране, които се очакват тази година, големите компании като фирмата за набиране на персонал ManpowerGroup, чийто най-голям пазар е Франция, са убедени, че Макрон ще се придържа към програмата си за реформа. \"Като цяло френското правителство е решено да направи Франция по-конкурентна като място за инвестиране и като място за растеж. Не виждам това да се променя\", каза неотдавна главният изпълнителен директор на ManpowerGroup Йонес Прайсинг. /БТА", "date": "2019.05.17", "title": "След две години като президент Макрон преориентира икономическата си реформа"}
{"url": "https://www.dnevnik.bg/bulgaria/2019/05/17/3907103_policiiata_produljava_da_izdirva_zapodozrian_za/", "text": "Вече седмица полицията продължава да издирва 43-годишният Стоян Георгиев Зайков от Костенец, заподозрян в  убийството на 38-годишна жена на 10 май в града . Тече безпрецедентна по размер операция, каза главният секретар на МВР Ивайло Иванов, цитиран от пресцентъра на министерството. Няколко дни по-късно на метри от къщата на издирвания Зайков беше открит застрелян мъж, като все още не се знае дали това убийство има връзка с издирвания. \"Локализирали сме няколко периметъра, там се извършват щателни проверки на всяка къщурка и постройка. На този етап нямаме нови сигнали\", обяви той и уточни, че още не са готови експертизите, които категорично да потвърдят, че извършителят на двете престъпления е един и същ. По думите му винаги съществува вариант издирваният да е напуснал периметъра. Главният секретар призова да не се подават фалшиви сигнали, защото това разпилява ресурса, съсредоточен в операцията. Даде пример със сигнал, подаден снощи, че издирваният е забелязан в Сандански. \"Изчистен е сигналът, отхвърлен е, въпреки че подателят се и кълнял, че е разговарял с издирвания мъж\", каза Иванов. Той увери, че са взети всички предпазни мерки, за да бъдат гарантирани животът и здравето на хората, затова е осигурена охрана на тези, за които се смята, че са застрашени. Иванов отрече слуховете за наличие на списък със застрашени от издирвания жители.", "date": "2019.05.17", "title": "Полицията продължава да издирва заподозрян за убийства в Костенец"}
{"url": "https://www.dnevnik.bg/biznes/2019/05/17/3907093_zemedelskite_stopani_poluchiha_nad_436_mln_lv_po/", "text": "Държавен фонд \"Земеделие\" (ДФЗ) изплати 43.6 млн. лв. на 11.3 хил. земеделски стопани, съобщи неговият пресцентър. Средствата са по мярка 12 \"Плащания по \"Натура 2000\" и Рамковата директива за водите\" от Програмата за развитие на селските райони 2014 - 2020 г. Мярката подпомага фермери със земи в обхвата на защитените зони по \"Натура 2000\", които спазват забраните и ограниченията за съответната защитена зона. Изчисленията на финансовата помощ са извършени съгласно размера и комбинирането на компенсаторните плащания за забраните, разписани в наредбата. Финансовата подкрепа се предоставя под формата на годишни плащания на хектар земеделска площ за компенсиране на наложени режими (ограничения) за земеделски дейности. Право на подпомагане имат земеделски стопани, заявили минимален размер на ползваната площ за подпомагане от 0.3 хектара при минимален размер на парцела 0.1 хектара. За заявените площи се спазват условията за поддържане на земята в добро земеделско и екологично състояние, се казва в съобщението.", "date": "2019.05.17", "title": "Земеделски стопани получиха над 43.6 млн. лв. по \"Натура 2000\""}
{"url": "https://www.dnevnik.bg/sviat/2019/05/17/3907098_merkel_ne_jelae_da_ostava_v_politikata_sled_kraia_na/", "text": "Германската канцлерка Ангела Меркел отхвърли идеята да поеме водеща роля в ЕС след края на мандата си, заявявайки, че няма да приеме никакъв политически пост, независимо къде, дори и в европейските структури, предаде ДПА. Миналата година  Меркел отстъпи  дългогодишния си лидерски пост в Християндемократическия съюз (ХДС) и каза, че няма да се кандидатира за нов мандат като канцлер след изтичането на сегашния през 2021 година. Това предизвика много спекулации за бъдещата й кариера, отбелязва ДПА. Неотдавна председателят на Европейската комисия Жан-Клод Юнкер заяви, че смята за възможно Меркел да се премести в Брюксел. \"Не мога да си представя  Ангела Меркел  да потъне в неизвестност\", каза той в края на миналия месец пред медийната група \"Функе\". Спекулациите в Берлин за  бъдещето на Меркел  станаха още по-разпалени, след като тя заяви в интервю за в. \"Зюддойче цайтунг\", че мнозина \"се тревожат за Европа, аз също\". \"Това още веднъж събужда у мен растящо чувство за отговорност да се погрижа за съдбата на Европа заедно с други.\" На пресконференция днес Меркел обаче обясни, че смята за своя отговорност да подкрепи Европа по време на мандата си като канцлер. Меркел -  европейският лидер , който е на поста си от най-дълго време - обяви през октомври, че четвъртият й канцлерски мандат ще бъде последен и че няма да се кандидатира за политически постове след неговия край. През декември тя предаде ръководството на ХДС на Анегрет Крамп-Каренбауер. На днешната пресконференция германският канцлер заяви също, че страната й ще се придържа към своята позиция, че компании като китайската \"Хуауей\" (Huawei), които участват в борбата за поръчки за изграждане на германската телекомуникационна мрежа от пето поколение (5G), трябва да отговорят на поставените от правителството критерии.  През март Германия въведе строги правила за телекомуникационните компании, доставящи техника за изграждане на комуникационните мрежи, но не наложи специални ограничения на \"Хуауей\" въпреки подозренията за връзките й с китайското правителство, припомня \"Ройтерс\"./ БТА", "date": "2019.05.17", "title": "Меркел не желае да остава в политиката след края на мандата си"}
{"url": "https://www.dnevnik.bg/evropa/2019/05/16/3906716_kak_v_edno_bavarsko_selo_stanaha_akcioneri_za_chist/", "text": "Селският магазин в Графенашау прилича на повечето къщи в малкото баварско село. Има островръх алпийски покрив с широки стрехи и е направен от дърво и камък. Стилът е толкова типичен за тази част на Германия, колкото и късите кожени панталонки, пшеничната бира и вурстовете. \"Това е по-скоро алпийски стил, не искахме да е прекалено баварски\", шегува се Хуберт Манголд, докато поздравява влизащите в магазина. Повечето от предлаганите в него био продукти са от района и се произвеждат по традиционен начин. Кметът Манголд показва част от асортимента: прясно мляко, ракии и ликьор от близката дестилерия, плодове и зеленчуци от региона и брашно от местните мелници. \"Налага ни се да поръчваме брашно всяка седмица, защото то буквално \"изчезва\" от рафтовете\", оживено обяснява Манголд. За този ентусиазъм има причина: малкият супермаркет съществува само от няколко месеца и местните хора са щастливи, че го има, след като били закрити и последните смесени магазини. Много от местните хора сега вече няма защо да пътуват по 10 километра на ден до най-близкия град Мурнау. Това поведение щади и околната среда - тема, която Манголд е взел присърце. \"В миналото хората трябваше да пазаруват в Мурнау поне веднъж седмично, а сега могат да оставят колите си. Всяко пътуване до Мурнау и обратно създава допълнителни емисии въглероден двуокис\", казва още кметът. Местни инициативи Опазването на климата и околната среда е водещ принцип в много от проектите на живописното село с население 600 жители. Местната администрация иска да направи Графенашау енергийно независим чрез употребата на повече соларна енергия. Освен това са отделени специални тревни площи, които служат като местообитание за насекоми и пчели. Там са разположени и кошери за местното производство на мед, който се предлага в селския магазин. В тази част на Бавария има голям брой подобни инициативи, с които местните хора се опитват да подобрят екологичните условия в своите населени места. Редица общини работят заедно по екологични проекти - например преминаването към екологична енергия. Целта е до 2035 г. да станат независими от фосилните енергии. \"Най-вече малките общини искат да бъдат пионери в тази област\", казва Флориан Диполд, който отговаря за въпросите, свързани със защитата на климата в региона на Гармиш-Партенкирхен. Неочаквани предизвикателства Проектът за селски магазин с регионални и биологично произведени стоки е свързан с немалко предизвикателства. Организацията на доставките и продажбите е значително по-трудна, отколкото в някоя голяма търговска верига, разполагаща с различни отдели, които се грижат за ценообразуването, складирането и поръчките. \"При нас няма подобни структури и човек трябва всичко сам да организира\", обяснява Диполд. Но хора от селото винаги са готови да се ангажират. \"Купуваме плодове от малките градини край Мюнхен, а за транспорт използваме хората, които така и така пътуват в тази посока, за да докарат плодовете. По този начин не създаваме допълнително замърсяване на въздуха, това е идеята\", обяснява кметът. Подобно начинание съдържа и финансов риск. Малкото магазинче принадлежи на селяните, някои от тях са акционери и биха били лично засегнати, ако проектът се провали. Манголд вярва, че федералното правителство и провинциите биха могли да правят повече, за да подкрепят местните общини в екологичните им усилия. \"За съжаление голямата политика спи. Това, от което наистина се нуждаем, е по-добро финансиране и подкрепа от страна на баварското правителство\", казва Манголд. Според Диполд повечето от инициативите на малките общини за опазването на климата са напълно доброволни, а липсата на законова и финансова подкрепа от страна на федералното и регионалните правителства ограничавало техните възможности. Опазване на селския живот Обратно в магазина Манголд си купува кафе и парче сливов сладкиш - типичен местен специалитет - и се шегува с младата жена, която приема поръчката му. Той е прекарал по-голямата част от живота си тук, както повечето хора в селото. Някои го напускат временно, за да учат или работят на друго място, но после се връщат обратно, защото искат да отглеждат децата си в Графенашау: \"Хората продължават да се връщат, та нима е възможно да искат да живеят на друго място? Районът тук е прекрасен\", казва Манголд. През последните години обаче се налагало да се справят с все по-крайни метеорологични условия - невероятно силни дъждове и свлачища. Затова кметът убедено казва: \"Най-доброто, което можем да направим, е да се борим срещу причините за промяната на климата и да насърчаваме хората с добри примери за подражание\".", "date": "2019.05.17", "title": "Как хората в едно баварско село станаха акционери за чист климат"}
{"url": "https://www.dnevnik.bg/sport/2019/05/17/3906909_a_petur_hubchev_stana_li_trenyor_na_levski/", "text": "Саботаж и нож в гърба на футбола. Така в края на март  ключови хора в българския футбол определиха публикуването на информацията , че Петър Хубчев напуска националния отбор и отива в \"Левски\". Това не е първият, а няма и да е последният случай, в който една опровергавана информация се превръща в истина. В случая обаче успоредно с отричането имаше и много остри реакции и твърдения за саботаж и удар по националния отбор и \"Левски\". Месец и половина по-късно...  Хубчев вече е треньор на сините .", "date": "2019.05.17", "title": "А Петър Хубчев стана ли треньор на \"Левски\""}
{"url": "https://www.dnevnik.bg/sviat/2019/05/17/3907102_boris_djonsun_zaiavi_jelanie_da_stane_lider_na_torite/", "text": "Бившият британски външен министър Борис Джонсън даде заявка, че ще се бори за мястото на Тереза Мей начело на Консервативната партия, съобщи Би Би Си, цитирана от агенция \"Ройтерс\". Мей каза, че ще се оттегли преди следващата фаза на  преговорите за Брекзит,  но все още не е обявила дата за оставката си. \"Разбира се, че ще се боря за него (лидерския пост - бел. ред.)\", каза той пред Британската асоциация на застрахователните брокери.  Джонсън се оттегли от  министерския си пост през юли  в знак на протест срещу начина, по който Мей ръководи преговорите за излизане от ЕС. Той е един от най-видните брекзитъри. На него е посветена нова театрална постановка, озаглавена \"Последното изкушение на Борис Джонсън\", допълва \"Асошиейтед прес\". Той е \"човекът, направил разликата между 48 и 52\" - процентите за оставане и напускане от референдума от 2016 г. за Брекзит, каза драматургът Джонатан Мейтланд. По думите на Мейтланд постановката, която ще се играе в лондонският театър \"Парк\" до 8 юни, показва как един човек може да промени съдбата на една страна./ БТА", "date": "2019.05.17", "title": "Борис Джонсън заяви желание да стане лидер на торите"}
{"url": "https://www.dnevnik.bg/sport/2019/05/17/3907108_kirios_otnese_surova_globa_za_poredniia_si_nevuzdurjan/", "text": "Австралийският тенисист Ник Кириос понесе сурова глоба за поредния си бурен изблик. Той е глобен с 20 000 евро за невъздържаното си поведение по време на мач от мастърса в Рим. Кириос  беше отстранен от двубоя си с норвежеца Каспер Руд . Общата глоба на австралиеца надхвърля 50 000 евро, тъй като АТП го наказа да остане без парите от наградния фонд, които му се полагат за участието в Рим (33 635 евро). Той няма да получи и точки за световната ранглиста от турнира. Много хора от света на тениса призоваха и за наказание, което да извади Кириос от турнирите за няколко месеца. Рекордьорът по титли от Големия шлем Роджър Федерер обаче го защити: \"Кириос не заслужава да получи забрана да играе заради това, което направи. Той беше отстранен от мача и това е достатъчно\", заяви швейцарецът.", "date": "2019.05.17", "title": "Кириос отнесе сурова глоба за поредния си невъздържан изблик"}
{"url": "https://www.dnevnik.bg/v_pamet/2019/05/17/3907110_arhitektut_na_stuklenata_piramida_na_luvura_iau_min/", "text": "Китайският архитект Яу Мин Пей, автор на множество известни модернистични сгради от ХХ век, почина на 102 години, предадоха световните агенции. Някои от най-популярните му проекти са на силно оспорваното обновяване на парижкия Лувър и Залата на славата на рокендрола в Кливлънд.  Яу Мин Пей, син на известен китайски банкер, напуска родината си през 1935 г. и се мести в САЩ. Следва архитектура в Масачузетския технологичен институт и университета \"Харвард\". След като преподава и работи за американското правителство, започва работа за предприемач в Ню Йорк през 1948 г. и създава собствена фирма през 1955 година.  Музеи, обществени сгради, хотели, училища и други структури, които Пей строи по целия свят, показват прецизна геометрия и абстрактно мислене, отдаващо почит на светлината. Той работи с камък, стомана и стъкло и, както в случая на Лувъра, често включва стъклени пирамиди в проектите си. Двайсетметровата конструкция от стъкло и метал в прочутия парижки музей е създадена по негов проект и по инициатива на тогавашния френски президент Франсоа Митеран между 1985 и 1989 година. ", "date": "2019.05.17", "title": "Архитектът на стъклената пирамида на Лувъра Яу Мин Пей почина на 102 години"}
{"url": "https://www.dnevnik.bg/biznes/2019/05/17/3907129_pokanata_kum_investitori_za_proekta_aec_belene_shte/", "text": "Поканата в Официалния вестник на Европейския съюз за участие в процедурата за избор на стратегически инвеститор за изграждане на АЕЦ \"Белене\" се очаква да бъде публикувана до края на май или първите дни на юни. Това съобщи министърът на енергетиката Теменужка Петкова, цитирана от БТА. Тя уточни, че Европейската комисия е уведомила българското енергийно министерство, че описанието на процедурата трябва да бъде преведено на всички официални езици на държавите - членки на Европейския съюз, което отнема време. Именно това е обяснението за забавянето на публикацията, която се очакваше в началото на май. Енергийният министър добави, че след като поканата бъде публикувана, ще започне да тече срокът за подаване на заявления за участие, който е 90 дни, считано от датата на публикуване й в Официалния вестник на ЕС. Прогнозният срок за приключване на процедурата е 12 месеца, считано от датата на публикуване на поканата. Така се изпълнява  решение на Народното събрание  и на Министерския съвет от юни 2018 г. Досега четири компании са проявявали интерес, като някои от тях искат да участват като доставчици, а не като строители. Това са китайската CNNC, \"Фрамaтом\", корейската хидро-атомна корпорация, \"Дженерал електрик\" и руската \"Росатом\". България се опитва да придвижи спрения през 2012 г. проект, след като беше осъдена от Русия да плати над 1 млрд. лева за поръчано оборудване, без да има окончателен договор.", "date": "2019.05.17", "title": "Поканата към инвеститори за проекта АЕЦ \"Белене\" ще бъде публикувана до дни"}
{"url": "https://www.dnevnik.bg/bulgaria/2019/05/17/3907134_sled_inspekciia_na_magistrala_hemus_borisov_obiavi_che/", "text": "Премиерът Бойко Борисов инспектира строителството на магистрала \"Хемус\" край Ябланица. Заедно с него бяха още вицепремиерът Томислав Дончев, министърът на финансите Владислав Горанов и зам.-министърът на регионалното развитие Николай Нанков. След като обходи района, шофирайки служебния си автомобил, министър-председателят говори пред журналисти и уточни, че строителството на магистралата ще приключи поне година по-рано. Досега той твърдеше, че \"Хемус\" ще е готова през 2024 г. Очакванията на Борисов и Нанков са магистралата да бъде завършена най-късно през 2023 г. Зам.-министърът дори прогнозира, че това може да стане и през 2022 г. Премиерът обясни, че намаляването на срока за изграждането на \"Хемус\" се дължи на приетите на второ четене в парламента промени в Закона за държавната собственост. Те предвиждат  при процедурата за бързо отчуждаване на частни имоти  съдът да може в закрито заседание да допуска предварително отчуждаване в седемдневен срок от искането на отчуждаващия орган, ако се налага да се защитят особено важни държавни и или обществени интереси. \"Две години ни бавеха отчуждаванията, защото навремето така са направили, знаете как са раздадени земеделските земи. Обжалват с години и нищо не може да се случи\", обясни Борисов защо се е бавил строежът на магистралата. Той добави, че каквото и да отсъди съдът, правителството ще плати обезщетението за земята, за да не спират строителните дейности. Премиерът изрази надежда президентът Румен Радев да не наложи вето на промените в закона. По думите му октомври или ноември 2020 г. аутобана вече ще стига близо до Севлиево. Нанков добави, че очаква в следващите два месеца всички земи от 56-километровата отсечка до Севлиево да бъдат отчуждени и вече да не се работи на етапи. Бойко Борисов каза още, че ще има тол-система на \"Хемус\". Това се налагало, тъй като \"всички вложени пари за тези съоръжения ще трябва да се изплащат\". \"Тол-системата е справедлива. Въпросът е да го направим така, че тежкият трафик над 3.5 тона да си плаща, защото те най-много разбиват пътищата\", уточни премиерът. Вчера след среща с представители на транспортния бранш Борисов обяви, че  въвеждането на платено преминаване по магистралите за тежки камиони , което трябваше да стане на 16 август, се отлага с три месеца.", "date": "2019.05.17", "title": "След инспекция на магистрала \"Хемус\" Борисов съкрати срока за изграждането ѝ с година"}
{"url": "https://www.dnevnik.bg/zelen/2019/05/17/3907140_tri_egipetski_leshoiada_otglejdani_v_zooparkove_biaha/", "text": "Три млади египетски лешояда, отгледани в зоопаркове в Злин, Шонбрун и Йерез, бяха пуснати в Източните Родопи в четвъртък, съобщава пресцентърът на Българско дружество за защита на птиците.  Те прекараха малко повече от два месеца в специална адаптационна волиера (голяма клетка за птици, в която те имат възможност да летят). Преди два дни птиците бяха маркирани с GPS-GSM предаватели от екип на Българското дружество за защита на птиците и \"Зелени Балкани\".  Чрез тях експертите ще следят поведението им в природата, както и адаптацията им. Трите лешояда са излюпени миналата година и са част от експериментална дейност, която има за цел да намери най-добрия подход за освобождаване на птици с цел възстановяване на популацията на вида на Балканите. Лешоядите са освободени по един от трите подхода, възприети за тестване в рамките на програмата за възстановяване на вида - \"забавено освобождаване\". При този метод те се задържат за около 8 месеца след излюпванe и след това се настаняват в адаптационна волиера сред дивата природа. Счита се, че освобождаването им през следващ сезон ще им помогне с по-добрата адаптация и ще им осигури достатъчно опит и време, за да могат да се справят с първата си миграция, което е най-смъртоносното предизвикателство за младите египетски лешояди от Балканите.  Методът за пръв път е приложен в България миналата пролет, когато чрез същата адаптационна волиера бяха освободени четири млади птици. Благодарение на предавателите екипът на LIFE проектa \"Нова надежда за египетския лешояд\" има възможност да проследи адаптацията и миграцията им. Информацията за маршрута им е достъпна за всеки.  Това лято отново ще бъдат приложени и другите два метода за подсилване на вида на Балканите - осиновяване от диви приемни родители и изкуствено гнездо (хак). В момента екип на проекта следи отблизо поведението на птиците и ще наблюдава внимателно адаптацията им към дивата природа. \"Нова надежда за египетския лешояд\" обединява институции и организации от 14 страни от Балканския полуостров, Близкия изток и Африка. Трите млади египетски лешояда са дарени по проекта със съдействието на Антонин Вайдал - координатор на размножителната програма за вида в рамките на Европейската асоциация на зоопарковете и аквариумите.", "date": "2019.05.17", "title": "Три египетски лешояда, отглеждани в зоопаркове, бяха пуснати в Родопите"}
{"url": "https://www.dnevnik.bg/na_put/2019/05/14/3412529_fotogaleriia_nai-dobriiat_istoricheski_hotel_v_evropa/", "text": "Хотел \"Еспланада\" в Загреб е най-добрият исторически хотел в Европа за 2019 г. Тази пролет той получи отличието в тази категория на Европейските хотелски награди в Женева.", "date": "2019.05.17", "title": "Фотогалерия: Най-добрият исторически хотел в Европа"}
{"url": "https://www.dnevnik.bg/politika/2019/05/17/3907071_citat_na_denia_borisov_niama_smelostta_na_orban_stoi/", "text": "Борисов няма смелостта на Орбан и е някъде по средата между колебанието и отлагането, както винаги\". Това каза пред Би Ти Ви водачът на листата на \"Демократична България\" за евроизборите Радан Кънев. Той добави, че всички важни за българското общество въпроси се отлагат в последните 10 години като изброи върховенството на закона, чистотата на въздуха, реформите в здравеопазването и образованието. Запитан към коя група в Европарламента ще се присъедини, ако бъде избран за евродепутат, Кънев каза, че ще е част от от широкото мнозинство в ЕНП, съставено от хора демократи, за които свободата и върховенството на закона са висши ценности. Той се разграничи от \"маргиналната периферия\" в ЕНП, който \"гледа да си брани своите псевдодиктаторчета в Източна Европа\", хора, по думите му, с комунистически манталитет. \"", "date": "2019.05.17", "title": "Цитат на деня: Борисов няма смелостта на Орбан, стои между колебанието и отлагането"}
{"url": "https://www.dnevnik.bg/analizi/2019/05/17/3907141_ne_bsp_ne_e_alternativa_na_modela_borisov/", "text": "Европейските избори изправят българския избирател пред сложна дилема. От една страна, той трябва да изпрати силно послание на ГЕРБ, че моделът на управление, който Борисов е установил заедно с ДПС, не може да продължава повече. Това е модел на привилегии за близки до властта хора, които трупат богатство, заобикаляйки закона. Последният пример, който справедливо вбеси хората, бяха \"къщите за тъщи\": усвоени евросредства за построяването на частни вили вместо (както програмата изисква) за създаване на поминък и работни места в слабо развити райони. Символът на този модел обаче е друг - аферата КТБ. В този скандален случай под благосклонния поглед на служби, регулатори и правоприлагащи органи близки до властта бизнесмени си напазаруваха медии и компании с парите на вложителите в една банка. Банката фалира, държавата и банковите вложители бяха натоварени със загубите, а 4 милиарда лева преминаха в едни или други частни ръце, като битката продължава и до днес. Избирателят обаче не може да изпрати нужното послание на ГЕРБ, гласувайки за БСП или различните \"патриоти\", защото те не са алтернатива на наложения модел. Нещо повече - в управлението си БСП нееднократно е доказвала, че постига дори по-лоши резултати, като същевременно запазва гореописаните корупционни характеристики. И в настоящата им електорална листа най-яркият икономически експерт е професор Румен Гечев - човекът, чиято политика се увенча със срив на цялата банкова система, хиперинфлация и радикално обедняване на българите по време на Виденовото правителство. А и циреят КТБ се спука при последното пребиваване на социалистите във властта (2013-2014 г.) и така възроди спомена за злощастните 1996-1997. \"Патриотите\" пък се наложиха просто като удобен пълнеж за правителства, които поддържат описания корупционен модел на управление: както \"Атака\" направи възможна коалицията \"Орешарски\", така и \"Обединени патриоти\" са смокиновият лист, зад който ГЕРБ и ДПС де факто управляват заедно. Тази дилема на избирателя ще има един сигурен ефект - доста хора просто няма да отидат да гласуват. Социолозите прогнозират ниска активност, като част от избирателите на ГЕРБ вече оттеглиха подкрепата си за тази партия - именно това доведе до крехка временна преднина за БСП. Подобен наказателен вот обаче рискува да даде незаслужен антикорупционен бонус на БСП, както и да реабилитира \"консервативния завой\" на лидерката Корнелия Нинова. Ефектите от тази дилема върху предизборната кампания са следните: Борисов реши да действа пожарно. Оставката на министър Порожанов беше поредният опит корупционните скандали да се тушират с персонални жертви от правителството и парламентарното мнозинство. От съдържателна гледна точка беше логично някой да поеме отговорност за безобразията във фонд \"Земеделие\" и за липсата на контрол при харченето на евросредства - в този смисъл тази оставка беше необходима. Но вече е пределно ясно, че проблемите са системни и засягат целия модел на управление: къщи, апартаменти, банки - съзнателно заниженият държавен контрол дава възможност на близки до властта да се облажат по многобройни начини. Нещо повече - те сякаш живеят с чувството за безнаказаност, поради което са станали доста арогантни и неприкрити в своите действия. Това е най-видимо в желанието да се запази статуквото в прокуратурата, КПКОНПИ, регулаторните органи и медиите. С преминаването на \"Нова телевизия\" към Домусчиев медийната стена около управлението на ГЕРБ и ДПС получи сериозна надстройка - с възможности за изграждане на парна баня и барбекю, на което да се пекат опонентите на властта. Разбира се, жертването на лоялисти като Цветан Цветанов безспорно ще създаде трусове в управлението. За да се удържи политическата дисциплина, ще се наложи да бъде запазен пълен контрол над репресивните инструменти на властта - повдигане на обвинения и проверки от различни агенции и комисии. Една от най-фрапиращите страни на дебата Габриел - Йончева беше това, че и двете не споменаха съкращението КТБ. Това би било разбираемо, ако спореха по европейски политики. Но Йончева убедително демонстрира, че е далеч от европейската тематика и по принцип теглеше дебата уж към въпроси за корупцията в управлението \"Борисов\". Персоналната история на Йончева - офшорните фирми с хора от фалиралата банка - може би обяснява пропуска на темата КТБ. А фактът, че БСП е подбрала такъв човек да води листата ѝ, е напълно достатъчен, за да се разбере общата политика на социалистите по темата. Като цяло БСП иска ГЕРБ да падне от власт, след което да наследи създадения модел на управление - хората на Нинова нито имат намерение, нито имат капацитет да го променят. Голяма част от останалите елементи на кампанията са димки и сценични ефекти, които целят да прикрият болезнения централен проблем. \"Патриотичното\" шоу се вихри по псевдотеми като несъществуващи мигранти, въобразени трети и четвърти полове и дискриминация от страна на ЕС, проявяваща се в единия лешник по-малко в българския шоколад. Как пък един журналист не се сети да попита т.нар. патриоти защо се сдружават с душманите на България в Европа, след като българският национален интерес уж им е толкова мил? Едните \"патриоти\" са в групата, създадена от британските консерватори, които инициираха Брекзит основно с цел да спрат миграцията от Източна Европа и най-вече от България и Румъния. Другите пък са направо дружки на Льо Пен и Салвини, които (ако някога имат решаващата дума в ЕС) набързо ще изолират България, Румъния и сие не само от взимането на важни решения, но и от благата на еврочленството. Как подобни съюзи минават за защита на националния ни интерес - това е една от мистериите на тази кампания. Към нея трябва да се прибави и новата истерия около Стратегията за детето, която пък е симптом за масово психосоматично отклонение. Дилемата на избирателя е ясна: смяната на хора във властта невинаги води до смяна на модела. Разбира се, има и интелигентни решения на тази дилема, но дали избирателите ще ги открият сред разнородните димки? Ще разберем на 26 май.", "date": "2019.05.17", "title": "Не, БСП не е алтернатива на модела \"Борисов\""}
{"url": "https://www.dnevnik.bg/razvlechenie/2019/05/17/3907109_pesen_za_gniav_i_i_tuga_-_emociite_predi_golemiia/", "text": "Напрежението покрай \"Игра на тронове\" нараства с наближаването на неговия финален епизод този уикенд. Стотици хиляди недоволни фенове се включиха в петиция в интернет с искане за презаснемане на последния сезон на сериала, а британски сайт предложи услуга за опечалени зрители, които трудно ще преживеят края на телевизионната сага, предаде \"Ройтерс\". Повече от 750 хил. фенове вече са подписали  петиция, настояваща за презаснемането на последния сезон . Те искат историята да бъде завършена от \"компетентни сценаристи\". \"Този сериал заслужава смислен финал\", казва Дилън Д., който е създал петицията. \"Осмият сезон беше много несвързан и прибързан. Това не е достоен завършек на един велик сериал\", присъединява се към неговия призив Мерилин Марнел, която също е подписала петицията. До момента от HBO не са коментирали петицията. Сериалът беше създаден от Дейвид Бениоф и Д. Б. Вайс, които доразвиха историята от поредицата романи \"Огън и лед\" на Джордж Р. Р. Мартин, която още не е завършена.  Въпреки критиките последният, осми, сезон на \"Игра на тронове\" счупи рекордите по гледаемост на HBO, откъдето твърдят, че за момента средната гледаемост на шоуто само в САЩ е 43 млн. зрители на епизод. Това е повишение с 10 млн. зрители спрямо седмия сезон, който беше излъчен през 2017 г. Оценката на критиката за последния сезон досега следва отзивите на зрителите. В сайта RottenTomatoes.com оценката на първия епизод е 92 процента положителна, а на предпоследния епизод - едва 47 процента.  Междувременно британският сайт Bark.com вече предлага услуга за справяне с края на сериала с помощта на специалисти.  \"Игра на тронове\" е едно от най-популярните телевизионни шоута на времето ни, затова и не съм изненадан, че хората са много тъжни, че то ще свърши\", отбеляза Кай Фелър, създателят на Bark.com. \"Мисля, че ще има много запалени фенове, които ще имат нужда да си поговорят със специалист, когато сериалът приключи\", допълни той.", "date": "2019.05.17", "title": "Песен за гняв и тъга - емоциите преди големия финал на \"Игра на тронове\""}
{"url": "https://www.dnevnik.bg/sviat/2019/05/17/3907167_sasht_spriaha_specialniia_turgovski_rejim_za_turciia/", "text": "САЩ прекратяват преференциалния търговски режим за Турция, изключвайки я от списъка на развиващите се страни, предадоха световните агенции. Режимът бе предоставен съгласно програма, позволяваща някои износни стоки да влизат безмитно на американския пазар. Решението влиза в сила от днес, 17 май, обяви Белият дом. Същевременно обаче Вашингтон намали наполовина митата за внос на турска стомана до 25 процента, допълва \"Ройтерс\". Белият дом посочи като основание за решението си нивото на икономическо развитие на страната. Службата на постоянния търговски представител на САЩ в началото на март посочи, че Турция вече не отговаря на критериите за участие в програмата заради \"достатъчната степен на икономическо развитие\". Ведомството започна да преразглежда статута на Анкара през август миналата година, когато двете страни бяха в дипломатически спор. Анкара обаче се надяваше, че Вашингтон няма да изпълни това намерение. Според турската страна това би влязло в противоречие с целта, определена от президентите Доналд Тръмп и Реджеп Тайип Ердоган, взаимната търговия да достигне 75 млрд. долара. При миналогодишния спор САЩ  наложиха високи мита върху вноса на турска стомана и алуминий , за да окажат натиск върху Анкара за освобождаването на американския пастор Андрю Брънсън, задържан по обвинения в тероризъм. Брънсън  бе освободен през октомври . От миналата година обаче двустранните отношения  остават напрегнати заради множество въпроси  - от плановете на Турция да купи руска ракетна система до противоположните интереси в Сирия. В изявление днес Вашингтон посочи, че намалява митата от 50 процента, въведени през август, до 25 процента. Турция бе сред 120-те страни, участващи в схемата за преференции, която е най-старата и най-голяма търговска преференциална програма на САЩ. Тя цели да насърчи икономическото развитие на страните и териториите бенефициенти, отменяйки вносните мита за хиляди стоки. По програмата САЩ са внесли от Турция продукти за 1.66 млрд. долара през 2017 година, или 17.7 процента от общия американски внос от страната, според данни на американската администрация. /БТА", "date": "2019.05.17", "title": "САЩ спряха специалния търговски режим за Турция заради икономическото ѝ развитие"}
{"url": "https://www.dnevnik.bg/politika/2019/05/17/3907169_borisov_vidia_opit_za_namesa_na_radev_v_sudebnata/", "text": "Премиерът Бойко Борисов разкритикува срещите на президента Румен Радев с висши магистрати, които започнаха от началото на тази седмица. Досега държавният глава проведе разговори с главния прокурор  Сотир Цацаров , както и с председателите на Върховния касационен съд и на Върховния административен съд  Лозан Панов  и  Георги Чолаков . Радев имаше среща и с правосъдния министър Данаил Кирилов. Разговорите са в рамките на консултациите, които държавният глава обяви, че започва. Те са по повод обсъждането и изготвянето на критерии за избора на нов главен прокурор. Не викам магистратите един по един при мен \"Не одобрявам това, че някои от властите се опитват да се бъркат в независимата съдебна система. Нали се борим за независима съдебна власт. Прокурорите си избират прокурори, съдиите си избират съдии. Не е работа на никой от изпълнителната власт да следи избора на главен прокурор. Има си начини, по които да се избира. Аз не викам магистратите един по един при мен\", каза Борисов по време на инспекцията на строителството на магистрала \"Хемус\" край Ябланица. Той добави, че президентската институция е тази, която има право да одобри или не новия главен прокурор. \"Тогава влиза в сила нейната роля\", уточни премиерът. Проверките на политиците Борисов каза още, че  искането на Цацаров от председателя на ДАНС  цялата налична в агенцията информация, включително и от финансовото разузнаване, за банкови сметки, участие в офшорни компании, притежавани недвижими имоти в чужбина и други инвестиции от лица, заемащи висши публични длъжности и недекларирани по съответния ред, не е нещо ново. \" Главният прокурор огласи това, което се прави от много време \", допълни премиерът. Тези, които обещават повече, ви лъжат Бойко Борисов добави, че за следващата година е предвидено увеличение на заплатите с 10%, но не уточни дали това се отнася за всички държавни институции. Освен това имало предвидени коледни надбавки за пенсионерите. \"Тези, които ви обещават повече, реално ви лъжат, защото няма как. Не може да похарчим повече, отколкото изкарваме. Външният дълг е намалял с 20%. Миналата година върнахме 2.4 млрд. външен дълг\", завърши Борисов.", "date": "2019.05.17", "title": "Борисов видя опит за намеса на Радев в съдебната система заради срещите му с висши магистрати"}
{"url": "https://www.dnevnik.bg/detski_dnevnik/2019/05/17/3538254_s_decata_v_pochivnite_dni_18_i_19_mai/", "text": "Събота - От 10 до 19 часа Sofia Ring Mall ще се превърне в лего царство. На Ниво 1 на търговския център заедно с \"Комсед\" организира специален кът - \"LEGO остров на креативността\". Там всеки, желаещ да поеме по пътешествието на \"LEGO острова\", ще получи своя личен \" LEGO паспорт\". С него той трябва да посети 5-те обособени лего зони за игри и да получи по един печат във всяка. Това му гарантира, освен няколкочасово забавление, удоволствие и специални награди, предоставени от \"Комсед\", и талон за участие за голямата награда – пътешествие до \"Леголенд\", Германия. Двудневната екскурзия до мечтаната за всеки лего маниак дестинация включва двупосочни самолетни билети, 2 нощувки със закуска в двойна стая и пропуски за \"Леголенд\". Децата под 14-годишна възраст имат право да участват с писмено съгласие от родител и/или настойник, който да ги представлява лично.  - Емблематичният локомотив № 46.03 \"Баба Меца\" ще се движи между София и Банкя с пътническа композиция, за която всеки любител ще има възможност да купи билет. Ретро пътуването се организира съвместно със Столичната община район Банкя по повод провеждането на фестивала \"Уличните артисти\". Атракционният влак ще замине от Централна гара София в 9 часа, в обратното направление композицията ще потегли от гара Банкя в 14.30 часа. - С интересна програма и вход свободен от 18 до 23 часа Националният военноисторически музей се включва в Европейската \"Нощ на музеите\".  - С детски ателиета и концерт музеят \"Земята и хората\" ще посрещне своите гости от 18 до 21 часа.  - Веселата занималня \"Мини джунгла\" чака децата в детска къща \"Оксиния\" от 10 до 13 ч. Вижте пълната програма  тук .  - Под мотото \"Музеят като културно средище. Бъдещето на традициите\" Националният исторически музе ще отбележи Международен ден на музеите и Европейска нощ на музеите. За поредна година Националният исторически с вход свободен от 9.30 до полунощ.   - Под мотото  \" Не яж боклуци, яж зеленчуци\"  ще премине поредното издание на \"Деня на революцията в храненето\". Включилите се деца ще участват в 220 безплатни кулинарни работилници в 70 града в страната, където с помощта на 1000 доброволци ще се учат да приготвят здравословна и вкусна храна, с която да заменят бързите закуски и вредната храна. Вижте подробности  тук . - Карнавал се провежда в града. Пълната му програма -  тук . - Тазгодишното издание на Нощ в музея започва в 17 и приключва в 23.30 часа с богата програма.   - С богата програмата градът ще отбележи Европейската нощ на музеите. Жителите и гостите на града ще могат да посетят постоянната експозиция на Авиомузея от 18 до 24 часа, като на борда на Ту-154 посетителите ще могат да седнат на мястото на пилота в кабината на самолета, където ще се запознаят с основните инструменти за навигация. По-големите ентусиасти ще се насладят на нощен полет над Бургас в кабината на Ан-24 с очилата за виртуална реалност. Пълната програма можете да разгледате  тук . Неделя - От 10 до 17 часа Sofia Ring Mall ще се превърне в лего царство. На Ниво 1 на търговския център заедно с \"Комсед\" организира специален кът - \"LEGO остров на креативността\". Там всеки, желаещ да поеме по пътешествието на \"LEGO острова\", ще получи своя личен \" LEGO паспорт\". С него той трябва да посети 5-те обособени лего зони за игри и да получи по един печат във всяка. Това му гарантира, освен няколкочасово забавление, удоволствие и специални награди, предоставени от \"Комсед\", и талон за участие за голямата награда – пътешествие до \"Леголенд\", Германия. Двудневната екскурзия до мечтаната за всеки лего маниак дестинация включва двупосочни самолетни билети, 2 нощувки със закуска в двойна стая и пропуски за \"Леголенд\". Децата под 14-годишна възраст имат право да участват с писмено съгласие от родител и/или настойник, който да ги представлява лично. - Музика от детски филми ще завърши тазгодишният сезон от музикално-образователната програма  \"Фортисимо Фамилия\" , която цели да насърчи интереса на децата към класическата музика. От 11.30 часа Софийската филхармония под диригентството на Найден Тодоров ще представи популярни мелодии от любими детски филми, а публиката ще научи любопитни факти за изпълняваните произведения и за музиката като цяло в компанията на музиканта Добрин Векилов-Дони и съпругата му - актрисата Антоанета Добрева-Нети.  - \"Приключението: От мен зависи\" предизвиква малки и големи да подкрепят учениците приключенци от цялата страна с участие в лов на приключения в Борисовата градина от 16.30 часа. Вижте подробности  тук. -  Фестивал на скейт спортовете с ролери , ролкови кънки, лонгборди, скейтборди и тротинетки на ще се проведе в Борисова градина. - Карнавал се провежда в града. Пълната му програма -  тук .", "date": "2019.05.17", "title": "С децата в почивните дни (18 и 19 май)"}
{"url": "https://www.dnevnik.bg/sviat/2019/05/17/3907170_polsha_prie_po-strogi_nakazaniia_za_pedofiliia/", "text": "Полша прие по-строго законодателство срещу педофилията, предаде \"Франс прес\". Промените в законодателството бяха внесени след шока от документалния филм \"Само не казвай на никого\" за педофилията в полската католическа църква. Полските депутати приеха вчера поправки в закона, предвиждащи наказания до 30 години затвор за хората, признати за виновни по обвинения в педофилия, а също и доживотен затвор за най-опасните педофили. Новите правила отменят давността при най-тежките случаи на педофилия. Законопроектът бе внесен за гласуване в парламента от управляващата консервативна партия \"Право и справедливост\", която е близка до католическата църква и има абсолютно мнозинство в парламента. Новото законодателство бе прието десет дни преди изборите за Европейски парламент на 26 май. Социологическите проучвания сочат, че \"Право и справедливост\" и опозиционният съюз \"Европейска коалиция\" вървят рамо до рамо в предизборната надпревара. Публикуваният в \"Ютюб\" миналата събота  филм на братята Томаш и Марек Секелски \"Само не казвай на никого\"  събра близо 18 млн. гледания. Двучасовият филм съдържа заснети със скрита камера срещи на вече пораснали жертви на свещеници педофили с техните насилници. Част от духовниците във филма признават вината си и молят за прошка. От документалния филм става ясно, че обвиняеми и дори осъдени за педофилия полски свещеници просто са били местени от една енория в друга, където са продължавали църковното служение и работата си с деца. Полската църква призна през март за близо 400 случая на духовници, извършили сексуални посегателства срещу деца и младежи през последните три десетилетия. /БТА", "date": "2019.05.17", "title": "Полша прие по-строги наказания за педофилия"}
{"url": "https://www.dnevnik.bg/sport/2019/05/17/3907163_trenyorut_na_levski_ludogorec_beshe_hegemon_s_dobur/", "text": "Треньорът на \"Левски\" Георги Тодоров, който води сините до края на сезона, заяви, че отборът ще търси победа пори гостуването на \"Лудогорец\". Той обясни, че вниманието е насочено към този мач, а след това ще се мисли за дербито с ЦСКА. \"Ние излизаме с настройката за победа. \"Лудогорец\" дълги години бяха хегемон и играеха добър футбол, но за тяхно съжаление през този сезон това не е така. Ние ще се опитаме да изиграем добър мач и ще търсим победата\", каза Тодоров. Той добави, че ще направи три промени в състава и се надява отборът да няма проблеми с контузии и картони, защото във вторник е двубоят с ЦСКА. \"Знаете какво е за \"Левски\" този двубой.\" Той приветства  назначаването на Петър Хубчев за треньор . \"Аз трябва да създам условията, за да може играчите да играят добре, а Хубчев да си направи анализите.\"", "date": "2019.05.17", "title": "Треньорът на \"Левски\": \"Лудогорец\" беше хегемон с добър футбол, но сега не е така"}
{"url": "https://www.dnevnik.bg/evropa/regioni/2019/05/17/3907182_mladeji_moga_da_kandidatstvat_za_dobrovolci_v/", "text": "Интеррег доброволческа младеж\"  набира и изпраща млади доброволци  в трансгранични, транснационални и междурегионални програми и във финансираните от тях проекти. Целта е да се популяризират солидарността и регионалното сътрудничество в Европа чрез разпространение на информация за конкретни постижения на програмите \" Интеррег \" и финансираните от тях проекти. Продължителността за доброволчество в една организация домакин за едно лице е от два до шест месеца. Една организация може да бъде домакин в един и същ момент на повече от един доброволец. За участие в инициативата кандидатстват както организациите, които ще бъдат домакини на доброволци, така и младите хора, които желаят да бъдат доброволци. Одобрените доброволци получават дневни пари в размер от 19 евро до 26 евро за всеки календарен ден на престоя си. Средствата са предназначени за храна, настаняване, местен транспорт, джобни пари. Сдружението на европейските гранични региони (СЕГР) покрива разходите за пътуването от населеното място на доброволеца до населеното място на организацията домакин, както и застраховката за времето на доброволчеството. СЕГР провежда присъствено или онлайн обучение с одобрените млади хора преди началото на доброволчеството. Повече информация можете да намерите  тук . Крайният срок за кандидатстване е 1 октомври 2019 г.", "date": "2019.05.17", "title": "Младежи могат да кандидатстват за доброволци в трансгранични програми"}
{"url": "https://www.dnevnik.bg/sviat/2019/05/17/3907180_taivan_stana_purvata_strana_v_aziia_uzakonila/", "text": "Тайванският парламент узакони днес еднополовите бракове, предаде \"Франс прес\". Това е първият подобен случай в Азия. Парламентът узакони еднополовите бракове две години след като конституционният съд на Тайван постанови през май 2017 г., че те не противоречат на тайванската конституция. Тайванските депутати одобриха закон, позволяващ на хомосексуалните двойки да влизат в брачен съюз и да искат от администрацията да бъдат включвани в регистъра на брачните двойки. Гласуването, което потвърждава мястото на Тайван като азиатския авангард по въпросите, свързани с правата на хомосексуалистите, е победа за организациите, защитаващи правата на ЛГБТ общността, които от години се борят за получаването на равни права за сключване на брак. Конституционният съд на Тайван даде през май 2017 г. срок на правителството до 24 май 2019 г. да измени законодателството. Консервативната опозиция обаче организира през ноември серия от референдуми, на които мнозинството от тайванците изразиха нежеланието си дефиницията за брак като съюз между мъж и жена да се променя. Приемането в Тайван на хомосексуалните връзки започна през 90-те години, когато лидери от управляващата днес Демократическа прогресивна партия насърчиха каузата с цел Тайван да се отличи като отворено общество в Азия. /БТА", "date": "2019.05.17", "title": "Тайван стана първата страна в Азия, узаконила еднополовите бракове"}
{"url": "https://www.dnevnik.bg/sviat/2019/05/17/3907184_huauei_oficialno_vleze_v_cherniia_spisuk_za_biznes_s/", "text": "Администрацията на президента на САЩ Доналд Тръмп официално добави \"Хуауей\" (Huawei) в търговския \"черен списък\", като незабавно се задействат ограниченията, които ще затруднят изключително много китайския технологичен гигант в бизнес дейността му в САЩ, предаде \"Ройтерс\". Министерството на търговията издаде снощи разпоредбата, която бе обещана в сряда. Така \"Хуауей\" и 68 негови подразделения попадат в списък, чрез който се забранява на компанията да купува части и компоненти от американски фирми без одобрението на американското правителство. Разпоредбата влиза в сила незабавно, каза говорител на ведомството, макар че няма да бъде официално публикувана в държавния вестник \"Федерален регистър\" до вторник. По-рано тази седмица Доналд Тръмп подписа изпълнителна заповед, с която  обявява извънредно положение за защита на телекомуникационните мрежи  на САЩ от чуждестранни заплахи. С указа се забранява на американски компании да използват телекомуникационно оборудване, произведено от фирми, които могат да представляват опасност за сигурността на страната. САЩ са на мнение, че смартфоните на \"Хуауей\" и мрежовото оборудване на телекомуникационния гигант могат да бъдат използвани от Китай за шпиониране на американците.  Компанията отхвърля обвиненията . Министерството на търговията още в сряда обяви, че добавя \"Хуауей\" в \"черния списък\". \"Хуауей\" участва в дейности, които са против националната сигурност или външнополитическите интереси на САЩ, се посочва в заповедта. /БТА", "date": "2019.05.17", "title": "\"Хуауей\" официално влезе в \"черния списък\" за бизнес с компании от САЩ"}
{"url": "https://www.dnevnik.bg/sviat/2019/05/17/3907209_upravliavashtata_koaliciia_v_ukraina_se_razpadna_i/", "text": "Групата на партия \"Народен фронт\" във Върховната рада напуска управляващата коалиция. Това заяви днес на пленарно заседание на украинския парламент председателят на групата, включваща 80 депутати, Максим Бурбак, предаде ТАСС, цитирана от БТА. \"Коалицията изпълни задачите си... Това е вече история. Трябва да се формира нова коалиция с нов дневен ред, точно затова заявяваме, че напускаме мнозинството\", каза той. Случилото се може да обърка плановете на избрания за президент Володимир Зеленски  да разпусне парламента в следващите десет дни . По думите на Бурбак \"фронтоваците\" са взели решението си с оглед \"новите обстоятелства\" в Украйна, \"изискващи максимално да се консолидират държавните сили в парламента\". \"Нов президент, нов дневен ред, нова коалиция\", посочи шефът на групата. \"Народен фронт\" приканва партиите незабавно да започнат консултации за подготовка на ново коалиционно споразумение с нов план за действия\", каза той. С излизането на \"Народен фронт\" коалицията \"Единна Украйна\" спира дейността си и мнозинството във Върховната рада вече не съществува, потвърди на заседанието председателят на парламента Андрий Парубий. Депутатите разполагат с 30 дни, за да формират ново мнозинство - в противен случай президентът на страната има право да разпусне Върховната рада, обяснява ТАСС. Коалицията от депутатски групи \"Единна Украйна\" бе създадена на 27 ноември 2014 г. Тогава в нея влязоха групите на \"Блока на Петро Порошенко\", \"Народен фронт\", \"Самопомощ\", \"Радикална партия\" и \"Баткившчина\" и коалицията включваше 302-ма депутати. По-късно \"Самопомощ\", \"Радикална партия\" и \"Баткившчина\" заявиха, че излизат от коалицията, напомня ТАСС. С действията си \"Народен фронт\" блокира възможността новоизбраният президент Володимир Зеленски да разпусне парламента предсрочно, коментира руското онлайн издание \"Лента\", като се позовава на украинския сайт \"112.ua\". До 30 дни Върховната рада трябва да формира ново мнозинство. По закон в течение на този период президентът няма право да разпусне парламента. А щом трийсетдневният срок за формиране на коалиция изтече, Радата вече няма как да бъде разпусната, тъй като ще остане по-малко от половин година до изтичане на мандата ѝ наесен. През останалата му част парламентът ще може да работи дори без коалиция, обяснява \"Лента\".", "date": "2019.05.17", "title": "Управляващата коалиция в Украйна се разпадна и обърка плановете на Зеленски"}
{"url": "https://www.dnevnik.bg/razvlechenie/2019/05/17/3907202_serialut_teoriia_za_golemiia_vzriv_prikljuchi_sled_12/", "text": "След 12 години в ефир почитателите на изключително популярния ситком \"Теория за Големия взрив\" се сбогуваха за последно с шоуто, чийто финален епизод бе излъчен в четвъртък вечерта в САЩ. Още от първите си епизоди през 2007 г. поредицата се превърна в един от най-популярните комедийни сериали в телевизионната история, спечелвайки общо десет награди \"Еми\", четири от които за актьора Джим Парсънс и изпълнението му в ролята на особения теоретичен физик Шелдън Купър. Първоначално \"Теория за Големия взрив\" се фокусира върху група странни млади мъже, които се занимават с наука и техните взаимоотношения с новата им съседка, която се нанася да живее до техния общ апартамент. С годините образите им успяха да превърнат особняците, които се вълнуват главно от наука и комикси, в популярна култура. Актьорският състав на сериала също направи сантиментално сбогуване с поредицата чрез различни публикации в социалните мрежи. Джон Галеки, който играе физика Ленърд Хофстетър, публикува видео как създателят на поредицата Чък Лори щраква клапата преди снимките на последната сцена от сериала. Кейли Куоко, която играе ролята на съседката Пени, която живее точно срещу Ленърд и Шелдън (Джим Парсънс), публикува видео как актьорите се прегръщат преди финалните снимки, докато Мелиса Рауч написа, че участието й в шоуто е било \"едно от най-великите преживявания в моя живот\".  Финалният епизод имаше множество дълго очаквани развръзки ( . Шелдън и неговата съпруга невробиолог Ейми (Майъм Биалик) спечелиха Нобелова награда за физика; експерименталният физик Ленърд (Джон Галеки) и съпругата му Пени (Кейли Куоко) обявиха, че очакват дете, а безнадеждният романтик и астрофизик Радж (Кунал Наяр) си уговори среща с актрисата от \"Бъфи - убийцата на вампири\" Сара Мишел Гелър. Освен това и асансьорът, който бе развален през всички сезони на шоуто, най-накрая бе поправен. Един от най-емоционалните моменти обаче бе, когато Шелдън отказа да прочете дълго подготвяната си реч при приемането на Нобеловата награда и се обърна към своите приятели в публиката с думите: \"Извинявам се, ако не съм бил приятелят, когото заслужавате, но искам да знаете, че по свой собствен начин ви обичам всичките.\"", "date": "2019.05.17", "title": "Сериалът \"Теория за Големия взрив\" приключи след 12 години в ефир"}
{"url": "https://www.dnevnik.bg/bulgaria/2019/05/17/3907229_borisov_inspektira_magistralata_stava_tak-tak-tak_a_te/", "text": "\"Здраве желаем, г-н премиер\". С тези думи министър-председателят Бойко Борисов беше посрещнат от официалните лица при пристигането си на отсечката от магистрала \"Хемус\" край Ябланица, която в момента се изгражда. Въпреки че мястото е трудно достъпно, а на него има само строителна техника и работници, група от около 40-50 души също успя да посрещне премиер с викове \"Бойко, Бойко\". \"Шшш, тихо, ей. Не се занимавайте с партийна работа\", каза в отговор упрекваният от БСП за участие в предизборната компания Борисов и възгласите бързо спряха. Така започна официалната част от инспекцията на премиера на строителството на магистралата. Неофициалната обаче беше още в служебната му кола. В 8:40 ч. сутринта в официалната страница на премиера във \"Фейсбук\" започна излъчването на видео, в което се вижда как той лично шофира автомобила, а до него се вози охранител от Национална служба \"Охрана\" (НСО). По време на видеото Борисов прави опит да обясни как се строи една магистрала. \"Виждаш ли как става магистралата – так-так-так-так. Тука, както го гледаш, август ще го свършат. Работят денонощно. А едно време са стигнали до Правец и са спрели. Нали е приятно така – планина, ливади и след това гледаш как се ражда и как пораства. А в същото време държавния дълг намалява\", обяснява Борисов на записващия го, който най-вероятно е личният му пиар Севделина Арнаудова. И продължава да описва какво вижда: \"Път през скала. А после колко лесно изглежда, когато е готово. Като отида в някое студио ми казват стига сме говорили за магистрали, дай да говорим за фугата на \"Граф Игнатиев\", оплака се Борисов, който е следван пътно от колона автомобили. При слизането си от колата премиерът обърна внимание на събралите се симпатизанти, които носеха тениски с неговия лик. Плакати в подкрепа на Борисов също имаше. След разговора си с журналисти премиерът се насочи към служебния си автомобил, за да отпътува за Търговище, където също ще проверява строителството на \"Хемус\". \"Повече от бате Бойко никой не прави\", изкрещя един от симпатизантите му. В още едно видео, качено във \"Фейсбук\", пък се видя, че на път за Търговище Борисов пътува заедно с вицепремиера Томислав Дончев, министъра на финансите Владислав Горанов и зам.-министъра на регионалното развитие Николай Нанков. След като препита набързо Нанков и Дончев съответно за работата по \"Хемус\" и обходния път на Габрово, в разговора се намеси и Горанов. \"Само Ванката от охраната още нищо не е казал\", с което спря и излъчването наживо.", "date": "2019.05.17", "title": "Борисов инспектира: Магистралата става так-так-так, а те ми говорят за фугата на \"Граф Игнатиев\""}
{"url": "https://www.dnevnik.bg/biznes/2019/05/17/3907239_razshirenieto_na_jujnata_duga_v_sofiia_shte_moje_da/", "text": "Разширението на Южната дъга в София ще може да започне до края на годината. Другата седмица Регионалното министерство (МРРБ) ще поиска предварително изпълнение на отчуждителните процедури за участъка от пътен възел \"Цариградско шосе\" до \"Младост\". Това съобщи министърът на регионалното развитие и благоустройство Петя Аврамова по време на парламентарния контрол, цитирана от БТА. Участъкът от пътен възел \"Цариградско шосе\" до пътен възел \"Младост\" е един от двата последни за изграждането на Южната дъга. Министърът информира, че другата седмица ще бъдат предприети действия по искане за предварително изпълнение на отчуждителните процедури на имоти за държавни нужди за този пътен участък, което става възможно с  окончателно приетите промени  в Закона за държавната собственост отпреди 2 дни. Процедурата за бързо отчуждаване на частни имоти вече ще е приложима не само за такива, на мястото на които ще има магистрали и електропроводи, но и за такива, върху които ще се изградят тех паркове. С новите текстове съдът се задължава да се произнася в седемдневен срок, а не до 1 месец, както досега, по искане за предварително изпълнение на актове за отчуждаване, направени в защита на \"особено важни държавни или обществени интереси\". Предложението за промяната е на трима депутати от ГЕРБ Участъкът от Южната дъга е с дължина 5.8 километра, а цената за изпълнение му е близо 119 млн. лв. без ДДС, припомни министърът. Предстои подписване на договор с изпълнителя за инженеринг, определен от \"Агенция \"Пътна инфраструктура\" за изпълнител на обществената поръчка за проектиране и строителство на обекта през февруари тази година. Подписването на договора с избрания изпълнител е било възпрепятствано, защото е имало жалба в Комисията за защита на конкуренцията, като към настоящия момент вече има решение на комисията в полза на възложителя. Срокът за проектиране на обекта е 180 дни, а за строителство - над 700 календарни дни. За обществената поръчка за определяне на консултант по проекта са подадени 12 оферти и сега комисията разглежда техническите предложения, след това ще се отворят и ценовите оферти на допуснатите участници. Успоредно с това пътната агенция провежда отчуждителна процедура. Министърът съобщи, че към момента има образувани над 69 съдебни производства от частни собственици пред Софийския административен съд срещу размера постановеното обезщетение.", "date": "2019.05.17", "title": "Разширението на Южната дъга в София ще може да започне до края на годината"}
{"url": "https://www.dnevnik.bg/sport/2019/05/17/3907210_sobstvenikut_na_botev_tursi_otgovori_sled_vialoto/", "text": "Собственикът на \"Ботев\" (Пловдив) Георги Самуилов заяви, че вече търси отговори след  загубения финал за Купата на България . Той посочи, че го боли не толкова от загубата от \"Локомотив\" (0:1), колкото от представянето на отбора, което определи за \"вяло и безизразно\". Заради поражението \"канарчетата\" няма да играят в евротурнирите следващия сезон. \"Откакто съм начело на \"Ботев\", футболистите и спортно-техническият щаб разполагат с всички необходими условия, за да насочат цялото си внимание към представянето си на терена. Към това да играят, да се раздават за името и историята на клуба, чиито цветове имат честта да защитават, и да радват хилядите си привърженици. За огромно съжаление на всички нас в най-важния момент от сезона не видяхме нищо от това\", заяви Самуилов в обръщение в сайта на клуба. \"Вялото и безизразно представяне на отбора в този исторически финал бе много по-болезнено от самата загуба и факта, че не успяхме да прибавим още един трофей във витрината на клуба\", продължи той. Самуилов заяви, че се е заел да прави обстоен анализ на целия сезон. Резултатите от него и решенията, които ще последват, ще бъдат съобщени пред медиите на 29 май. Обръщението на бизнесмена дойде 24 часа след това на привържениците на \"Ботев\" към него. Запалянковците повдигнаха въпроса за даденото от него обещание през март 2020 г. отборът да се завърне на стадион \"Христо Ботев\". \"Г-н Самуилов, днес всички очи гледат към вас. Ние не искаме повече обещания и празни приказки. Искаме всички да бъдем с отбора, който ни носи толкова радост, за да продължаваме да вървим напред, както вие сам споменахте преди няколко дни - заедно - клуб, фенове, отбор. А това няма как да стане без стадион. Без нашия дом\", пишат привържениците на \"канарчетата\".", "date": "2019.05.17", "title": "Собственикът на \"Ботев\" търси отговори след \"вялото\" представяне във финала"}
{"url": "https://www.dnevnik.bg/sviat/2019/05/17/3907224_norvegiia_potvurdi_che_posrednichi_mejdu_ekipi_na/", "text": "Норвегия заяви, че е имала \"предварителни контакти\" с представители на правителството и опозицията на Венецуела, потвърждавайки неотдавнашни медийни съобщения, че посредничи за решаване на венецуелската криза, предаде ДПА. \"Това беше част от проучвателна фаза с цел да допринесем за намиране на решение на ситуацията в страната. Потвърждаваме готовността си да продължим да подкрепяме търсенето на мирно решение\", се казва в изявление на норвежкото външно министерство. Венецуелският опозиционен лидер Хуан Гуайдо потвърди, че Норвегия посредничи между правителството и опозицията, но отрече двете страни да водят преговори. Той определи норвежкото посредничество като една измежду много инициативи. Норвегия не е сред страните, които са признали Гуайдо за и.д. президент на Венецуела, отбелязва ДПА.", "date": "2019.05.17", "title": "Норвегия потвърди, че посредничи между екипи на Мадуро и Гуайдо"}
{"url": "https://www.dnevnik.bg/kultura/2019/05/11/3518419_otkus_ot_klaviaturna_greshka_na_teri_pratchet/", "text": "Щурите бележки за живота на сър Тери Пратчет в мемоарната \"Клавиатурна грешка\"! Сборникът с нехудожествени есета е с предговор от Нийл Геймън. С над 55 милиона продадени книги по света и преводи на над 36 езика, най-продаваният британски автор през 90-те години и създател на невероятния Свят на Диска – сър Тери Пратчет – със сигурност може да впечатли с личната си история дори самия Смърт. На български език за пръв път излизат \"щурите самостоятелни бележки под линия\" на сър Тери Пратчет за живота и със специалния предговор на писателя и близък приятел на автора Нийл Геймън (\"Американски богове\", \"Од и ледените великани\", \"Скандинавска митология\"). \"Клавиатурна грешка\" е сборник с нехудожествени произведения, който ще ви разкрие истинското лице на \"приветливия мъж с брада и шапка\". Неиздаваният досега сборник с есета на Тери Пратчет проследява цялата му писателска кариера, от първия фенфикшън до създаването на любимата поредица на поколения за Света на Диска. В него ще се срещнете както с любими герои като Смърт, леля Ог и обитателите на Невидимия университет, така и с непознати като баба Пратчет – а също и с някои много особени размисли за любовния живот на Гандалф. За книжарниците, драконите, писмата от феновете, сандвичите, инструментите на занаята и гнева към кола маската. За учебните дни, разранените колене, първата работа, тамяна, роботите християни и любимите книги, без да споменаваме орангутана. За болестта на Алцхаймер, кампаниите, противоречията и правото на достоен завършек. И най-вече за опитите да направиш много неща малко по-добри – дали на бялата страница, или в живота отвън, на улицата. С неуморно чувство за хумор Тери Пратчет – любител на шапки, книги и орангутани – говори за призванието си на писател и за каузите, изградили го като човек. И ни припомня, че понякога бесът и чувството за справедливост могат да те спасят дори и от лапите на смъртта. Програмна брошура на \"Хилкон\", ноември 1992 г. Препрочетох това дванайсет години по-късно и си помислих: бре, сигурно съм имал страшно тежък репрочетох това дванайсет години по-късно и си помислих: бре, сигурно съм имал страшно тежък ден, дали вярвам още в това? И отговорът е да, и това \"даден, дали вярвам още в това? И отговорът е да, и това \"да\" притежава дадена стойност. През 1992 бумът на жанра фентъзи, започнал в средата на осемдесетте, тъкмо го бе издигнал на гребена на вълната. От фентъзи нямаше място къде да мръднеш – и местно, и вносно. Голяма част от него бе добро, но имаше и много кофти фентъ­зи – не задължително кофти написано, но кофти в смисъл, че нищо ново не привнасяше в купона. Спомням си един брой на спи­сание \"Локус\", в който се обсъждаха или рекламираха три раз­лични заглавия, включващи Господар на мрака в ролята на врага (не, никое от тях не беше \"Властелинът на пръстените\"). Оле­ле, майко. Тях, Господарите на мрака, трябва да ги издават на дажби. Книжните щандове по конвенциите преливаха от фен­тъзи. Кориците досущ си приличаха. Сред тях имаше и добри книги, ама как да ги познаеш? Купища еднорози, дракони, мисии, елфи... Героичното фентъзи се хранеше само от себе си. Кофти за жанра фентъзи, добре за мен – това бе среда, богата на мишени. Както и да е, така беше тогава... Сега ми е много по-спокойно. Си­гурно ще е добра идея да страня известно време от \"Дисни уърлд\". Наричат ме автор на фентъзи, но започвам да мразя това опреде­ление. Защо? Защото онова, което може да бъде страшно добро, често е страшно зле. Защото там съществува толкова много боклук, толкова много опулено преклонение пред митове, от които ти изтръп­ва мозъкът, толкова безсмислено рециклиране на древни цикли, тол­кова безмозъчно бягство от действителността. Не съм против рециклирането. Това го правят годишните време­на. Както и пантомимата, както и приказките за феи. Преразказът на често разказвани сюжети е почтено изкуство – но трябва да присъст­ва и някакъв опит за придаване на текстура и самобитност. \"Междузвездни войни\" беше образцовият сюжет за героично фентъзи, с ше­метни обрати тъкмо в нужната доза, та да му придадат допълнител­на острота. \"Робокоп\" преразказваше древно сказание на нов глас и беше чудесен. \"Робокоп 2\" беше свръхскъп боклук, защото хората не разбираха какво са им поднесли. За беда за боклуците все още има пазар. През уикенда си взех една написана неотдавна фентъзи книга и там един герой казваше за друг: \"Изстъпление у него ще избликне\". Господи Боже! И тази фраза бе част от цяла страница подобно кърточелюстно псевдоархаично по­вествование. \"Негли\", \"верувам\"... Това е езикът, който употребяваме, за да превърнем фентъзито от висока проба в треторазрядна роман­тична литература. \"Тамо възвишава се дворецът на краля, бащицата мой\". Това не е фентъзи, това е само Толкин, притоплян чак докато магията се изпари. Тия пухкави дракони и благородни елфи ме вкарват в депресия. Елфите никога не са били благородни. Били са свирепи копелета. И герои хич не харесвам. Да им нямаш вяра на тия тъпанари. Вечно те разочароват. Не вярвам в естественото благородство на кралете, защото голям процент от тях в нашата история са се оказали луднали за власт идиоти. И много ясно, че не вярвам и в мъдростта на магьосниците. Ра­ботил съм със съвременните им еквиваленти и знам какво приказвам. Фентъзито трябва да представя познатото в нова светлина – това се опитвам да правя аз в Света на Диска. Това е начин да погледнеш какво става тук и сега, а не там и тогава. Фентъзито е изначалната литература, от която е произлязло всичко останало – и точно затова свивам юмруци от яд, та ми побеляват кокалчетата, когато критици, дето си изсмукват всичко от пръстите, я отхвърлят като \"жанров отпадък\". И в най-добри­те си образци тя действително е бягство от действителността. Но смисълът на бягството е, че трябва да избягаш не само отня­къде, а и нанякъде. Трябва да отидеш някъде, където си струва, и да се върнеш по-добър след всичко преживяно. Прекалено много от онова, което наричат \"фентъзи\", си е само не съдържаща нищо полезно за­хар, живот, на който са му изрязани коричките. Пиша това във Флорида, домът на фентъзито – и онова за гледа­не, и онова за шмъркане. Доста шантави работи имат тука – пример­но, тук си имат студиа на Дисни/МГМ и на Юнивърсъл. И ето кое им е шантавото. Това не са истински студиа. Е, да, тук снимат по някой филм, но това е второстепенно. Те не са построени като студиа. Построени са... ами, като тематични увеселителни парко­ве. Тези фалшиви фасади, тези изкусно декорирани открити площад­ки, тези улици с фалшива перспектива – те не са изградени с никаква друга цел, освен да изглеждат като нещо, което на свой ред е било построено така, че да прилича на нещо. Построено, за да изглежда като нещо, което не е истинско. Кой да ти го измисли това? Тук, в Америка – и в Англия, но до по-малка степен – можеш да четеш вестникарски статии и да купуваш предмети, набедени за книги, които подхождат към героите, играни от телевизионни звезди, като към истински хора! Странен е станал светът. Вече не можеш да отличиш реалността от фантазията. Смятате, че майтап си правя ли? На рафтовете в супермаркета има \"вестници\" като \"Сън\", \"Миднайт глоуб\", \"Уийкли Уърлд Нюз\". Типична уводна статия: Елвис е наме­рен жив в НЛО, извлечено с драга от Бермудския триъгълник. И тия дивотии хората ги четат. Та това дори не е добра научна фантастика. И те имат право да гласуват, също като вас. Всичките тези работи са \"бягство\" – атракциите в Дисниленд, ел­фите, тъпите статии. Те доникъде не стигат. Най-добро е онова, което те отвежда някъде. Отвежда те на ново място, от което да видиш све­та. Интересът към фентъзи в детството ми породи у мен интерес към книгите изобщо и в книгите по астрономия и палеонтология аз открих дълбоко удивление, което не можа да надмине дори и Средната земя. Нека не просто се махаме оттук. Хайде да отидем някъде друга­де. И ако по пътя постъпчем и някой елф, за да успеем, още по-добре.", "date": "2019.05.17", "title": "Откъс от \"Клавиатурна грешка\" на Тери Пратчет"}
{"url": "https://www.dnevnik.bg/sport/2019/05/17/3907249_masimiliano_alegri_napuska_juventus/", "text": "Треньорът на \"Ювентус\" Масимилиано Алегри се разделя с \"бианконерите\", обявиха от клуба. Специалистът ще довърши работата си и ще е начело на отбора в оставащите два мача до края на сезона в Серия А. Двамата с президента Андреа Аниели ще дадат пресконференция в събота следобед. Под ръководството на Алегри \"Ювентус\" продължи пълната си хегемония в италианското първенство и отдавна спечели осмата си поредна титла. Треньорът изведе \"бианконерите\" до общо 11 отличия (пет титли, четири купи и две суперкупи), като два пъти отборът игра във финала в Шампионската лига. Този сезон \"Ювентус\" отпадна от \"Аякс\" в четвъртфиналите в надпреварата. В последните дни е имало няколко срещи между Алегри и ръководството на клуба, пише \"Футбол Италия\". Темата за оставането му на поста често се обсъждаше в последните месеци.", "date": "2019.05.17", "title": "Масимилиано Алегри се разделя с \"Ювентус\""}
{"url": "https://www.dnevnik.bg/gradska_sreda/2019/05/17/3907233_predstoi_nova_promiana_v_remonta_na_ploshtad_slaveikov/", "text": "На площад \"Славейков\" вече са монтирани 15 нови перголи (навеси) за постоянния пазар на книги там. Броят на перголите е залегнал в проекта на архитектурно студио А.Д.А. за Зона 2 и е съгласуван със самите книжари. Ремонтът на площада, , който от десетилетия е средище за продажба на книги, е пред приключване, срокът е края на май, както заяви кметът Йорданка Фандъкова неотдавна. Но промените тук не спират. Главният архитект на София Здравко Здравков каза пред медиите, че броят на перголите на площада \"ще бъде значително редуциран\". По негово мнение не трябвало да има щанд за книги под всеки, а разнасянето на палети, кашони, найлони и сезални въжета окончателно да престане. \"Моето убеждение е, че книги трябва да се купуват от книжарниците, но волята на общинският съвет е част от книжарите да бъдат върнати на площада\", обясни арх. Здравков. Търговците на книги за времето на ремонта временно са преместени в градината пред хотел \"Рила\", но там са останали едва 5-6 души. \"Бяхме 200 маси през 1995 г., после през 1998 г. станаха 134, както беше проектът тогава, а преди началото на ремонта миналата година масите бяха 60\", очертава тенденцията книжарят Пламен Божилов. Преди няколко месеца проектанти и общинари се съветвали с книжарите за изработването на щендери (стелажи) за работните им места на обновения площад \"Славейков\". Тогава им потвърдили, че в проекта са предвидени 15 маси под перголите. Продавачите се опасяват, че тези навеси са вдигнати прекалено високо - 4 метра, и дъждът ще мокри книгите. Предстоящото демонтиране на част от перголите не плаши видимо книжарите. Повечето от техните колеги вече продават в интернет, други са отишли в големите вериги книжарници. \"На площад \"Славейков\" вече няма да е същото. Сега ще има касови апарати, висок наем, щатни заплати. Дори да е само 100 лева наемът, той е висок за редовия търговец\", коментира пред \"Дневник\" един от книжарите.", "date": "2019.05.17", "title": "Предстои нова промяна в ремонта на площад \"Славейков\""}
{"url": "https://www.dnevnik.bg/detski_dnevnik/2019/05/17/3907263_asociaciiata_na_evropeiskite_jurnalisti_bulgarskite/", "text": "Ниското ниво на медийна грамотност и повишената критичност към официалните източници на информация, кара различни хора да се доверяват безкритично на всеки източник, различен от официалния – това създава среда за разцвет на множество конспиративни теории. Понякога тези конспиративни теории генерират истинска истерия, какъвто беше случаят с Истанбулската конвенция за защита на жените от насилие, както и настоящият казус със Стратегията за детето. Това се казва в разпространена до медиите позиция на Асоциацията на европейските журналисти (АЕЖ) – България. Българските граждани имат проблем с достъпа до достоверна информация. Нито държавните институции, нито традиционните медии се ползват с безспорен авторитет и това тласка много хора към алтернативни източници на информация. Тези алтернативни източници обаче често са недостоверни и вместо информация, предлагат дезинформация, се казва в позицията. Подобна обществена психоза никак не е безопасна и в редица случаи може да застраши дори човешки животи. Кампаниите срещу ваксините например са причина за възникване на епидемии, припомнят от асоциацията. В същото време страхът от произволна намеса в нещо толкова лично като семейството и отглеждането на деца е напълно разбираем. Нормално е по тази тема да се появят много и често ирационални опасения. Отговорност на държавата е да обяснява по-добре мерките, които предприема, за подкрепа на децата и семействата в риск, посочва АЕЖ. Въпреки емоционалния заряд на темата институциите не бива да предприемат действия, мотивирани от ирационални нагласи. Задача на администрацията е да върне дебата в полето на аргументите и научно базираните факти, препоръчва асоциацията. Институциите имат огромен проблем с доверието. За да го решат, е необходимо да действат за максимална прозрачност в работата си. Такава прозрачност няма как да бъде постигната без качествени медии, които, от една страна, държат властта отговорна, а от друга, предоставят достоверна информация на обществото, посочва АЕЖ. Бисер Петков отново: В стратегията не се предвижда отнемане на права на родителите \"Във връзка с притесненията на родители, че целта е да им се отнемат права, категорично заявявам, че отнемане на права на родителите не се предвижда нито в оттегления проект на стратегия за детето, нито в законодателството\", каза министърът на труда и социалната политика Бисер Петков, цитиран от БТА, по време на парламентарния контрол.  По думите му не само, че нямало стратегия за детето с времеви хоризонт 2019 - 2030 година, срещу която се протестира, но към момента нямало и актуален проект на такъв документ, който да бъде обект на обществено обсъждане. В Министерството на труда и социалната политика (МТСП) не се работело и по разработването на Закон за детето, нито по друг закон в областта на правата на децата. \"Позициите, действията и мерките на МТСП винаги са били в съответствие с конституционния принцип, че отглеждането и възпитанието на децата до пълнолетието им е право и задължение на техните родители и се подпомага от държавата\", заяви Петков.  Министърът отбеляза, че по никакъв начин на ниво законодателство и стратегически документи не се допуска или предвижда разширяване на правомощията на държавните служители спрямо семействата, отнемане на деца или отнемане на права. \"Напълно неоснователни са и притесненията, че държавните органи ще отнемат деца при фалшиви сигнали\", каза Петков. По думите му подобни твърдения показват недобро познаване на действащото от много години законодателство в България в областта на закрилата на децата. \"Пример за това е непознаването на действащата от 2003 г. норма в Закона за закрила на детето за задължението за съдействие, съгласно която \"лице, на което стане известно, че дете се нуждае от закрила, е длъжно незабавно да уведоми дирекция \"Социално подпомагане\", ДАЗД и МВР\", каза Петков. Той допълни, че същото задължение има и всеки, на когото това е станало известно във връзка с упражняваната от него професия или дейност, дори и ако то е обвързано с професионална тайна. \"Това е норма, действаща от 16 години, и не е въведена с последните промени в Закона за закрила на детето\", припомни Бисер Петков.  \"Във връзка с действията на социалните работници при подаден сигнал за дете в риск трябва да се има предвид, че тяхното задължение да проверяват всеки сигнал също не е ново\", каза още Бисер Петков.", "date": "2019.05.17", "title": "Асоциацията на европейските журналисти: Българските деца не бива да стават жертва на дезинформация"}
{"url": "https://www.dnevnik.bg/evropa/2019/05/17/3907246_tereza_mei_e_izpravena_pred_katastrofalno_porajenie_v/", "text": "Анкетите сочат, че разгневените бивши поддръжници на Консервативната партия на премиера Тереза Мей  масово ще подкрепят новата Партия на Брекзит  заради задънената улица за напускането на ЕС, принудила Великобритания да проведе избори за Европейския парламент. \"Тези европейски избори не бяха предвидени да се състоят\", каза ветеранът евроскептик Найджъл Фараж на британските избиратели от името на новата си Партия на Брекзит в кампанията за изборите за Европейски парламент. Консервативното правителство на Тереза Мей и всички членове на парламента \"предадоха Брекзит\", се казва в предизборна листовка на Фараж, разпратена на милиони домакинства в навечерието на изборите във Великобритания на 23 май. Фараж твърди, че възходът на Партията на Брекзит в тези избори ще бъде вот за Брекзит без споразумение. Той зове избирателите да му помогнат \"да промени политиката за добро\", като добавя, че \"23 май може да стане началото на ново бъдеще за британската демокрация\". Очаква се неговата партия да получи около една трета от гласовете и да спечели над 30 от общо 73-те евродепутатски места за Великобритания и Северна Ирландия, сочи допитване на \"Опиниум-Обзървър\", публикувано на 12 май. Съгласно прогнозите тя ще надхвърли общия брой на гласовете за лейбъристите и консерваторите. Последните могат да спаднат дори до 10 процента. На последните евроизбори във Великобритания през 2014 г. пред урните се явиха само 36 на сто от гласоподавателите и се очаква активността сега да бъде приблизително на същото равнище. Друго проучване - на агенция \"ЮГов\", сочи, че близа една трета от участвалите на последните парламентарни избори в страната през 2017 г. не възнамеряват да гласуват на 23 май. Около 40 на сто от гласувалите за излизане от ЕС на референдума през 2016 г. са казали пред \"ЮГов\", че смятат сега да гласуват за Партията на Брекзит, докато само 10 на сто от гласувалите за оставане в ЕС през 2016 г. са казали, че смятат да подкрепят новата проевропейска партия \"Промяна за Обединеното кралство - независима група\" (Change UK - The Independent Group). \"Партията на Брекзит очевидно има преимущество, тъй като на нея се гледа като на външна бунтовническа сила, възправила се срещу системата\", каза Пол Уайтли, политолог от Университета на Есекс. \"За разлика от нея новата проевропейска партия се възприема като партия на системата, която е продукт на разделенията в двете главни партии\", пише Уайтли в анализ за политическия мозъчен тръст \"Обединеното кралство в променяща се Европа\". Според него очакванията за начина, по който ще се разпределят гласовете, \"предполага, че европейските избори няма да решат дълбоките разделения в британската политика по въпроса (за Брекзит)\". Някои коментатори са разочаровани, че партията \"Либерални демократи\", която е противник на напускането на ЕС и настоява за нов референдум, е разпространила листовка за кампанията с лозунга \" Майната му на Брекзит \". Тази центристка партия очевидно е имитирала възгласите \"Майната му на ЕС\", надавани от протестиращи привърженици на Брекзита. Хайнц Бранденбург от Университета на Стратклайд казва, че европейските избори във Великобритания ще бъдат \"различни от всички предишни\". Те \"предизвикват интерес - заради Брекзит, Партията на Брекзит, многото партии, които са за оставане, очакваното наказание както за управляващата, така и за главната опозиционна партия, и заради още редица други вторични сюжети\", пише Бранденбург в свой блог за авторитетното Лондонското училище по икономика (London School of Economics). Този интерес е частично породен и от въпроса как трите конкуриращи се проевропейски партии - либералдемократите, Зелените и \"Промяна за ОК\", ще се представят при пропорционалната система \"Д'Ондт\", използвана във Великобритания, отбелязва Бранденбург. \"Докато Партията на Брекзита, изглежда, привлича повечето от твърдия вот за Брекзит, проевропейският вот, който вероятно е също толкова голям, може да се разцепи на три или дори на четири, ако се вземе предвид, че някои от привържениците на оставане в ЕС ще предпочетат да гласуват за своите лейбъристи въпреки тяхната мъглява позиция по въпроса за втори референдум\", смята той. Системата \"Д'Ондт\" използва регионални избирателни листи на партийно подредени кандидати за всяка партия, като местата се разпределят пропорционално на подадените за партиите гласове. Катастрофалните изборни прогнози за консерваторите засилват натиска върху Тереза Мей, която се е вкопчила във властта, въпреки че загуби парламентарно мнозинство на (свиканите от нея предсрочни) избори през 2017 г. Тя отхвърля многократните призиви да се оттегли - включително и от много консервативни депутати, като оцеля и във вотове на доверие в парламента и в нейната партия. Тя обаче не успя да намери изход от парламентарния пат по въпроса за Брекзит, което я принуди да отложи със седем месеца (до 31 октомври) датата за излизане на Великобритания от ЕС. Разгневи и още редица консерватори, започвайки преговори (които се провалиха - бел. ред.) с левичарския лидер на лейбъристите Джереми Корбин за евентуален компромис, чрез който да прокара споразумение (за Брекзит) през парламента. Израз на дълбочината на бунта стана отказът на консервативните депутати от графство Дарбишър в Централна Англия да водят кампания за партията в европейските избори. \"Независимо дали си гласувал за напускане или за оставане, огромното мнозинство от хората смятат, че има демократично задължение да спазиш това, което си обещал, и че правителството не трябва да абдикира от изпълнение на обещанието\", каза Бари Люис, лидер на партийната организация в Дарбишър. /БТА", "date": "2019.05.17", "title": "Тереза Мей е изправена пред катастрофално поражение в изборите за Европарламент"}
{"url": "https://www.dnevnik.bg/bulgaria/2019/05/17/3907207_ivanka_ivanova_neobhodima_e_promiana_na_konstituciiata/", "text": "Игра на развален телефон\". Така , ръководител на Правната програма на Институт \"Отворено общество\", определи говоренето, което насища ефира, как работна група от експерти към Министерството на правосъдието разработва проект за отговорността на \"тримата големи\" в съдебната власт - главния прокурор и председателите на двете върховни съдилища - Върховния касационен и Върховния административен съд. \"Развален телефон\", защото във всички мониторингови доклади на ЕК се повдига въпросът за възможности за разследване на главния прокурор, но не и на председателите на върховните съдилища. А същевременно мерките, които се разработват у нас, се обосновават с докладите на ЕК, за да пакетират в едно и тримата. Позицията на главния прокурор е коренно различна - за разлика от двамата председатели той е и ръководител на Националната следствена служба, подчерта Иванка Иванова. и след разделението на Висшия съдебен съвет на съдийска и прокурорска колегия, дори се задълбочи проблемът с прокурорите, защото прокурорската колегия служи за рупор , който усилва волята на главния прокурор, там не може да се чуе различно мнение по правен въпрос, коментира Иванка Иванова. Частична промяна може да се постигне със Закона за съдебната власт, но убедена е Иванова, която от десетилетия следи проблемите на съдебната власт. Промяната на основния закон трябва да засегне позицията и правомощията на главния прокурор, начина, по който се избира, и най-вече начина, по който може да бъде временно отстранен или освободен от длъжност в хипотезите когато срещу него започне разследване . Такава възможност формално съществува и сега, но поради страха и зависимостта на прокурорите от върховния им ръководител тя не се осъществява.", "date": "2019.05.17", "title": "Иванка Иванова: Главният прокурор не може да е в един пакет със съдиите"}
{"url": "https://www.dnevnik.bg/evropa/2019/05/17/3907274_pregovorite_mejdu_torite_i_leiburistite_za_brekzit_se/", "text": "Лейбъристката партия се оттегли от преговорите за Брекзит с управляващите, съобщи лидерът й Джеръми Корбин в писмо до премиера Тереза Мей, цитирано от \"Гардиън\". В него той отбелязва, че преговорите са се изчерпали заради нестабилността на правителството. Според Корбин, макар те да са били подробни и конструктивни, не е постигнато разбирателство по спорните въпроси между правителството и опозицията. \"Нарастващата слабост и нестабилност на правителството ви означава, че не може да сме сигурни в гаранциите ви за това, което договаряме помежду си\", изтъква Корбин. Говорителят на Мей каза: \"Снощи на правителството беше ясно, че разговорите няма да стигнат до успешен край.\" Корбин отбеляза, че преговорите са били \"конструктивни\", и добави: \"Въпреки това стана ясно, че макар да има области, в които компромисът бе възможен, бяхме неспособни да се сближим по важни политически въпроси.\" Той каза, че лейбъристите внимателно ще обмислят всякакви нови предложения като заявения от правителството план да се представят на депутатите серия от опции за гласуване в опит да се намери консенсус. \"Без значителни промени обаче ще продължим да се противопоставяме на правителствената сделка, защото не вярваме, че тя подсигурява работните места, стандартите на живот и производството във Великобритания.\" Той посочи скорошното оттегляне на Мей като причина лейбъристите да имат съмнения за способността на правителството да изпълни каквото и да е компромисно споразумение. Вчера премиерът обеща, че ще определи дата за оттеглянето в първата седмица на юни. Говорителят на Мей каза, че е имало реален напредък по някои въпроси като правата на гражданите и защитата на околната среда, но е било ясно, че няма да е възможно постигането на споразумение. Имало е трудни дискусии, особено по въпросите за митническия съюз и провеждането на втори референдум.", "date": "2019.05.17", "title": "Преговорите между торите и лейбъристите за Брекзит се провалиха"}
{"url": "https://www.dnevnik.bg/bulgaria/2019/05/17/3907301_sudut_opravda_manol_genov_ot_bsp_po_obvinenie_za/", "text": "Софийският градски съд оправда народния представител от \"БСП за България\" Манол Генов по предявеното му обвинение за купуване на гласове, съобщава пресцентърът на БСП.  В началото на 2018 Генов беше обвинен за това , че на неустановена дата преди предсрочните парламентарни избори в средата на март 2017 г. в Асеновград е предоставил имотна облага (парична сума в размер на 100 лв., първоначално се твърдеше за 25 лева) на свидетел. Сумата е била предадена чрез посредник на друго лице, за да бъде дадена на жители на Асеновград с цел да бъдат склонени да упражнят избирателните си права в полза на Манол Генов като кандидат за народен представител. \"В продължение на близо две години бях подложен на политически натиск. Към мен и БСП бяха отправени много клевети и неистини за повдигнатото ми обвинение. Още от самото начало беше ясно, че то е плод на политическа поръчка с цел очерняне и дискредитиране на политическия опонент\", заяви Генов, цитиран от пресцентъра. По думите му още преди две години е било известно, че обвинението е \"скалъпено и несъстоятелно\". \"Бях се превърнал в една от опорните точки на ГЕРБ под диктовката на Цветан Цветанов и компания. Жалко е, че институциите в България допускат политическо заиграване с истината и справедливостта. Това е и една от причините гражданите да не вярват на институциите, които са задължени да постановяват справедливост\", е мнението на депутата. \"Надявам се всички, които участваха в тази клеветническа кампания, да получат своето справедливо възмездие. Все пак има граници, които политическото говорене не бива да прекрачва\", заяви Генов след излязлото решение на Софийския градски съд. ", "date": "2019.05.17", "title": "Съдът оправда Манол Генов от БСП по обвинение за купуване на гласове"}
{"url": "https://www.dnevnik.bg/v_pamet/2019/05/17/3907317_nai-izvestnata_surdita_kotka_pochina_na_7_godini/", "text": "Известната интернет знаменитост Grumpy Cat (от англ. - сърдитата или нацупена котка), популярна с нейната вечно намръщена физиономия, е починала, съобщиха нейните собственици. В тяхното изявление, цитирано от Би Би Си, се казва, че тя е издъхнала във вторник след усложнения, свързани със скорошно възпаление на пикочните пътища. Котката от Аризона \"помогна на милиони хора да се усмихнат\", допълват собствениците. Гръмпи, чието истинско име е Тардар Сос, стана сензация в интернет през 2012 г., когато снимки на нейното нацупено изражение се появиха онлайн и образът й бързо стана източник на множество колажи с най-различна тематика. Според собственичката Табита Бундесен изображението на муцуната й е следствие от котешки нанизъм и обратна захапка. Сърдитото коте обиколи света с безброй телевизионни участия, а през 2014 г. дори участва в свой собствен коледен филм. През 2015 музеят на Мадам Тюсо в Сан Франциско дори включи нейна восъчна фигура в експозицията си, а \"Инстаграм\" профилът й има над 2 млн. последователи. През 2018 г. собствениците й спечелиха дело за авторски права, от което получиха обезщетение в размер на 710 хил. долара. Компанията им на име Grumpy Cat Limited осъди щатската компания за кафе Grenade за това, че са нарушили споразумението им за използване на образа на котката. Марката за кафе е имала договорка да използва снимка на Grumpy Cat единствено за да продава своята студена напитка Гръмпучино, но паралелно с това е продавала и други продукти с името Grumpy. Преди котката й да стане такава интернет знаменитост, г-жа Бундесен работи като сервитьорка. Пред вестник \"Експрес\" преди време тя споделя, че напуснала работа само няколко дни след първата поява на Гръмпи в социалните медии.", "date": "2019.05.17", "title": "Най-известната сърдита котка в интернет почина на 7 години"}
{"url": "https://www.dnevnik.bg/v_pamet/2019/05/17/3907336_alpinistut_ivan_tomov_e_zaginal_v_himalaite/", "text": "Алпинистът Иван Томов е загинал в Хималаите, съобщи БНР, като се позовава на информация от фирмата, организирала експедицията към Лхотце (8516 м). Преди ден  35-годишният русенец изкачи четвъртия по височина връх на планетата . Томов стана третият българин, стъпил на Лхотце, като го направи без допълнителен кислород и без подкрепа от шерпи. Двамата с рускинята Настя Рунова изкачиха върха, но са се забавили при спускането и едва вечерта са достигнали палатка в лагер 4, пише climbingguidebg.com. Там са опитали лечение с дексаметазон и кислород, тъй като имало признаци на белодробен оток. От агенцията твърдят, че са изпратили шерпа да помогне от лагер 3 към 4. Томов е издъхнал по парапета от лагер 4 надолу. Преди дни ураганни ветрове унищожили палатката на българина и се наложило той да продължи с екипировка назаем, съобщава БНР. Пред \"Хоризонт\" той разказа, че не е успял да се излекува от кашлица, но ще рискува и ще направи опит. Томов  изкачи Манаслу (8156 м) в края на септември 2017 г . През 2014 г.  той се качи на Броуд Пик (8047 м) заедно с Боян Петров . Две години по-късно  Томов направи неуспешен опит на Нанга Парбат (8126 м) . Тогава прекрати експедицията си заради здравословни проблеми. В сряда  Атанас Скатов и Стефан Стефанов изкачиха третия по височина връх в света Канчендзьонга (8586 м) .", "date": "2019.05.17", "title": "Алпинистът Иван Томов е загинал в Хималаите"}
{"url": "https://www.dnevnik.bg/evropa/2019/05/17/3907331_polskata_opoziciia_nadmina_upravliavashtite_po/", "text": "Проевропейската опозиция в Полша води с 10% пред управляващите националисти седмица преди изборите за Европейски парламент, показа проучване, цитирано от \"Ройтерс\". Някои анализатори свързват внезапния обрат с  филм за сексуални посегателства в Католическата църква . Филмът \"Само не казвай на никого\", който представя срещи между свещеници педофили и жертвите им, шокира поляците. Могъщата Католическа църква поддържа тесни връзки с управляващата партия \"Право и справедливост\". Европейската коалиция, която включва проевропейски партии от целия политически спектър, се очаква да спечели 43.6%, а \"Право и справедливост\" – 32.9%, на изборите на 26 май според проучване, проведено между 14 и 16 май от Института за изследване на публичните отношения. Повечето анкети поставяха \"Право и справедливост\", която заема консервативна позиция по социални и морални въпроси, защитавайки по-силна роля на държавата в икономиката, начело за европейските и националните избори по-късно тази година. Спадът в подкрепата преди евроизборите се свързва със силните емоции, които предизвика документалният филм, коментира Лукаш Павловски от Полската национална група за изследвания, част от която е институтът, провел анкетата. По думите му най-голям е спадът на гласоподавателите, които не са тясно свързани с църквата, а по-малки крайнодесни партии също са увеличили подкрепата си. Документалният филм е гледан над 18 милиона пъти в \"Ютюб\" от пускането му в събота. \"Право и справедливост\" отговори, като обяви  по-строги наказания за педофилия , но подчерта, че примерите за насилие от страна на свещеници не трябва да се използват като повод за атака срещу Католическата църква. Не всички анализатори са убедени в резултатите от проучването. Не се съмнявам, че подкрепата за ПиС пада, но не знам дали ще бъде 10%\", казва Ана Матерска-Сосновска, политолог от Варшавския университет, добавяйки, че резултатите изглеждат \"преувеличени\".", "date": "2019.05.17", "title": "Полската опозиция надмина управляващите по подкрепа след филм за педофилия в църквата"}
{"url": "https://www.dnevnik.bg/sport/2019/05/17/3907124_fotogaleriia_dobre_doshli_na_stadiona-lodka_v_katar/", "text": "Катар откри официално стадион \"Ал Жануб\" - първото от осемте съоръжения, с които страната ще приеме световното първенство по футбол през 2022 г. Стадионът посрещна финала за Купата на емира между \"Ал Сад\" и \"Ал Духаил\". Това стана половин месец преди срещата на ръководството на ФИФА в Париж, на която ще се реши дали броят на отборите в турнира ще се увеличи до 48.", "date": "2019.05.17", "title": "Фотогалерия: Добре дошли на първия открит стадион за световното в Катар"}
{"url": "https://www.dnevnik.bg/evropa/2019/05/17/3907359_vuzmojna_li_e_ednakvata_minimalna_zaplata_v_es_za/", "text": "Да се бори за равни минимални заплати и пенсии за всички страни в ЕС е едно от големите обещания на Българската социалистическа партия, направено пред избирателите за предстоящите избори за Европейски парламент. Ангажиментът бе поет от водача на листата на БСП Елена Йончева на 11 май пред граждани във Варна. БСП ще се бори за европейска минимална заплата и пенсия, икономическо развитие и ще се бори срещу младежката безработица и демографската катастрофа, удряща България, каза Йончева. Проверка на блога euelectionsbulgaria.com  показа, че обещанието на Йончева за европейска минимална заплата и пенсия не може да бъде спазено – то заблуждава гласоподавателите и не е част от дебата в ЕС. По-рано през май Франс Тимерманс, зам.-председател на Еврокомисията и водещ кандидат на Партията на европейските социалисти за председателския пост в институцията, призова страните в ЕС да въведат стандарт за европейска минимална заплата. Той разясни, че това не е обща европейска минимална заплата, която изкуствено би изравнила стандарта на живот в държавите членки. Европейският дебат е за въвеждането на общ стандарт за минимална заплата, който да е 60% от средната заплата в страната. Идеята на групата на социалистите и демократите в Европейския парламент се обсъжда в ЕС от няколко години. Тимерманс всъщност оказва натиск върху шестте членки на ЕС без официален минимум – Австрия, Кипър, Дания, Финландия, Италия и Швеция. Средната брутна заплата в България е 616 евро. Ако се приеме европейски стандарт за минимална заплата, в България тя ще бъде 370 евро. Дори и това да се случи, минималната заплата тук ще продължи да бъде най-ниската в ЕС. В момента в страните с подобен жизнен стандарт (Латвия и Румъния) тя е приблизително 440 евро. Минималната заплата в България сега е 286 евро, или 45% от средната. От началото на годината най-големите синдикати настояват за увеличението й до 460 евро от 2020 г., но правителството не подкрепя тези идеи. Обещанието на БСП създава фалшиви очаквания за избирателите, отбелязва авторът на статията в  блога  Красен Николов. Въвеждането на минимална заплата в ЕС не може да изравни жизнения стандарт в България и страните с по-развита икономика. Най-високите минимални заплати са в Люксембург – над 2000 евро. В най-богатите страни варират между 1100 и 1680 евро. Гражданите на тези страни биха били против въвеждането на равен стандарт за минимална заплата, ако изобщо някога в ЕС се обсъжда такава идея. Тя би ги доближила до по-бедните страни, където нормалната заплата е два пъти по-ниска от техните минимални възнаграждения. Същата логика се прилага и за пенсиите. От лятото на 2019 г. средната пенсия в България ще бъде 200 евро. Двойно увеличение до 400 евро би струвало на България 18% от брутния й вътрешен продукт, което несъмнено би довело страната до фалит.", "date": "2019.05.17", "title": "Възможна ли е еднаквата минимална заплата в ЕС, за която БСП настоява"}
{"url": "https://www.dnevnik.bg/sport/2019/05/17/3907368_etur_ostana_bez_licenz_za_evroturnirite_no_zasega/", "text": "Левски\" е получил лиценз за участие в европейските клубни турнири, съобщи сайтът на БФС. Това показва, че сините са отговорили на изискванията и ще бъдат допуснати до Лига Европа, ако се класират. През декември  УЕФА даде срок от два месеца на клуба да погаси задължения , за да избегне изключване от евротурнирите. В началото на март изпълнителният директор  Павел Колев обяви, че изискванията са изпълнени . Борещият се за място в Лига Европа \"Етър\" няма лиценз за Европа. Общо осем отбора са кандидатствали за право за участие в турнирите на УЕФА и са получили зелена светлина. От БФС обясниха пред \"Дневник\", че проблем с \"Етър\" няма, а единствената причина отборът да не е получил лиценз е, че не е поискал такъв. \"Етър\" ще спори в два мача със \"Славия\" за седмото място в Първа лига. Ако излезе победител, ще играе един мач като гост на третия в пряк спор за квота за квалификациите в Лига Европа. В случай че клубът от Велико Търново си заслужи правото да участва в евротурнирите, той ще може да поиска лиценз и няма да има проблем да го получи, допълниха от футболния съюз. Другите отбори с лиценз за Европа са \"Лудогорец\", ЦСКА, \"Берое\", \"Ботев\" (Пловдив), \"Черно море\", \"Славия\" и носителят на Купата на България \"Локомотив\" (Пловдив). Всички останали участници в Първа лига са получили лиценз за вътрешното първенство. От списъка отсъства единствено  \"Верея\", който беше изваден заради получени сигнали за съмнителни мачове .", "date": "2019.05.17", "title": "\"Левски\" получи лиценз за Европа, \"Етър\" засега остава без"}
{"url": "https://www.dnevnik.bg/kultura/2019/05/17/3907245_nov_fond_shte_nasurchava_kulturnoto_sutrudnichestvo/", "text": "Ще бъде създаден постоянно действащ фонд за сътрудничество в областта на културата за държавите от Югоизточна Европа. Това беше обявено днес от министъра на културата Боил Банов на пресконференция след провеждането на среща на Съвета на министрите на културата от Югоизточна Европа. По време на срещата министрите са подписали декларация, с която изразяват волята си за създаването на постоянно действащ фонд за регионално сътрудничество в областта на културата. \"Чрез този фонд, финансиран основно от бюджетите за култура на нашите страни, ще инвестираме допълнителни средства в развитието на нашите култури, наследство и иновации\", заяви Банов. По негови думи фондът ще помогне и за изграждането на положителен образ на региона като цяло. Той ще помогне за обединяването на ресурси и ще помогне за по-добра координираност на страните от Югоизточна Европа в областта на културата. Учредителните документи и механизмите за действие на фонда ще бъдат изготвени от България. \"Разчитаме на солидната подкрепа на нашите партньори от ЮНЕСКО и Съвета на Европа. В рамките на няколко месеца се надявам, че ще уточним правилата, вноските. Всички си говорихме, че искаме да стартира бързо\", коментира той. Банов изтъкна важната роля, която в последните 15 години играе Съветът на министрите на културата от Югоизточна Европа за диалога и поставянето на общи приоритети между страните от района. Това беше и краят на българското председателство на съвета и Банов официално предаде следващия мандат на Хърватия в лицето на заместник-министъра на културата на страната Ива Храсте-Сочо.", "date": "2019.05.17", "title": "Нов фонд ще насърчава културното сътрудничество между страните от Югоизточна Европа"}
{"url": "https://www.dnevnik.bg/bulgaria/2019/05/17/3907387_antikorupcionnata_komisiia_iska_konfiskaciia_na/", "text": "Комисия за противодействие на корупцията и за отнемане на незаконно придобитото имущество (КПКОНПИ) е внесла иск в Софийския градски съд (СГС) за конфискация на имущество за 13 млн. лева на собственика на оръжейното дружество \"Емко\" Емилиян Гебрев и сина му Христо, съобщава  \"Де факто\" . Искът е внесен на 10 май, а на 13 май по него е образувано гражданско дело. Антикорупционната комисия, ръководена от Пламен Георгиев, който е в отпуск по настояване на премиера Бойко Борисов заради замесването на името му в скандал с недекларирана тераса от над 180 кв.м, претендира отнемане на имоти и на авоари по банкови сметки. Това означава, че комисията е установила незаконно придобити пари от Гебрев. Искането на КПКОНПИ идва само месец след решението на Комисията за защита на конкуренцията (КЗК), която  забрани на \"Емко\" да придобие друг оръжеен производител - \"Дунарит\".  Това е втората намеса на антимонополния регулатор в казуса, след като през 2016 г. след известно протакане тя пусна сделката без забележки. Впоследствие обаче решението беше обжалвано от свързаната с депутата Делян Пеевски \"Виафот инвестмънт България\" и в началото на 2019 г. Върховният административен съд върна на КЗК сделката за преразглеждане. Гебрев е разследван от спецпрокуратурата за организирана престъпна група за пране на пари, свързана с източването на КТБ. Направената от прокуратурата връзка е, че навремето \"Дунарит\" бил купен от кръга около Цветан Василев с изпрани пари, а Гебрев го знаел. През февруари тази година пък се разбра, че агент на Главното разузнавателно управление на руската армия (ГРУ) е свързан с покушение през април 2015 г. срещу Гебрев. Тогава той е бил отровен заедно със сина си и директор на негово предприятие. В крайна сметка и тримата се възстановиха.", "date": "2019.05.17", "title": "Антикорупционната комисия иска конфискация на имущество за 13 млн. лева на Емилиян Гебрев"}
{"url": "https://www.dnevnik.bg/bulgaria/2019/05/17/3907388_predstavliavashtiat_vss_noviiat_glaven_prokuror_da/", "text": "Процедурата по избор на нов главен прокурор трябва да започне възможно най-скоро, а наследникът на Цацаров да бъде ако не прокурор, то задължително поне човек от съдебната система. Това каза пред журналисти представляващият Висшия съдебен съвет (ВСС) Боян Магдалинчев след среща с президента Румен Радев. Разговорът е  част от поредицата срещи , които държавният глава започна в рамките на консултациите за изработване на критерии преди избора на нов главен прокурор. Мандатът на Сотир Цацаров изтича на 10 януари 2020 г., а по закон процедурата за избор нов главен прокурор може да започне най-рано на 10 юли, а най-късно – на 10 септември. Магдалинчев заяви, че консултациите за избор на нов главен прокурор при държавния глава по никакъв начин нe го смущават и не видя намеса на президента в независимостта на съдебната система. Подобна теза изрази  по-рано днес премиерът Бойко Борисов . Той обясни и че в разговора с президента изобщо не са обсъждани конкретни имена и личности. \"И дума не е споменал за конкретна личност. Не усетих държавният глава да се намесва в избора на главен прокурор\", каза Магдалинчев. \"Той иска да получи информация за това има ли нужда да се променят някакви неща – не с оглед на конкретни цели, а с оглед нуждите на съдебната система. Така че това са най-общи консултации\", обясни той. Представляващият ВСС заяви, че по отношение на \"тримата големи\" президентът има определени правомощия на финалната права, когато трябва да издава указ. \"Процедурата по избор на нов главен прокурор трябва да започне възможно най-рано след датата 10 юли. Защото през това време има по закон четири последователни заседания, на които се издигат кандидатурите\", припомни процедурата Магдалинчев. \"След това в 14-дневен срок трябва да се изготвят концепции, т.е. трябва да се даде възможност на общността да вземе своето решение. Така че колкото по-рано, толкова по-добре\", убеден е той. Според него, ако началото на процедурата и издигането на кандидатите се забавят, това ще създаде усещане, че се прибързва. \"Ако се върнем назад във времето след 1991 г., кой от прокуратурата досега е бил главен прокурор? Няма такъв случай. По един или друг начин нещата са били така. Ето защо считам, че това трябва да бъде човек, който има поглед в нещата в дълбочина.\" Така представляващият ВСС отговори на въпроса дали е време главният прокурор да бъде излъчен от държавното обвинение. \"Сегашният главен прокурор е наказателен съдия, макар че не се справя никак зле с работата си. Но според мен трябва да е човек от системата, който да познава проблемите\", коментира Магдалинчев и припомни, че обществените очаквания от прокуратурата са огромни. Той не споделя мнението на председателя на ВКС Лозан Панов, че изборът на главен прокурор е политически. Според него изборът няма да бъде политически, макар че във ВСС има политическа квота. По думите му по конституция има пълно равенство на двете квоти в съвета – 11 се избират от Народното събрание, а 11 - от магистратите. Освен това дори и представителите на парламентарната квота са професионалисти. Магдалинчев коментира и предложенията на правосъдния министър Данаил Кирилов, който подготвя предложения за промени в Закона за съдебната власт, които да предвиждат възможност за разследване на \"тримата големи\". \"По това, което министърът на правосъдието поднесе в медиите, аз не съм видял конкретни, разписани текстове. Вече сме на прага на процедурата за избор на главен прокурор и да се променят правилата създава усещане, че се прави друго нещо, че се преследват други цели, че се правят изменения, за да се толерира един или друг участник в процедурата\", каза Магдалинчев. \"Нещата по избора трябва да продължат по сега действащата нормативна база и след това вече да се предприемат действия за промяната ѝ\", убеден е представляващият ВСС.", "date": "2019.05.17", "title": "Представляващят ВСС: Новият главен прокурор да бъде от системата"}
{"url": "https://www.dnevnik.bg/sport/2019/05/17/3907365_levski_e_prehvurlil_dulgovete_za_stadiona_si_na/", "text": "Левски\" е прехвърлил дълговете за стадиона си на дружеството \"Ние сме Левски\", съобщава \"Тема спорт\". Дружеството е изцяло собственост на футболния клуб, показва справка в Търговския регистър. На 12 февруари, което е около месец преди  смяната на собствеността в \"Левски\" , негов управител е станал изпълнителният директор на клуба Павел Колев. \"Дневник\" потърси без успех Колев за коментар по темата. Към момента на смяната на собствеността в \"Левски\" клубът дължеше около 15 млн. лева на фирмите, изградили сектор А. Преди време бившият съсобственик и изпълнителен директор Иво Тонев каза, че всички приходи от билетите от сектора ще отиват за погасяване на задълженията. Преди два месеца  \"Левски\" кръсти новата си трибуна на един от спонсорите си - \"Щрабаг\" . \"Не е тайна, че финансовото състояние на \"Левски\" не е такова, каквото го заварихме през януари. Мога да кажа, че една доста сериозна част от дълговете вече е погасена. Продължаваме да работим по този въпрос. Нито една стотинка от приходите на \"Левски\", които отидоха за погасяването на дългове и за доста сериозни текущи задължения, които се погасяват, не е влязла в клуба под формата на заеми. Абсолютно всичко е под формата на дарения и спонсорски договори. \"Левски\" изглежда доста по-добре и сините фенове могат да бъдат спокойни за бъдещето на клуба\", каза в сряда Колев пред \"Дарик\". Днес БФС обяви, че  \"Левски\" е сред клубовете, получили лиценз за европейските клубни турнири . \"След два \"кръга\" собственици, които очевидно не харчеха в \"Левски\" собствени пари, сега има такъв, който поне харчи свои. Това значи, че \"Левски\" има малък шанс да започне да се измъква от политическата хватка, която му донесе днешните бели, включително дълговете за незавършения сектор от стадиона. \"Левски\" вероятно ще продължи още дълго време да бъде разменна монета в политико-икономически игри, но поне трябва да спре да бъде политически заложник, какъвто е в случая със стадиона\", написа във \"Фейсбук\" Васил Колев, който допреди няколко дни беше в управителния съвет на тръста на привържениците \"Синя България\".", "date": "2019.05.17", "title": "\"Левски\" е прехвърлил дълговете за стадиона си на дъщерно дружество"}
{"url": "https://www.dnevnik.bg/sviat/2019/05/17/3907279_evropeicite_se_strahuvat_che_es_moje_da_se_razpadne_do/", "text": "Мнозинството от хората в големите европейски страни се опасяват, че Европейският съюз може да се разпадне в следващите 20 години. Това сочи  изследване  на Европейския съвет за външна политика. Според него дни преди изборите другата седмица европейците подкрепят Евросъюза и се страхуват от евентуалното му разпадане. От изследваните 14 страни 10 - включително Франция (58%), Германия (50%), Италия (58%), Холандия (52%), Полша (58%), Румъния (58%), и Словакия (66%) - са отговорили положително на въпроса дали смятат, че разпадането е вероятно в идните 2 десетилетия. Такива притеснения изпитват и голяма част от хората в Швеция (44%). Проучването сред 60 хил. гласоподаватели е извършено от YouGov по поръчка на ЕСВП. То показва, че между една четвърт и една трета от респондентите - вярващи, че може да има война между страни членки - възприемат Европа като терен на съревнование, а не на сътрудничество. Притесненията Ако това стане, европейците се притесняват, че ще загубят най-вече възможностите си за свободна търговия (38%), пътуване (37%), свободата на избор на местоживеене и работа (35%), съвместната дейност по сигурността и отбраната (28%) и принадлежността към съюз, който може да противостои на суперсили като САЩ и Китай (25%). Само 8% не мислят, че биха изгубили много от евентуалния разпад на ЕС. В пет ключови страни - членки на ЕС (Франция, Германия, Италия, Полша и Испания), мнозинството от тези, които планират да не упражнят правото си на глас, и значителен процент от тези, които планират да гласуват за антисистемни партии, вярват, че войната в ЕС е възможна. Например 46% от подкрепящите Националния фронт (Франция) и 41% от подкрепящите \"Алтернатива за Германия\" поддържат тази гледна точка. Противно на стереотипа за младежки оптимизъм, анализът на резултатите показва, че най-високия дял от избирателите, които се страхуват от конфликт в ЕС, попадат във възрастовата категория 18-24- и 25-34-годишни, като 46% от младите избиратели във Франция (18-24) са разтревожени за този евентуален сценарий. Над една четвърт допускат война между отделни държави Шокиращ е и делът на европейците във всяка от държавите, включени в проучването, според които е възможна война между страните. Най-силно убедени в това са по-младите респонденти. В някои от държавите над 50% от респондентите в тяхната възрастова група дават този отговор. Положително са отговорили общо 28 на сто от всички респонденти - над една четвърт. В някои държави отговорилите по този начин са мнозинство или близко до мнозинство в повече от една възрастова група. В Унгария делът на вярващите във възможността за война е 49% сред хората между 18- и 24-годишна възраст, 44% сред тези между 25 и 34 години и 43% - между 35 и 44 години. В Румъния над половината (51%) от най-младите гласоподаватели и 50 на сто от тези между 25 и 34 години са дали същия отговор. Тази тенденция е по-силна сред поддръжници на крайнодесни партии, както и сред по-голямата част от респондентите, които няма да гласуват или не са решили. \"Разделен екран\" Най-голямото предизвикателство срещу ЕС в годината на изборите същевременно не са нито евроскептицизмът, нито антиевропеизмът - според ЕС тази роля заема европесимизмът. Според \"емоционална карта на Европа\" са изключително силни разделенията между оптимистите, които се чувстват сигурни, и тези европейци, които се страхуват и са стресирани. \"Има две емоционални Европи - оптимистична (на мира) и по-песимистична (на войната). Въпреки че те представляват две отделни реалности за гражданите на ЕС, те не са географски различни една от друга\", пишат авторите. Според тях това разделение не е резултат от рационални, демографски или социални индикатори, а от разлики в начина, по който \"се чувстват и вярват, че работи светът\". Почти половината от европейските гласоподаватели - 187 млн. души - \"живеят в Европа на мира\". Сред живеещите в \"Европа на войната\" 48 млн. \"щастливи воини\" гласуват за антиевропейски партии, но има и 33 млн. \"несклонни воини\", които се опасяват от война, но все още гласуват за проевропейски партии. В заключение авторите, Сузи Денисън, Марк Ленард и Адам Лъри, виждат изборите следващата седмица като \"разделен екран\". Те вярват, че половината от избирателите, които вярват в политическия процес и дебат, могат да бъдат ангажирани чрез традиционните методи и ще бъдат отворени за нормалния политически диалог. Те обаче предупреждават, че тези избиратели са намаляващ дял от електората и не бива да бъдат смятани като гаранция за победа на изборите. Вместо това те твърдят, че мейнстрийм партиите трябва да потърсят нови целеви групи и да покажат на тези избиратели, че разбират политическия пейзаж.", "date": "2019.05.17", "title": "Европейците се страхуват, че ЕС може да се разпадне до 20 години, сочи проучване"}
{"url": "https://www.dnevnik.bg/sviat/2019/05/17/3907398_poletite_ot_bagdad_do_damask_se_podnoviavat_utre_sled/", "text": "Полетите между Багдад и Дамаск ще продължат на 18 май след осемгодишно прекъсване. Това съобщи говорител на националния превозвач \"Ираки еъруейс\", цитиран от \"Хюриет дейли нюз\". Според компанията полетите, прекъснати в края на 2011 г. заради масовите протести и последвалата гражданска война, са важни, тъй като в Сирия има много иракски граждани. Последният такъв полет бе през декември 2011 г. Сега самолети ще прекосяват разстоянието между Багдад и Дамаск веднъж седмично. Решението на иракския превозвач е последната стъпка към нормализация на отношенията между арабски държави и Сирия. На фона на неофициални информации за разговори по темата между арабски лидери в последната половин година  ОАЕ обявиха , че отново отварят посолството си в Дамаск. Такава стъпка по-късно  обяви и Бахрейн . Сваленият судански президент Омар ал Башир пък стана първият арабски ръководител,  посетил сирийския си колега  Башар ал Асад от началото на войната.", "date": "2019.05.17", "title": "Полетите от Багдад до Дамаск се подновяват утре след седемгодишна пауза"}
{"url": "https://www.dnevnik.bg/bulgaria/2019/05/17/3907406_kurkuma_s_visoko_sudurjanie_na_olovo_e_otkrita_ot/", "text": "Куркума с високо съдържание на олово беше открита от Българската агенция по безопасност на храните (БАБХ). Тя е с произход Индия, а фирма \"Биосет\" ООД е опаковала продукта в опаковки от 10 г, 200 г, 500 г и 1000 г с партиден номер L 1048. Агенцията по храните е предприела всички необходими действия за забраната и изтеглянето на наличните количества от пазара. Продуктът е разпространен от фирма \"Булгар лук\" ООД до следните получатели: \"А И К 2000\" ООД, \"БГ ПАРТНЕРС\", \"БИОСЕТ\" ООД, \"БОТАНИКЪЛ ЕУ\" ООД, \"ВЕСЕЛИНА ТРЕЙД\" ЕООД, \"ВИТАЛ\" ООД, \"ДЕМИ - EЛЕНА АНДРЕЕВА 61\" ООД, \"ДЕНИТО\" ООД, \"ДИОПТРА\" ЕООД, \"ДРОГА БГ\" ЕООД, \"ЕЛЕЙА\" ЕООД, \"ИДЕАЛ ПРОДУКТ\" ООД, \"КИС 2000\" ЕООД, \"ЛИБОР КОМЕРС\" ООД, \"НАЙС-ОРИНДЖ\" ЕООД, \"ПВН ИНГРИДИЕНТС\" ООД, \"ПРИМА ФУУД\" АД, \"ТАЛАР ФУУДС\" ЕООД, \"ХЕБЪР\" ЕАД, \"ХЪРС КОМЕРС\" ЕООД. В тази връзка БАБХ предупреждава потребителите, закупили такива продукти, да не ги консумират, и призова да ги върнат на търговеца, от който са ги купили. Преди около половин година  агенцията по храните спря от разпространение пакетиран спанак  заради съмнение, че е примесен с листа от татул. До крайната мярка се стигна след подадени два сигнала от граждани, които имали симптоми на натряване след употребата на спанака.", "date": "2019.05.17", "title": "Куркума с високо съдържание на олово е открита от агенцията по храните"}
{"url": "https://www.dnevnik.bg/politika/2019/05/17/3907421_bulgarinut_e_mnogo_otchaian_shtom_pribiagva_do_turkane/", "text": "Българинът е много отчаян, щом прибягва до търкания на билетчета и хазарт, каза днес пред Би Ти Ви кандидатът за евродепутат от БСП Иво Христов. Той уточни, че за съжаление казината са единствените цветни петна в градовете. На въпрос какво най-много го впечатлява при срещите му с избирателите Христов посочи, че това е страхът, \"който се е вселил в душите на хората\". \"Дори свободните професии рискуват да загубят клиенти, ако не работят с местната власт, която почти навсякъде е от ГЕРБ\", каза Христов. Според него истинският залог на евроизборите е създаването на нова политическа ситуация чрез победа на опозицията. Иво Христов каза, че той остава председател на стратегическия съвет при президента и за него ще е чест на отстоява позициите на Румен Радев в страната и чужбина.", "date": "2019.05.17", "title": "Българинът е много отчаян, щом прибягва до търкане на билетчета, смята Иво Христов"}
{"url": "https://www.dnevnik.bg/bulgaria/2019/05/17/3907409_prisuda_ot_15_g_zatvor_za_pokushenieto_s_granatometi/", "text": "Софийският градски съд осъди на 15 години затвор украинеца Роман Логвиненко, обвинен, че е организирал покушението с гранатомети срещу бившия съветник на ДАНС и бивша барета Алексей Петров. Съдът го оправда по обвинението за подбудителство, но го наказа по обвинението за помагачество. По-рано днес прокуратурата поиска най-тежката присъда – доживотен затвор без право на замяна. Защитата на Логвиненко настоя за оправдателна присъда, а той самият заяви, че е бил натопен. Логвиненко остава в ареста, реши още Софийският градски съд. Присъдата не е окончателна и може да бъде обжалвана. Атентатът срещу Петров беше извършен  в края на октомври 2015 г.  в столичния квартал \"Кръстова вада\". Според обвинението Логвиненко е подбудил други трима украински граждани, Артьом Темпински, Максим Чорний и Йевен Балков, да извършат нападението, докато Петров пътувал с шофьора си в брониран автомобил. На кръстовището между улиците \"Проф. Милчо Лалков\" и \"Светослав Минков\" Темпински и Чорний стреляли два пъти по автомобила с гранатометите, но снарядите не проникнали в него. Обвинителният акт срещу Логвиненко беше внесен в съда в началото на септември 2016 г., като от Софийската градска прокуратура обясниха тогава, че разследването срещу Темпински, Чорний и Балков продължава в отделно производство. Самият Алексей Петров е подсъдим по две дела –  за рекет и изнудване  в специализирания съд и  за пране на пари . През октомври съдия Николов върна делото , като в разпореждането му се казваше, че от изложените от прокуратурата факти не се установява самоличността на участниците в атентата, конкретните им действия, липсвали и фактически твърдения за използваното оръжие. Ролята на Логвиненко като подбудител била спомената фрагментарно, едва в обвинителния акт, без да са изяснени взаимоотношенията му с останалите трима участници. Прокуратурата протестира връщането на делото , а конкретно за отношенията на Логвиненко с останалите участници наблюдаващият прокурор видя прекален формализъм в изискването на съда за изясняването им. Софийският апелативен съд (САС) обаче подкрепи изцяло доводите на по-долната съдебна инстанция. През март 2017 г.  СГС отново върна делото  на прокуратурата с идентични забележки.", "date": "2019.05.17", "title": "Присъда от 15 години затвор за покушението с гранатомети срещу Алексей Петров"}
{"url": "https://www.dnevnik.bg/biznes/2019/05/17/3907473_turski_potok_shte_zaraboti_nezavisimo_ot_natiska_na/", "text": "Газопроводът \"Турски поток\" ще влезе в действие по план на 31 декември независимо от натиска със санкции от страна на САЩ, заяви днес пред журналисти в Истанбул председателят на Съвета на Федерацията, горната камара на руския парламент, Валентина Матвиенко след среща с турския президент Реджеп Тайип Ердоган, предаде ТАСС, цитирана от БТА. \"САЩ предприемат постоянно санкции не само срещу Русия, но и срещу своите съюзници. Например от днес, това вече е обявено, е отменен режимът на преференциални търговски отношения с Турция\", каза Матвиенко в отговор на въпрос за възможно въздействие на санкциите на дадения проект, напомняйки, че \"Турция е съюзник на САЩ\". Тя изтъкна, че подводната част на \"Турски поток\" е завършена и има ясно разбиране, че на 31 декември, както е планирано, руски газ вече ще тръгне по него.", "date": "2019.05.17", "title": "\"Турски поток\" ще заработи, независимо от натиска на САЩ, обяви Валентина Матвиенко"}
