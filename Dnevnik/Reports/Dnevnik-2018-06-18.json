{"url": "https://www.dnevnik.bg/bulgaria/2018/06/18/3201694_borisov_e_v_spisuka_na_svidetelite_po_deloto_sreshtu/", "text": "Днес Специализираният наказателен съд не можа да реши дали да даде ход по същество на делото срещу бившия здравен министър във втория кабинет на Бойко Борисов Петър Москов. Съдия Мариета Неделчева ще се произнесе утре, след като днес даде ход на разпоредителното заседание в процеса и изслуша становищата на страните.  Москов е на съд по три обвинения във връзка с ваксините \"Пентаксим\", \"Еувакс Б\" и \"Тетадиф, внос от Турция. Заедно с него подсъдими са заместникът му Адам Персенски и още трима души от \"Бул Био НЦЗПБ\" ЕООД, която произвежда ваксините, с които е направен бартерът с турските ваксини. Заради това бе заведено делото от прокуратурата.  Разследването по случая започна , малко след като вторият кабинет на Борисов подаде оставка през ноември 2016 година. Тогава на разпит в Столичното следствие бяха извикани няколко министри и дори премиерът. След заседанието адвокатът на бившия министър - Менко Менков, обясни, че по делото има списък с 211 свидетели. Той обясни, че ще опитат да облекчат съдебното следствие, защото имали интерес то да приключи бързо, поради което не им трябвало разпит на всички свидетели в съдебна зала. Това било т.нар. съкратено съдебно следствие без признаване на вина. \"Целият Министерски съвет е разпитан, вероятно ще се наложи да дойде в зала целият Министерски съвет да бъдат разпитани, за да кажат. Всичко това е извършено чрез междудържавен договор, няма никакво престъпление, и нищо притеснително. За мен ще бъде приятно да разпитаме членовете на правителството в открито съдебно заседание. За да кажат правилно ли са действали, спазили ли са закона. Ако не се постигне съгласие да се приемат показанията в досъдебното производство, и г-н Борисов ще трябва да се яви\", обясни Менков пред журналисти. Петър Москов заяви от своя страна: \"Аз от смисъла на здравата и смислена човешка логика не разбирам обвинението. Защото няма нито медицински причини за това, нито финансови причини за това. Аз знам кой стой зад обвинението и защо стои това обвинение, но не разбирам в какво ме обвиняват. Достатъчно е обидно да слушам тука някакви хора да обясняват за престъпни деяния - благодаря\". Прокурори по делото са Дойчо Тарев и Емил Петров (брат на бившия следовател Петьо Петров, известен като Пепи Еврото), който е командирован от Софийската градска прокуратура. Те поискаха от съда да даде ход на делото, защото в хода на разследването няма допуснати съществени процесуални нарушения. Адвокатите на подсъдимите пък поискаха прекратяване на делото и връщането му на прокуратурата.  Като граждански ищци днес бяха конституирани Министерството на здравеопазването и \"Бул Био НЦЗПБ\" ЕООД. Три искови претенции представи пред съда дружеството, чийто принципал е здравното ведомство. Едната бе за над 427 хил .лв. Тя според прокуратурата идва от щета, нанесена на дружеството, което е дарило на министерството 5 милиона дози ваксини \"БЦЖ\", вместо да се сключи договор за продажба. Другата искова претенция е за над 110 хил. лв. Тя е дошла от бездействие на бившия министър, който не е упражнил достатъчно контрол, което е довело до производството на ваксина \"Тетадиф\". За него обаче не е имало разрешение от Изпълнителната агенция по лекарствата и тя не е могла да бъде реализирана на пазара. Третата претенция е за над 44 хил. лв. Към тях се прибавя и законна лихва. Искът на здравното министерство е за над 325 хил .лв. Дали съдът ще приеме исковете за основателни и ще задължи подсъдимите да ги платят, се решава при постановяване на присъда. А по това дело все още не е сигурно дали ще бъде даден ход по същество.", "date": "2018.06.18", "title": "Борисов е в списъка на свидетелите по делото срещу бившия здравен министър Петър Москов"}
{"url": "https://www.dnevnik.bg/video/novinite_na_bnt/2018/06/18/3201802_video_drugite_novini/", "text": "В Пловдив започва събарянето на сградата на Градската художествена галерия Съборената \"Двойна къща\" ще бъде изградена отново в оригиналния си вид Футболната мания спря сватбите в Исландия Скафандърът и екипът на космонавта Александър Александров в изложба в БАН \"Власт и съпротива\" по романа на Илия Троянов гостува в Народния театър Тенденции пролет-лято 2019 показват в Милано Стинг и Шаги преминаха по маршрута на европейските лидери около НДК", "date": "2018.06.18", "title": "Видео: Другите новини"}
{"url": "https://www.dnevnik.bg/sviat/2018/06/18/3201646_muharem_indje_-_uchitel_populist_ili_republikanski/", "text": "Месец след като кандидатурата му  беше обявена изненадващо  от водещата опозиционна партия в Турция, Мухарем Индже се оказа свеж полъх не само за нейните привърженици. На него възлагат надежди и хора, които не подкрепят Републиканската народна партия (РНП), и това, дори да не му донесе победа на изборите за президент,  може да го отведе на балотаж . Родителите на баща му са от Солун, а тези на майка му - от Ризе, по северното крайбрежие на Турция. Самият Индже, 54-годишен, е роден в провинция Ялова на Мраморно море. Често подчертава скромния си произход. Според Би Би Си може да се харесва и на част от избирателите на Ердоган. Макар да е бивш учител по физика, споделящ секуларизма на РНП, семейството му е набожно, а това печели симпатии сред типа консерватори, които оформят базата на управляващата Партия на справедливостта и развитието (ПСР). Някои турски анализатори отбелязват, че той използва популистка реторика точно толкова умело, колкото и самият Ердоган. Индже настоява за \"края на едноличното управление\"; критикува президента заради скъпо струващия му дворец, безработицата и незачитането на демократични норми; обещава да открие нови фабрики и да създаде хиляди работни места, като осмива обещанията на Ердоган за стадиони, паркове и \"кафенета с книги\" с безплатни закуски за всички, които обеща пред избирателите си. Още обещания Индже, четири пъти избиран за депутат от 2002 г. насам, говори за \"петте колони\" на бъдещото управление: реформи в правосъдието, демокрацията, икономическата политика, външната политика и образованието. Твърди, че предсрочните избори са били свикани, защото голяма икономическа криза чука на вратата и властите го знаят. Опитва да помири светски настроените турци, които се опасяват от \"ислямизация\", с останалата част от населението. Обещава край на задължителните религиозни курсове и превръщането им в предмет по избор в държавните училища онези \"консервативни хора, които казват: \"Два часа религиозни курсове не са достатъчни за детето ми.\" (Това обучение е отхвърляно от сунитското население на Турция, от алевитите и от Европейския съд за правата на човека.) Когато обяви програмата си в средата на май, той обеща, че ако спечели президентските избори, ще има нова конституция, която да възстанови старото положение - да върне значителните правомощия на депутатите, които те имат в Турция като парламентарна република (около тази идея се обединиха и всички други партии извън съюза на управляващите). След изборите тази система ще изчезне - поправки, приети с крехко мнозинство на референдум миналия април, ще въведат президентско управление, при което държавният глава ще има власт, подобна на тази в Съединените щати, а постът на премиера ще изчезне. Нещо повече, според него трябва да има и известна \"децентрализация\" - Анкара да предаде някои от правомощията си в ръцете на местните администрации. Обещава реформа в правосъдието, което беше променено след корупционния скандал от декември 2017 г. - тогава Ердоган обвини голяма част от магистратите, че служат на \"паралелна държава\", а властите уволниха хиляди съдии и прокурори. \"Да\" на борбата с тероризма, \"не\" на тази с кюрдите Същевременно Индже не оспорва разказа на управляващата Партия на справедливостта и развитието (ПСР) за ролята на проповедника Фетхуллах Гюлен в опита за преврат от 2016 г. и в същата тази \"паралелна държава\". По думите му борбата срещу \"ФЕТО\" (съкращението, с което Турция нарича мрежата на Гюлен), забранената Кюрдска работническа партия (ПКК) и \"Ислямска държава\" ще продължи \"без колебание\". Обръща се към кюрдите - болно място на РНП, тъй като \"партията на Ататюрк\" носи бремето на много зверства, извършвани срещу тях. (\"Първо ще учим децата си на турски, после идва и закон, който се говори у дома - кюрдски, арабски черкезки.\") Иска да разреши образованието на кюрдски език. Привърженик е на членството в ЕС, но и на сътрудничеството с режима на сирийския президент Башар ал Асад, което според него би улеснило връщането на 3.5 млн. сирийски бежанци, в момента на турска територия, по домовете им. Индже дори посети кюрдския кандидат-президент Селяхатин Демирташ в затвора; няколко пъти е настоявал публично за освобождаването му, а съпругите на двамата кандидати разговаряха на \"среща на солидарността\". \"Ердоган не разбира такива отношения\" Индже е в сложни отношения с Кемал Кълъчдароглу - лидера на РНП, който бе преизбран за лидер през 2014 и 2018 г. и който миналото лято поведе  т.нар. Поход на справедливостта  в Турция. И при двете гласувания Индже бе негов съперник, но загуби. На митинга в Тунджели, родната провинция на Кълъчдароглу, вчера обаче той каза: \"Изправих се срещу вашия събрат Кемал Кълъчдароглу и се провалих. Но днес съм кандидат-президент. Ердоган не може да разбере връзката ни.\" Между 2010 и 2014 г., преди да опита да оспори лидерството на Кълъчароглу, е и заместник-председател на парламентарната група. След учителските си години за кратко има и опит, който напомня за спортните амбиции на Ердоган - оглавява връзките с обществеността на футболния отбор \"Яловаспор\". От години не пести  критики към държавния глава , а откакто започна кампанията, той все по-често изтъква различията. \"Ердоган е белият турчин. Аз съм цветнокожият на Турция. Ердоган е от двореца. Аз съм бедният. Ердоган е този, който поставя заглавията във вестниците, а аз съм човекът, който се бори срещу шефовете. Ердоган е поддръжникът на статуквото, аз съм реформаторът,\" каза той на митинг в Истанбул на 6 юни. Въпреки разделителните линии, които постоянно поставя между себе си и Ердоган, настоява, че ще е различен президент. Откакто започна кампанията, уверява турските граждани, че ще е различен от него и ще търси помирение в поляризираното турско общество. \"Братство, мир, комфорт и любов ще са ръководните ни ценности. Ще спечелим президентството и парламентарното мнозинство. След това веднага ще започнем работа, за да поправим щетите досега,\" каза той на митинг през май. \"Ще ви науча да се усмихвате отново. Обещавам мир и спокойствие. Обещавам щастие, просперитет, работни места, хляб, Турция, която не бива ограбвана\", каза той на друго събитие. Профилът му в \"Туитър\" е следван от 4.29 млн. души. Това е по-малко от над 13-те млн. последвали Ердоган; над половината от последователите на Индже обаче са станали такива през последния месец.", "date": "2018.06.18", "title": "Мухарем Индже - учител популист или \"републикански Ердоган\" на изборите в Турция"}
{"url": "https://www.dnevnik.bg/tehnologii/2018/06/18/3201818_avtomobilite_na_google_street_view_otnovo_shte/", "text": "Това лято автомобилите на Google Street View отново ще пътуват през България с цел да актуализират локалните данни в Google Maps. Този път камерите върху колите ще се фокусират върху получаване на по-актуална информация за свързването на пътища между градовете. Street View е налична в България от 2013 г. насам и се актуализира непрекъснато, за да поддържа и отразява вярна на реалността картина. Функцията на Google Maps понастоящем е достъпна в над 85 страни по света, както и в части от Арктика и Антарктида. Благодарение на нея потребителите могат да гледат графични изображения на различни улици в хиляди градове и села. Новата обиколка на България ще започне на 25 юни и ще продължи около 2 месеца. Подробна информация къде ще се движат автомобилите можете да намерите  тук. ", "date": "2018.06.18", "title": "Автомобилите на Google Street View отново ще обикалят България"}
{"url": "https://www.dnevnik.bg/sviat/2018/06/18/3201764_izrael_obvini_bivsh_ministur_che_e_shpionin_na_iran/", "text": "Израел обвини бивш министър на енергетиката и инфраструктурата, че е шпионирал за Иран, след като вече не е бил на поста и е живеел в друга страна. Това съобщи вътрешната сигурност на страната \"Шин Бет\", цитирана от \"Ройтерс\". Той е бил задържан на 6 май при опит да влезе в Екваториална Гвинея (такъв му е отказан заради предишни престъпления), екстрадиран е в Израел и е вкаран в ареста, а обвиненията са му повдигнати в петък. В съобщението се казва, че Гонен Сегев, който бе енергиен министър през 1995-1996 г., е живеел в Нигерия и \"е бил вербуван от иранското разузнаване и е служил като агент\". Следствието е установило, че той е влязъл в контакт със служители на иранското посолство в африканската държава през 2012 г., като е знаел, че те са разузнавачи, и два пъти е посещавал Ислямската република, за да се срещна с ръководителите си в спецслужбите. Такива контакти е имало и в други държави в апартаменти и хотели, използвани за нелегална иранска дейност. Обвинението срещу Сегев е, че е получил от ирански агенти система за криптирани комуникации и е предоставял на Техеран \"информация, свързана с енергийния сектор, обекти на сигурността в Израел и имената на официални лица в израелските политически институции и агенции за сигурност\". Освен това, за да изпълнява възложените му задачи, 62-годишният Сегев е поддържал връзки с израелци от институции, свързани с външните работи и сигурността. Той е свързвал свои сънародници от сектора за сигурност с агенти на иранското разузнаване, които е представял като обикновени предприемачи. Адвокатите на Сегев засега отказват коментар пред \"Ройтерс\". По искане на \"Шин Бет\" и полицията е наложена съдебна възбрана върху разпространяване на повече подробности. Защитниците му Ели Зохар и Моше Мазор казват за израелската преса само, че работата им се затруднява и от малкото данни от съобщението, но и че от документите и фактите на обвиненията се очертавала \"съвсем различна картина\". Клиентът им е изправен пред обвинения за подпомагане на врага по време на война, шпионаж срещу Държавата Израел и предоставяне разузнавателна информация на противника, уточнява в. \"Джерузалем пост\". Бившият лекар бе осъден през 2004 г. в Израел за опит да внесе от Холандия в страната 32 000 таблетки екстази (MDMA) и след като излежа две години от 5-годишната присъда, отпътува през 2007 г. Роден в Израел през 1956 г., той служи през 70-те години като военен пилот и достига чин капитан. След военната служба следва медицина в университета \"Бен Гурион\" в Негев. През 1992 г. Сегев е избран за депутат от вече несъществуващата националистическа опозиционна партия \"Цомет\". През 1994 г. е привлечен като министър в правителството на Ицхак Рабин. След присъдата за наркотрафик му е забранено да практикува като лекар. През 2016 г. той поиска от здравния министър Яаков Лицман да му възстанови правата, за да се върне в Израел и отново да работи по професията си.", "date": "2018.06.18", "title": "Израел обвини бивш министър, че е шпионин на Иран"}
{"url": "https://www.dnevnik.bg/sviat/2018/06/18/3201826_bebe_se_rodi_v_parijki_vlak_i_shte_se_vozi_bezplatno/", "text": "Парижката обществена транспортна компания RATP съобщи, че момчето, родило се днес в неин влак във френската столица, ще се вози безплатно в Париж, докато стане на 25 години, предаде \"Асошиейтед прес\". Компанията обяви днес в \"Туитър\" за раждането на детето, което е смутило трафика по една от влаковите линии в столицата. Група спасители са се погрижили за майката и детето и са ги отвели в най-близката болница. Новината за \"непредизвестеното раждане\" обиколи екраните на парижките влакове. Влаковата линия RER A изрази \"искрените си поздравления\" към майката на бебето и написа в \"Туитър\", че трафикът е нормализиран. Много парижани посрещнаха радостно новината за раждането в социалните мрежи. Други обаче отбелязаха, че влаковият трафик в Париж често бива смущаван от стачки и други инциденти. ", "date": "2018.06.18", "title": "Бебе се роди в парижки влак и ще се вози безплатно, докато стане на 25 г."}
{"url": "https://www.dnevnik.bg/sport/2018/06/18/3201749_zabavnoto_svetovno_kak_havier_poseti_svetovnoto/", "text": "Жена ми не ме пуска.\" Така в последния момент Хавиер съобщава на мексиканските си приятели, че ще пропусне планираното пътешествие до Русия за световното първенство по футбол. Идеята за мечтаното приключение се заражда по време на шампионата на планетата в Бразилия преди четири години. Запалени по футбола, петима приятели започват да спестяват пари за околосветско пътешествие до Русия с автобус, за да подкрепят любимците си от Мексико. Всички приготовления са изпълнени, когато Хавиер съобщава лошата новина на приятелите си. Те обаче имат резервен план, който включва изрязването на картонена фигура в цял ръст. На нея е изобразен Хавиер с тениска с надпис: \"Жена ми не ме пусна.\" Така групата потегля към Русия заедно с Хавиер... макар и под формата на картонена фигура. Тя се превърна в атракция за привържениците. Мексиканската група дори създаде  страница във \"Фейсбук\" , за да запамети приключението си с картонения Хавиер. Феновете на Мексико могат да бъдат доволни от началото на шампионата в Русия. В откриващия си мач тимът  изненада с 1:0 защитаващия титлата си отбор на Германия .", "date": "2018.06.18", "title": "Забавното световно: Как Хавиер \"посети\" световното въпреки забраната от жена му"}
{"url": "https://www.dnevnik.bg/bulgaria/2018/06/18/3201846_valeri_simeonov_kum_nankov_bardacite_poluchiha/", "text": "Вицепремиерът Валери Симеонов изрази недоволството си от обявените днес резултати от  проверката на Дирекцията за национален и строителен контрол  (ДНСК) на преместваемите обекти в Слънчев бряг. От тях се разбира, че общо 32 подобни обекта са поставени върху плажната ивица в комплекса Слънчев бряг, без да са предвидени или са в несъответствие с одобрената от министъра на туризма схема и са без разрешения за поставяне от главния архитект на община Несебър. Преместваемите обекти в този курорт са  обект на противоборство това лято  между ресорния министър Николина Ангелкова и Валери Симеонов. Наскоро той обяви, че пет заведения трябва да бъдат съборени. Сега направената проверка, която е обхванала явно и тях, показва, че THE ONE, La Cubanita, Cacao beach, Del Mar и BEDROOM, е констатирано, че отговарят на предвидените в схемата конфигурация в план и местонахождение. Данните за обектите са предоставени на община Несебър и Министерството на туризма, които се очаква да съставят констативни актове и да издадат заповед за премахване на обектите или съобразяването им с одобрената схема. \"За мое голямо съжаление и мин. Нанков се нареди до мин. Ангелкова в отричането на законите и наредбите на България. В петък от Бургас той обяви заведенията от Южния плаж на Слънчев бряг за законни. Въпреки аргументите в сигнала, който му изпратих и резултатите от проверката на ДНСК и община Несебър. Същите категорично доказаха обратното: че \"Спалнята\", \"Единият\", \"Какаовият плаж\", \"Кубинката\" и ресторант \"Морето\" са незаконни. Известните с пласмента на наркотици, проституция и наднормен шум бардаци получиха поредната министерска подкрепа\", написа в профила си във \"Фейсбук\" Валери Симеонов. По думите му регионалният министър Николай Нанков \"е включил на задна скорост\" и вече не се произнася категорично по законността на въпросните преместваеми обекти, които Симеонов оприличи на молове на плажа. \"Сега вече се говори, че заведенията отговаряли на схемата за поставяне, подписана от мин. Ангелкова (заради което съм сигнализирал прокуратурата, т.к. е в нарушение на ЗУТ и наредбата на община Несебър) и че имали разрешения за поставяне от гл. архитект на община Несебър (издадени също в разрез с нормативната база - надвишавайки 100 пъти допустимата площ от 15 кв.м. и многократно височината от 3 м.). Значи ли това, че с подписите на министър и главен архитект се отменят закони и наредби\", пише още вицепремиерът. Той подчертава, че петте заведения са категоризирани като нощни барове и ресторанти с подписа на Николина Ангелкова, а такива заведения се забранявало да има на пясъка. \"Разбирам кой и кое диктува отказа от задължителното премахване на обектите и спирането на достъпа и ползването им чрез спиране на тока и водата. И ако първото (премахването) е спорно дали е задължение на министерството или общината, то спирането на достъпа и ползването на огромни незаконни заведения, изградени без проект, разрешения за строеж и разрешения за ползване, си е работа на регионалното министерство и ДНСК\", допълва Симеонов.", "date": "2018.06.18", "title": "Валери Симеонов към Нанков: Бардаците получиха поредната министерска подкрепа"}
{"url": "https://www.dnevnik.bg/sport/2018/06/18/3201848_bnt_opravda_lipsata_na_kartina_ot_futbolniia_mach/", "text": "Неблагоприятната метеорологична обстановка e попречила на прякото предаване на мача между Белгия и Панама от световното първенство, обявиха от Българската национална телевизия (БНТ). Заради техническите проблеми зрителите изпуснаха първото полувреме на двубоя. Картината дойде за втората част, когато резултатът все още беше 0:0. БНТ се извини за прекъсването на сигнала.  \"Екипите на националната телевизия два месеца преди старта на първенството са подсигурили максимално излъчването на турнира от техническа гледна точка. Заявени са няколко вида трасета, които да дублират сигнала, в случай, че по едно от тях картината прекъсне. За съжаление, изключително силната буря в столицата направи невъзможно приемането на сигнал по какъвто и да е начин за повече от половин час по време на срещата\", обясниха от БНТ. И уточниха, че \"в подобна ситуация би попаднала всяка българска телевизия, чиито технически мощности са локализирани в София\". \"В същото време екипите на телевизията ще продължат да отразяват по всички възможни начини най-големия футболен турнир\", добавят от БНТ в съобщението до медиите.", "date": "2018.06.18", "title": "БНТ оправда липсата на картина от мача между Белгия и Панама с лошото време"}
{"url": "https://www.dnevnik.bg/sport/2018/06/18/3201841_cska_trugnah_s_uspeh_v_kontrolite_sled_pobeda_sreshtu/", "text": "ЦСКА се наложи с 2:0 срещу \"Етър\" в първата си приятелска среща по време на лятната подготовка. Червените стигнаха до успеха с головете на Енрике Рафаел. В първия си мач начело на отбора Нестор Ел Маестро пусна като титуляри младите Ангел Лясков и Валентин Антов, както и новопривлечения бранител Стивън Перейра. Тиаго Родригес имаше добра възможност да открие резултата в 22-ата минута след силен удар извън наказателното поле, но Христо Иванов спаси. Десет по-късно Кирил Десподов стреля от пряк свободен удар, но топката се отби в стената и премина встрани от вратата. До края на първата част възможност да отбележи имаше и Антов, който прати топката над вратата. Ел Маестро направи шест промени за началото на втората част. В игра се появи новият вратар Данте Стипица, както и Енрике Рафаел. Бразилецът, който беше привлечен за постоянно, вкара в 61-ата минута. Той беше точен с глава след центриране на Рубен Пинто. Ел Маестро направи тройна смяна в средата на второто полувреме, като пусна Тонислав Йорданов, Иван Турицов и Никола Колев. Веднага след появяването си на терена Йорданов можеше да вкара красив гол, но топката се отби в горната греда. В 79-та минута Енрике отбеляза второто си попадение.", "date": "2018.06.18", "title": "ЦСКА тръгна с успех в контролите след победа срещу \"Етър\""}
{"url": "https://www.dnevnik.bg/gradska_sreda/2018/06/18/3201838_v_sofiia_e_po-lesno_da_prepluvash_otkolkoto_da_hodish/", "text": "Малко преди 18 ч. над София падна проливен дъжд, който за един час успя да наводни, подлези, метространции, улици и тротоари. Пороят затрудни движението на част от трамваите, а автобуси от градския транспорт бяха пренасочвани по алтернативни маршрути, за да не попаднат в най-засегнатата от дъжда пътна инфраструктура. Подлезите, особено тези в центъра, потънаха във вода, като снимки и клипове от бедствието се появиха в социалните мрежи. Протече и сградата на ЦУМ, има информация и за наводнения в района на Бизнес парка. До общинската дикреция \"Аварийна помощ и превенция\" са постъпили стотици сигнали. Всички аварийни екипи бяха на терен, за да отстранвят проблемите, като се очаква цял нощ да се отводняват наводнени мазета във всички квартали на София. Предстои и почистване на улиците от паднали клони. От МВР уточниха, че за периода от 18:30 до 19:45 часа в Националния оперативен щаб са постъпили над 170 сигнала в столицата за наводнени улици, мазета и приземни етажи, подлези, ресторанти, детски градини и други сгради. В област Кюстендил е нарушен достъпът до 5 села - Николичевци, Враца, Преколица, Церовица и Бобешино. Метростанции под вода Сред най-пострадалите места се оказаха няколко метростанции. За повече от час метростанциите при НДК, античния комплекс \"Антична Сердика\" и Софийския университет бяха под вода, но това не попречи на движението на влаковете. Някои от входовете на метростанциите бяха затворени и не се допускаха пътници, а част от ескалаторите не работеха. Отводняването на метростанциите продължи няколко часа. Кметът на София Йорданка Фандъкова подчерта, че ще се работи без почивка до отстраняването на всички проблеми. По думите ѝ над 1500 сигнала са подадени след пороя.", "date": "2018.06.18", "title": "В София е по-лесно да преплуваш, отколкото да ходиш (снимки и видео)"}
{"url": "https://www.dnevnik.bg/sport/2018/06/18/3201857_s_krasivi_golove_belgiia_potegli_ustremeno_na/", "text": "Един от сочените за скрити фаворити на световното първенство Белгия започна участието си на шампионата с убедителна победа 3:0 над Панама. \"Червените дяволи\" обаче не стигнаха толкова лесно до трите точки, след като и трите гола на стадион \"Фищ\" в Сочи паднаха след почивката. Дрийс Мертенс откри с прекрасно изпълнение в 47-ата минута, а другите голове бяха дело на Ромелу Лукаку в 69-ата и 75-ата минута. До края на мача белгийците дори пропуснаха да направят резултата по-убедителен. Белгия затвърди отличната си форма, след като вече няма загуба в 20 срещи. За последно \"Червените дяволи\" загубиха през септември 2016 г. от Испания с 0:2 и от тогава са с баланс 15 победи и пет равенства. Дебютантът на световни финали се представи достойно и показа много приятно лице. Панамците играха с желание и самочувствие и на моменти затрудниха много соченият за фаворит белгийски отбор. Белгия беше без контузените Венсан Компани и Томас Вермален, но започна с много впечатляващ състав, в който заедно на терена излязоха Еден Азар, Кевин Де Бройне, Ромелу Лукаку, Дрийс Мертенс и Яник Караско. Футболистите на Роберто Мартинес нямаха проблем да контролират двубоя, като държаха топката в по-голяма част от времето. \"Винаги е хубаво да тръгнеш на голямо първенство с победа, още повече убедителна. Доволен съм от играта на отбора, футболистите показаха, че имат голям потенциал и зависи само от тях да го използват. На почивката им обясних да останат спокойни и да следват плана, който имахме. Все пак и ранният гол ни помогна\", каза след мача Роберто Мартинес. Според селекционера на Белгия отборът ще бъде още по-добър в следващите мачове, защото \"началото винаги е малко по-мудно\". Срещу себе си обаче видяха пределно мотивиран отбор, който не отстъпваше. Играчите на Панама се бяха затворили добре и разчитаха на контраатаки, основно чрез дясното си крило Йоел Барсенас. До почивката Белгия имаше четири много добри възможности да вкара гол, но не успя да се възползва. Първо вратарят Пенеда направи страхотно спасяване срещу Азар, а след това с два пропуска се отчете Дрийс Мертенс. Все пак секунди след подновяването на играта Белгия откри резултата. След продължително задържане на топката в наказателното поле на Панама и няколко неуспешни опита на играчите в бяло да я изчистят, тя попадна в Мертенс и с красив удар от воле нападателят реализира – 1:0. За Мертенс това беше гол на второ световно първенство, след като се разписа и в Бразилия преди четири години. За последно белгийски футболист стори това на първенствата през 1998 и 2002 г., като това беше бившият селекционер Марк Вилмотс. Ранният гол успокои играчите на Роберто Мартинес и в същото време промени изцяло плановете на Панама. Белгийският отбор започна да играе с още по-голямо търпение, но тогава се увеличи агресията на съперниците. В рамките на няколко минути трима от Панама бяха санкционирани с жълти картони, заради откровено груби изяви срещу белгийски играчи. В 69-ата минута Ромелу Лукаку вкара втори гол, който сякаш реши изхода от мача. След продължителна атака топкатаотиде в Де Бройне, той премина между двама в бяло и центрира ефектно с външен фалц, а от около десет метра Лукаку се разписа с глава. Шест минути по-късно централният нападател на Белгия вкара още един гол, с който оформи крайния резултат. Този път асистенцията даде Еден Азар, а Лукаку отбеляза своето пето попадение на голям форум с Белгия. Единственият играч с повече в историята на \"Червените дяволи\" е Ян Кулеманс (6). До края на мача Панама имаше един добър шанс, но вратарят на белгийците Тибо Куртоа се намеси и спаси. Другите два отбора в група G са Англия и Тунис, които играят помежду си малко по-късно. В следващият си мач Белгия среща тунизийците на 23 юни.", "date": "2018.06.18", "title": "С красиви голове Белгия потегли устремено на световното"}
{"url": "https://www.dnevnik.bg/bulgaria/2018/06/18/3201865_dujdut_v_sofiia_naloji_promiana_v_dvijenieto_na_niakoi/", "text": "Всички екипи на аварийното звено, пожарната, техниците от \"Управление на трафика\", \"Столичен електротранспорт\" и \"Метрополитен\" са на терен и отстраняват проблемите след проливния дъжд, който валя над половин час в София, съобщава \"Фокус\".  Над 170 сигнала са подадени в спешния център , като повечето са за наводнени мазета и улици. Към момента от Пътна полиция отклоняват движението на автобусите по бул. \"Евлоги и Христо Георгиеви\" и по бул. \"П. Славейков\" в посока бул. \"Ив. Гешов\". Спряно е движението на трамваите по бул. \"К. Величков\" в посока бул. \"Ал. Стамболийски\", по ул. \"Каменоделска\", по бул. \"Дондуков\" и пл. \"Възраждане\", по ул. \"Козлодуй\" и \"К. Стоилов\". Тролей №9 от ул. \"Г. С. Раковски\" продължава по бул. \"Сливница\". Трамвайното движение на надлез \"Надежда\" беше блокирано за малко повече от час, но е било отводнено и мотрисите вече минават спокойно. Столичният кмет Йорданка Фандъкова уточни, че около 2000 абоната на ЧЕЗ са без ток в кварталите \"Красно село\" и \"Младост\". По думите ѝ почти всички сигнали са за наводнени сгради. \"Имаше едно паднало дърво в детска градина, което блокира излизането на децата, но проблемът е решен. Нивата на общинските язовири се следят непрекъснато. Изпускат се контролирано. Нивата на всички реки бяха силно повишени. Към момента вече спадат навсякъде\", коментира тя. Фандъкова каза още, че няма данни за пострадали или ранени хора.", "date": "2018.06.18", "title": "Дъждът в София наложи промяна в движението на автобуси от градския транспорт"}
{"url": "https://www.dnevnik.bg/sport/2018/06/18/3201658_severna_i_jujna_koreia_se_sporazumiaha_za/", "text": "Северна и Южна Корея постигнаха споразумение за провеждането на съвместни спортни събития и тренировки. Преговорите са част от усилията за помирение на полуострова, което включва организирането на срещи между семейства, разделени по време на Корейската война в средата на миналия век. Двете страни се разбраха за провеждането на баскетболен мач на 4 юли в столицата на Северна Корея - Пхенян. Планирано е да се изиграе още един съвместен двубой в края на годината в Сеул. Според сегашното споразумение Северна и Южна Корея ще излязат под общия флаг на Корейския полуостров в церемониите по откриването и закриването на Азиатските игри. Те ще се проведе от 18 август до 2 септември, като двете страни ще имат общи отбори в надпреварата подобно на обединения хокеен тим при жените в зимните олимпийски игри в Пьонгчанг през февруари. Игрите имаха историческа роля в затоплянето на отношенията между Северна и Южна Корея. Двете страни оставиха настрана напрежението помежду си, като преминаха под общ фланг в церемониите по откриването и закриването. Тогава общо 23 севернокорейски състезатели се включиха в игрите. Преди седмица по време на среща с държавния глава на Северна Корея - Ким Чен-ун, президентът на САЩ Доналд Тръмп заяви, че  участието на Северна Корея в олимпийските игри в Пьонгчанг е спасило надпреварата от \"огромен провал\" . ", "date": "2018.06.18", "title": "Северна и Южна Корея се споразумяха за организирането на съвместни спортни прояви"}
{"url": "https://www.dnevnik.bg/sviat/2018/06/18/3201867_sasht_shte_ima_kosmicheski_vuorujeni_sili/", "text": "Американският президент Доналд Тръмп обяви днес създаването на шести вид въоръжени сили - космически, които ще са независими от военновъздушните сили. В Белия дом той заяви, че съдбата на американците извън Земята е не само въпрос на национална идентичност, а и на национална сигурност, съобщава БТА. \"Не е достатъчно просто да имаме американско присъствие в космоса, трябва да имаме американско превъзходство в космоса\", каза Тръмп, нареждайки на министерството на отбраната да създаде новия вид въоръжени сили. Сега много от свързаните с космоса военни проекти са под разпореждането на американските военновъздушни сили. В речта си Тръмп каза, че правителството би искало да изпрати отново американски астронавти на Луната и е склонно да работи с разрастващата се частна космическа индустрия. Президентът каза също, че ще подпише директива за създаване на рамка за \"управление на космическия трафик\" за справяне с претовареността в околоземната орбита, тъй като според него сегашните регулации са остарели. Т Tръмп вече каза, че е склонен да се създаде този шести вид сили наред със сухопътните, военновъздушните, военноморските, морската пехота и бреговата охрана.", "date": "2018.06.18", "title": "САЩ ще има космически въоръжени сили"}
{"url": "https://www.dnevnik.bg/bulgaria/2018/06/18/3201365_dujdovete_produljavat_i_prez_sedmicata/", "text": "Гръмотевичните бури продължават и днес и утре. На места се очакват градушки. Валежите ще са по-значителни в следобедните часове в понеделник, а в цялата страна е в сила жълт код, съобщават от Националния институт по метеорология и хидрология (НИХМ) на БАН. Максималните температура ще бъдат между 23 и 28 градуса, за София - 24. Дъждовете продължават и във вторник, като в сряда се очаква валежите да спрат. През почивните дни отново ще вали. В последните дни в цялата страна паднаха поройни дъждове. В Дупница бе отнесена улица, а жена пострада от паднало дърво на пътя Бургас - Созопол.", "date": "2018.06.18", "title": "Дъждовете продължават и през седмицата"}
{"url": "https://www.dnevnik.bg/photos/2018/06/18/3201344_fotogaleriia_kak_sme_s_gangsterite_i_oshte/", "text": "Автор Rosiraycheva50._ Препоръчвания - 2.", "date": "2018.06.18", "title": "Фотогалерия: Как сме с гангстерите и още препоръчвани комикси от седмицата"}
{"url": "https://www.dnevnik.bg/sviat/2018/06/18/3200911_izvunredni_izbori_shte_preobraziat_turciia_tazi/", "text": "Извънредните избори, на които турците ще гласуват за нов парламент и президент със силни правомощия, може да се развият неочаквано за държавния глава Реджеп Тайип Ердоган и управляващата партия тази седмица. Вотът е последният, при който Турция е парламентарна република. След него ще влязат в сила конституционните поправки, които променят политическата система на страната и които бяха одобрени на референдум на 16 април миналата година. При нужда президентът ще може да управлява чрез укази, а премиерският пост ще бъде заличен. Повечето кандидат-президенти освен Ердоган обаче обещават, че ще я отменят напълно или гще отстъпят част от новите си правомощия на парламента. Eрдоган очаквано има убедителна преднина във всички проучвания. Немалка част от изследванията, публикувани в последно време - макар и оспорвани от опозицията - обаче допуснаха  възможността за балотаж  на президентския вот на 8 юли, тъй като сочат, че той няма да спечели над половината гласове на първия тур (най-слабият му резултат в анкетите дотук е около 42%, а най-добрият – малко над 52 на сто). Ако това се случи, той вероятно ще отиде на балотаж с Мухарем Индже – учител по физика и пет пъти депутат от най-голямата опозиционна Републиканска народна партия (РНП), на когото изследванията дават 20-25% от гласовете. Някои от тези изследвания не изключват и възможността неговата управляваща Партия на справедливостта и развитието (ПСР), сега с почти три пети от местата в парламента, да не получи мнозинство и дори отново (както през лятото на 2015 г.) да опита да проведе нови избори за парламент. Изборите в неделя ще са и първите национални в Турция, провели се в условията на извънредно положение. То е в сила от лятото на 2016 г. (беше въведено след неуспешния опит за преврат), но и ПСР, и най-голямата опозиционна партия, Републиканската народна партия (РНП), казаха,  че са готови да го отменят , ако техните кандидати спечелят изборите. Според някои анализатори фактор в кампания са и  икономическите трудности , един от чиито симптоми  е инфлацията , и турските интервенции в  Северна Сирия  и Северозападен Ирак. Защо сега Вотът трябваше да е на 3 ноември 2019 г. и да е едновременно президентски и парламентарен, за да може и двете институции, които ще имат нови функции, да започнат с нов мандат и нови отношения помежду си. След като дясната Партия на националистическото действие (ПНД) поиска те да се свикат предсрочно тази пролет, Ердоган и Партията на справедливостта и развитието (ПСР)  приеха искането . Аргументът на ПНД - която съгласно новите предизборни правила  сключи \"съюз\" с ПСР  - беше, че управляващите може да бъдат засегнати от задаващите се икономически трудности и безизходицата в Сирия, ако изчакат до ноември, но биха се справили по-лесно, ако управляват \"силно и по-ефикасно\". Нови правила, нови играчи, ново единство Според проучванията съюзът е полезен за ПНД - част от избирателите ѝ се разочароваха от партията, след като тя започна все по-открито да подкрепя Ердоган (някои дори се преляха в \"отцепническата\" Добра партия) и не е известно дали тя би преминала 10-процентния праг за влизане в парламента, ако се явяваше сама. Такъв съюз обаче сключиха и четири опозиционни сили, между които РНП и партията на бившия вътрешен министър  Мерал Акшенер  (самата тя кандидат-президент, макар и със значително по-слаба подкрепа от Индже), ислямистката Партия на щастието и дясната Демократическа партия. Основаната от Акшенер Добра партия, която събира недоволството на националисти от ПНД и която агитира за правата на жените и малцинствата, също се възползва от съюза. Някога смятана за възможна алтернатива на Ердоган от негови критици, тя не получава в проучванията резултати като тези на Индже. Акшенер обаче срещна подкрепа от РНП – според новите правила кандидат-президент и парламентарна листа може да предложи политическа сила, преминала през няколко организационни процедури или такава с най-малко 20 депутати в законодателния орган. Добрата партия рискуваше да не изпълни организационните критерии,  затова РНП ѝ \"зае\" 15 депутати , присъединили се към парламентарната ѝ група (партията на Акшенер не се беше явявала на избори, но 6-има депутати от националистическата ПНД вече бяха се влели в нея). Опозицията проявява единство и в солидарността си с Демирташ, на когото заради съдебно дело се налага да  води кампанията си от затвора . Неговата Демократична партия на народите (ДПН), чиито членове и електорат са основно кюрди, често бива заклеймявана от привържениците на Ердоган и от самите управляващи като свързана с Кюрдската работническа партия (ПКК), а нейни депутати стават обект на съдебно преследване. Въпреки това тя може да прескочи 10-процентната бариера според някои проучвания. Критици на опозиционните партии и кандидати (и сред управляващите, и сред независими анализатори) същевременно отбелязват, че критиците на Ердоган така и не могат да предложат добра алтернатива на плана на президента за турско \"икономическо чудо\" с ключово влияние в целия мюсюлмански свят, в региона, а и извън него; те само се опълчват на статуквото и говорят за потъпкани свободи, без да дават по-добри идеи. Освен това Ердоган може да разчита на \"твърдия\" си електорат – консервативната, набожна средна класа, натрупала богатство по време на управлението му от началото на миналото десетилетие насам, която би го подкрепяла, каквито и решения да вземе. От близо 59.39 млн. гласоподаватели 3.05 млн. живеят в чужбина. Между 7 и 19 юни те могат да пускат бюлетини в 123-те мисии на Турция в държавите, където се намират, а до самия изборен ден - на граничните пунктове на съседни държави с Турция.", "date": "2018.06.18", "title": "Извънредни избори ще преобразят Турция тази седмица, но може да има изненади"}
{"url": "https://www.dnevnik.bg/sviat/2018/06/18/3201278_kak_rusnaci_ot_chastna_armiia_se_ozovaha_v_surceto_na/", "text": "Руските наемници от частна военна компания \"Вагнер\" вече работят и в Централна Африка, но властите не бързат с вече изразеното желание за промяна на законодателството,  пише в. \"Новая газета\"  след публикации в руски и други медии за появата на най-голямата \"частна армия\" в Русия на африканския континент. По улиците на Банги, столицата на Централноафриканската република, отскоро се разхождат \"неговорещи френски бели мъже със стойка на военни но без военни униформи\", пише френският в. \"Монд\", според който става дума за \"руски наемници\". Руското външно министерство ги нарича \"граждански инструктори\". Проблемът е, че както и да се нарича тази работа, тя трудно се съчетава с настоящото руско законодателство. \"Монд\", който като много други френски издания следи внимателно събитията в бившата колония, пише, че базата на руските \"пратеници\" е на около 60 км от Банги, на територия, където някога е била резиденция на президента, а по-късно самопровъзгласен император Жан-Бедел Бокаса. Ексцентричен, считан за авторитарен и дори обвиняван в канибализъм (макар да е бил оправдаван), Бокаса е погребан там и роднините му са крайно недоволни, че белите чужденци нарушават покоя му, продължава вестникът. \"Руснаците с военна стойка\" са представени публично за пръв път на празничната церемония за втората година, откакто Туадера е на власт - през март 2016 г. За работата им им различни спекулации. Според руските власти мъжете са част от група команнировани \"петима военни и 170 граждански инструктури\", изпратени в ЦАР по искане на Туадера като \"безвъзмездна военно-техническа помощ\", със съгласие на Съвета за сигурност на ООН. Френски журналисти обаче казват, че освен да съветват, те имат и друти функции - сменили са например руандийските военнослужещи от миротворческия контингент на ООН, преди това охранявал Туадера. Сега руандийците охраняват по-далечните подстъпи към върховете на властта, докато \"хора от Москва отговарят за личната охрана на президента, с неограничен достъп до работния му график и обкръжение\", пише \"Монд\", цитиран от \"Новая газета\". А има от кого да го охраняват, тъй като в страната бушува етнорелигиозен конфликт от 15 години. \"Вагнер\" в 2 африкански държави? Администрацията на Туадера потвърждава, че в страната има \"руски военни специалисти за подобряване на сигурността на държавния глава.\" Според \"Монд\" заради това президентът има съветник от Русия, който координира работата на телохранителите (в анализ от май изданието  The Defense Post  пък определи подобни съветници от Москва като \"политтехнолози\" за нуждите на клиента). Сред руските помощници са и петима пратеници, които всъщност са кадри на военното разузнаване, и бойци, които формално са част от две военни компании - Sewa Security Services и Lobaye Ltd., но повечето експерти са уверени, че става дума за ЧВК \"Вагнер\". Свързваната с т. нар. \"готвач на Путин\", бизнесмена  Евгений Пригожин , компания вече има присъствие в съседна страна - Судан. Официално потвърждение няма, но работата на \"Вагнер\" там е публична тайна, за която са съобщавали редица руски издания. Активна в Сирия, \"Вагнер\" изглежда е изпратила части в Судан като логична последица от тесните връзки между Хартум и Москва; суданският президент Омар ал Башир  дори посети руската столица през ноември  и разговаря с Русия за военни бази. \"Първата партида \"Вагнер\" се отправи към Судан. А още една се готви да отиде в ЦАР,\" казва през януари бившият министър на отбраната на \"Донецката народна република\" Игор Стрелков, цитиран от \"Новая газета\". \"Знаел е по-рано,\" добавя изданието, а малко по-късно уточнява, че бойците едва ли могат да се изплашат от продължаващия междуетнически конфликт в Дарфур, тъй като в сравнение със сирийските и донбаските им командировки \"африканските \"гастроли\" при цялата сложна специфика на региона са курортен отдих\". В цитирания анализ на The Defense Post са посочени няколко цели на тези сили, свързани с руското присъствие на преоткрити пазари на оръжия, с нуждата да се ограничават китайските амбиции на африканския континент и да се сдържа Франция \"в собствения ѝ заден двор\" с минимален риск от последици, а и да се осигури потенциален достъп до ресурсите на ЦАР. Иначе казано - с един куршум да се убият няколко заека. Преди и след 2014 г. Според сегашния руски наказателен кодекс както набирането, обучението и финансирането на наемници и използването им във въоръжени конфликти, така и участието в такива процеси се наказват със затвор. Действията на бойците от \"Вагнер\", за които е било съобщавано досега в Украйна и Сирия, отговарят на описанията в руското законодателство. \"Новая газета\" отбелязва, че чл. 359 от кодекса (отнасящ се за тази дейност) всъщност се използва, макар и да не е \"от най-популярните\" - през 2017 г. заради нарушаването му са били изпратени в затвора трима души, както и двама през 2016 г. и осмина - през 2015-а. Сред засегнатите има и двама, сражавали се на страната на сирийския президент Башар ал Асад срещу ислямисти, макар формално да са били изпратени по договор с министерството на енергетиката в Дамаск за охрана на нефтени находища в района на Дейр аз Зур. Става обаче дума за събития от 2013 г. - преди проблемите в Украйна, когато ролята на руски граждани, \"решаващи определени въпроси\", е ключова за определени събития, например свързани със създаването на Донецката и Луганската \"народни републики\". Това участие не се отрича и от президента Владимир Путин. \"Законът на джунглата\" В правно отношение действията на частните военни компании са белязани от \"силна неопределеност\". Те често зависят от текущите нужди на политиката, която в зависимост от нуждите дели на \"доброволци\" и \"наемници\" бойците за различни организации. Самият Путин, припомня \"Новая газета\", нарича през 2012 г. ЧВК \"инструмент за осъществяване на националните интереси без пряко участие на държавата\". Тази година депутати от фракцията на \"Справедлива Русия\" внесоха законопроект,  който да \"осветли\" дейността на тези компании  - включително като задължи организациите да застраховат бойците - но кабинетът го отхвърля като \"противоречащ на Конституцията\".   \"Загрижеността на (Думата) за \"войниците на съдбата\" обаче не стига дотам, че да спре вредния за здравето бизнес,\" който според Емелянов трябва активно да се развива, тъй като такива са \"световните тенденции\", пише \"Новая газеа\", като цитира и депутата: \"ЧВК активно действат по цял свят. Имаме нелошо обучени и оборудвани хора, преминали през добра бойна школа. Трябва да им дадем възможността да работят това, което могат.\" Надеждите за промяна в позицията на кабинета едва ли ще се осъществят - кабинетът се обнови, но не дотам че да смени и позицията си. В самата дейност на компаниите обаче властите не виждат противоречие с конституцията. Някои експерти предупреждават, че проблемът с ЧВК е по-сложен, тъй като някои действат като бизнес, други като \"политически проект\". Като търговска организация например се самоопределя \"военнокунсултантската компания\" \"РСБ-Груп\", чийто собственик Олег Криницин казва, че има лиценз за работа в Русия, а в чужбина (например Африка, Латинска Америка и Югоизточна Азия, където действа) търси съдействие от Федералната служба за сигурност (ФСБ) на Русия за проверка на клиентите. Криницин говори с уважение за \"Вагнер\", но не наема бойци, сражавали се в Сирия и Украйна и внимава да стои далеч от тези региони. Според него принципът на \"РСБ-Груп\" е да не се нарушава законът - \"ако не беше така, отдавна да са ме арестували, като (Виктор) Бут, в някоя страна, която си сътрудничи с Америка.\" \"Новая газета\" отбелязва още, че сегашното положение устройства властите. Проблемът е, според цитирани експерти, че днес ЧВК ще работят за един господар, утре - за друг, който сега не е известен. А при тази безконтролност те може да се окажат от другата страна на политическия фронт. В момента няма надежда правното им положение да се промени, а има \"само един закон\", в чиито рамки може да съществуват тези компании, се казва към края на статията: \"ози закон, който царува днес в ЦАР и подобни страни, където се командироват напоследък \"приятелите на Пригожин\" и колегите им и който, уви, не е напълно чужд и на нашето Отечество - закона на джунглата.\"", "date": "2018.06.18", "title": "Как руснаци от \"частна армия\" се озоваха в сърцето на Африка"}
{"url": "https://www.dnevnik.bg/evropa/2018/06/18/3200667_sporut_na_kolko_mesta_da_zasedava_evroparlamentut/", "text": "Безкрайната битка за това къде да е базиран Европейският парламент, разделен между Страсбург и Брюксел, се поднови с атаки на европейски лидери, между които Ангела Меркел, срещу столицата на Елзас (Източна Франция) и принуждава френския елит да отстоява интересите си. За пръв път в историята на европейското изграждане германски лидер се отказа да защитава Франция за Страсбург: \"Мисля, че Европейският парламент трябва да съсредоточи работата си на едно място\", обяви наскоро канцлерът Меркел, по време на среща на Европейската народна партия (която има мнозинство в Европарламента) в Мюнхен (Южна Германия). \"Зная какви проблеми създавам на Франция и на Люксембург (където се намират административните служби на парламента), но мисля, че в дългосрочен план това няма да укрепи капацитета му за действие\", обясни тя. Тази пледоария беше направена и от австрийския й колега Себастиан Курц, също консерватор, на същата среща. Френската защита \"Такива позиции изискват твърд отговор от Франция, пропорционален на атаките, които понася\", отвърна евродепутатът от Елзас Ан Сандер в писмо, изпратено в сряда до Еманюел Макрон. Сандер призовава френския президент да направи \"декларация без отстъпки, за да потвърди привързаността на Франция към централата на Европейския парламент и категоричното си противопоставяне на всякакво предоговаряне на договорите\". \"Твърда и недвусмислена декларация\" на Елисейския дворец е смятана за наложителна и от Робер Ерман - председателя социалист на Еврометрополис Страсбург (едно от 37-е европейски обединения за териториално сътрудничество), \"изумен\" от това \"брутално изявление\" на германския канцлер. \"Отслабването на Страсбург означава отслабване на цялата европейска конструкция\", написа в \"Туитър\" Фабиен Келер, сенатор от партия \"Републиканците\" и бивш кмет на Страсбург. Привърженик на само една централа на Европарламента, но в Страсбург, сегашният кмет социалист на града Ролан Рис, предпочита да говори за \"непохватна комуникация\" на Меркел и настоява за запазване на \"спокойствие и увереност\". \"Разбира се, задава се предизборна кампания за Европарламент, но цялата тази възбуда и инструментализирането на въпроса за мястото на парламента в дебата на потенциалните кандидати само отслабва позицията на Страсбург\", написа той със съжаление в свое изявление. Елисейският дворец още не е реагирал, но френският министър по европейските въпроси Натали Лоазо потвърди, че \"канцлерът никога не е засягала този въпрос с президента по време на многобройните си разговори с него\". \"Нашата позиция е добре известна: статутът на Страсбург като парламентарна столица е от съществено значение\", каза Лоазо в изявление за АФП, подчертавайки, че \"статутът на Страсбург на европейска столица е неприкосновен и не подлежи на договаряне\". След забавяне от шест часа в понеделник миналата седмица, в резултат на прекъсване на електрозахранването на високоскоростния влак от Брюксел, в който пътуваха за Елзас евродепутати и длъжностни лица, битката за мястото на парламента отново излезе на дневен ред. Разходите Съгласно европейските договори, институцията е базирана в Страсбург, където се провеждат 12 пленарни сесии от по три дни и половина годишно. През останалото време евродепутатите работят в Брюксел, където са организирани мини сесии и където заседават специализираните комисии. Привържениците на една единствена централа на Европарламента в Брюксел неуморно критикуват финансовата и екологическата цена на това колективно преместване на около 2500 души и факта, че огромният комплекс в Страсбург се използва само четири дни месечно. Водени от шведския евродепутат Ана Мария Кораца Билд (ЕНП), която смята за \"много положителна\" декларацията на Ангела Меркел, движението \"Сингъл сийт\" (\"Една централа\") твърди, че 76 процента от евродепутатите са против тези совалки Брюксел-Страсбург, които струват 180 млн. евро годишно и водят до отделянето на 19 000 тона въглероден двуокис. Но промяна на мястото на Европарламента ще изисква промяна в договорите и единодушно решение на 28-е страни членки. В името на спазването на договорите, Съдът на ЕС в Люксембург в края на 2012 г. отхвърли инициатива на активистите \"антиСтрасбург\" за намаляване на броя на сесиите в столицата на Елзас. Запитан от АФП, председателят на групата на ЕНП, германецът Манфред Вебер, пледира също \"в дългосрочен план да има едно място, където Европарламентът да заседава\". \"Но това трябва да реши самият парламент\", а не правителствата. /БТА", "date": "2018.06.18", "title": "Спорът на колко места да заседава Европарламентът отново се разпали"}
{"url": "https://www.dnevnik.bg/sport/2018/06/18/3201432_dnes_na_svetovnoto_angliia_i_belgiia_se_nadiavat_na/", "text": "Петият ден от  програмата на световното първенство  предлага три мача. В 15 часа един срещу друг се изправят Швеция и Южна Корея, а от 18 часа започва и битката в група G между Белгия и Панама. След това денят завършва с другия двубой от групата Тунис – Англия. Четири години след най-слабото си представяне на световни финали Англия започва с надежда да се представи по-добре. Младият отбор на Гарет Саутгейт има наглед лесна задача, но макар Тунис да няма победа на световни първенства от 1978 г. африканският тим не пропуска да вземе поне точка при всяко от участията си. Обнадеждаваща за \"Трите лъва\" е и формата на състава, който няма загуба в последните си 10 срещи (седем победи и три равенства), в които допусна едва три гола. Според Саутгейт именно младостта на неговите футболисти и гладът им за успехи ще бъде от голяма полза на Англия. \"Много от момчетата не са обременени от последните ни неуспехи. Те нямат търпение да започнат участието си, но не бива да играем лекомислено. Всеки отбор може да те накаже, ако грешиш\", каза Саутгейт. Той няма проблеми с контузени играчи. Не така обаче стоят нещата в лагера на Тунис, след като в момента в мюсюлманския свят се празнува Рамадан. Според халфа Уахби Хазри това пречи за подготовката на Тунис, но все пак тимът е готов да поднесе изненада. Другият европейски отбор с много млад и талантлив състав Белгия също започва участието си на световното. \"Червените дяволи\", които ще си оспорват първата позиция в група G с Англия се изправят срещу дебютантите от Панама. Въпреки това селекционерът Роберто Мартинес предупреди играчите му да не чакат лесен мач. \"Ако някой си мисли, че на световно първенство се печели лесно греши много. Класирането на Панама е една от красивите истории на този шампионат и те ще направят всичко по силите си да се представят достойно. Борбени са по природа и няма да се предадат, убеден съм\", каза селекционерът на Белгия. За срещата с Панама Мартинес по всяка вероятност няма да може да разчита на Венсан Компани и Томас Вермален, които лекуват контузии. В преднипозиции обаче Белгия впечатлява с играчите, с които разполага. Преди четири години \"Червените дяволи\" безпроблемно се класираха напред след три победи, но сега очакванията са не просто да прескочат групата, а да са сред факторите на световното. В първият мач за деня Швеция и Южна Корея се изправят в ключов сблъсък. След  изненадваща загуба на Германия от Мексико , двата тима нямат право на грешка, ако искат да запазят шансове за класиране на осминафили. След две поредни класирания на осминафинали шведите са сочени за фаворит за второто място в група F. \"Ние сме без Златан Ибрахимович, но имаме много силен отбор и колектив. Мисля, че за момчетата, които са тук не е много хубаво постоянно да слушат за Ибрахимович, нека се фокусираме върху това какво ни предстои\", призова селекционерът на скандинавците Яне Андерсон. Срещу себе си шведите имат коравия отбор на Корея, който разчита много на Хюн Мин-Сон. Нападателят на \"Тотнъм\" е голямата звезда на азиатците, но те показаха колебания дотук през годината, като допуснаха четири загуби в контролите си преди световното. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.18", "title": "Днес на световното: Англия и Белгия се надяват на успешно начало"}
{"url": "https://www.dnevnik.bg/analizi/2018/06/18/3201136_kakvo_iskat_bulgarite/", "text": "Бях в Тетевен по работа. В града нямаше вода. Така, оказа се, е вече втора година. И за никого на място не е тайна – защо. \"Изсякоха гората и изворите в Балкана пресъхнаха\" – споделят местните. Защо, питам, не направихте нищо, щом през цялото време сте знаели, какво се случва и какъв ще бъде резултатът (сухи чешми)? Отговорът е обичайният: \"Гората я изсякоха големци, не можем да се борим с тях\". И чакат – чудо. Отнякъде да се появи вода. И така – из цяла България. Големците изсичат, ограбват, заграждат, бетонират, унищожават. Не-големците плащат сметката. Джунгла е: силният живее за сметка на слабия. А слабият се надява да стане чудо, та големците да се спрат. Не разчитат на някаква имагинерна \"държава\", защото всеки ден виждат едно и също: Това е истински срам. Институциите както на държавата, така и на политиката обслужват шепа дебели и алчни мъже, решително работейки против интересите на обикновените хора, които инак са призвани да представляват. Тази статия не е обичайният призив \"народът да се надигне\". Не е работа на народ, който си има собствена държава, непрестанно да се надига. Никой народ не може да живее в постоянен режим на съпротива. Тази статия се занимава с друг проблем: че в сегашната държавно-политическа конструкция обикновените хора нямат представители. Гражданите не са представени в собствената си държава. Спешна е нуждата такова представяне да бъде организирано, такива представители да бъдат намерени и да получат подкрепата на обикновените хора, които инак не вярват на политици, защото отдавна са разбрали, че днешните такива представляват единствено интересите на посочените дебели алчни мъже. За да станеш представител на този точно народ в този точно момент, задължително е да знаеш, какво мисли, чувства, иска и си представя точно той. От този ъгъл прочетох данните на Европейското изследване на ценностите, покриващо веднъж на всеки десет години 47 европейски държави, с български партньор Нов български университет и изпълнител \"Алфа рисърч\". Сравних данните с онези отпреди 10 години и изводите се натрапиха сами. За изминалите 10 години българският народ – обикновените хора в България – са направили ясен избор за това, как искат да живеят. Онова, което вече Не искат и други екстремни мечти, усърдно предлагани на идейно-политическия пазар през тези десет години: въвеждането на военно, дикаторско или друго насилствено управление; връщане на някогашни територии; жертването на права и свободи заради някакво национално величие. Най-малко искат \"връщане\" към социализма и отказ от членство в ЕС. Изобщо, отричат всякакви внезапни движения, чудеса, обрати и подскоци. Явно са предозирали с такива. В изминалото десетилетие обикновените българи са направили своя избор и той е, накратко: воденето на умерен, но отчетливо европейски, не-героичен живот, основан върху работенето, усърдието, спазването на правилата, поемането на лична отговорност за живота си, доброто възпитание и уважителното отношение към другите. Очакват бавно подобряване на качеството на живота си, както и това, техните деца да живеят малко по-добре от тях. Особено са привързани към демокрацията, семейството и приятелите. Българите, накратко, са избрали да водят приличен и буржоазен начин на живот, характерен за френската или американската провинция от 1950-те години, т.е. преди бъркотията, донесена от 60-те. Това е много добра новина, защото положението можеше да е много по-зле. Например, българският народ да е решил да хукне по трънливите пътеки, по които в момента се препъват унгарци, поляци, руснаци, турци и пр. И точно този народ, който имаме към днешна дата, категорично не е представен от нито един министър или народен представител. Те представляват точно онази (измислена от тях) версия на народа, която самият народ е отхвърлил – версия, при която народът хуква след всеки екстремист, хулиганин или палячо, стига той да предлага нещо \"велико\". Българският народ иска умерен и подреден живот, докато неговите политици и държавници му предлагат И всички вкупом работят, за да лишат българите от онова, което те днес най-много ценят: демокрацията и членството в ЕС. Днешните политици танцуват своя бесовски танц пред публика, която иска съвсем друго представление. Това положение не може да продължи дълго. Тъй като публиката – народът – няма как да напусне залата (държавата си), то рано или късно палячовците ще бъдат изметени от сцената и заменени с някакви прилични хора. Задава се поредица от избори и онези, които искат да представляват точно този народ, който имаме, трябва да знаят следното. Този народ вече не чува крясъци, попържни и замеряния с етикети (ляв / десен / либерал / соросоид / рубладжия). Умереният, делово настроен народ иска да чуе умерени, делови работи, отнасящи се до реалната рамка на реалния му живот: Какво се предлага за здравеопазването? За образованието? За развитието на икономиката (тази тема днешният народ смята за най-важна по отношение на държавното управление)? За налагането и спазването на правилата? За реда и спокойствието? За опазване на природната среда (което е особен приоритет днес за обикновените хора)? Как държавата като такава да бъде изтръгната от ръцете на шепата алчни дебели мъже и да заработи за хората си? Онзи, който започне да съобщава такива неща с делови и умерен тон, с прилично поведение и уважително отношение – той рано или късно ще бъде чут, от този именно народ, който имаме. Крясъците и палячовщината няма да пробият. Между другото, на някакво равнище на своето (без)съзнание сегашните политици осъзнават гореказаното. Може би затова всеки ден увеличават децибелите на кряскането: Но всяка надежда, че сегашните власт-имащи могат да бъдат свалени, по демократичен път, посредством още крясъци – е инфантилна илюзия. Те с крясъци ще се справят. Няма да се справят с гласа на разума. И, разбира се, всяка така обявена разумна политика трябва да може да дава конкретни решения на конкретни проблеми. Като например: как в Тетевен да се появи вода? Защото, дори в крайна сметка тетевенчани да се вдигнат на бунт (което е силно вероятно), доставянето на вода към домовете и фирмите им зависи от политиката. В това е нейният смисъл и такава политика очакват днес обикновените българи.", "date": "2018.06.18", "title": "Какво искат българите"}
{"url": "https://www.dnevnik.bg/zelen/2018/06/18/3200880_poveche_leshoiadcheta_se_izljupiha_tazi_prolet_v/", "text": "Тази пролет в Източните Родопи се излюпиха общо 64 белоглави лешоядчета. С 13 повече са новоизлюпените пилета в сравнение с изминалата година. Първите са се появили през април, а последните едва през втората половина на май. Това установи наблюдението на единствената естествена популация на белоглав лешояд в страната, oсъществявано от Българско дружество за защита на птиците (БДЗП). Новината съобщават от инициативата \"По-диви Родопи\" И този сезон се запазва положителната тенденцията за ръст в популацията на вида. По време на мониторинг на популацията през 2018 г. бе установено че броят на заетите гнезда от двойки е 94, което е с 5 двойки повече в сравнение с 2017 г. От така установените двойки 82 са присъпили към размножаване. \"За поредна година популацията на вида в Източни Родопи е една от тези с най-висок гнездови успех в Европа\", коментира Добромир Добрев от БДЗП. Поредна фаза на мониторинга на вида завърши в началото на месеца след посещение на всички известни гнездови колонии на вида в Родопите и проверка на редица исторически и потенциални находища. Посетени са 15 гнездови находища на вида между село Бориславци и град Кърджали. Наблюденията на редките птици се извършва редовно и започва февруари месец, като последния етап от мониторинга ще бъде през юли. Тогава експертите ще посетят всички колонии и ще стане ясен броя на успешно излетелите малки лешоядчета. Двойките белоглави лешояди отглеждат само по едно малко. Мътене продължава около два месеца, като и двамата родители поемат грижи за бъдещото потомство и се сменят. Малкото напуска гнездото на около 4 месеца, обикновено юли-август. През това време двойката се грижа неуморно за малкото лешоядче. ", "date": "2018.06.18", "title": "Повече лешоядчета се излюпиха тази пролет в Източните Родопи"}
{"url": "https://www.dnevnik.bg/video/2018/06/18/3190220_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва стадиона в бившия Сталинград от въздуха, от гледната точка на терена, феновете и дори на треньорите до тъч линията. На това място беше стадионът на \"Ротор\" (Волгоград) и след световното по футбол отборът ще има нов и много по-красив \"дом\" на брега на Волга.", "date": "2018.06.18", "title": "Видео: Стадионите за световното по футбол в 360 градуса - \"Волгоград арена\""}
{"url": "https://www.dnevnik.bg/sport/2018/06/18/3201437_federer_otnovo_e_na_vurha_v_mujkiia_tenis_grigor/", "text": "Роджър Федерер се завърна на върха в световната ранглиста. 36-годишният швейцарец събра 8920 точки, след като през уикенда  спечели тенис турнира на тревни кортове в Щутгарт . Той изпревари със 150 точки големия си съперник Рафаел Надал, който си взе почивка след 11-ата титла от \"Ролан Гарос\". Александър Зверев запазва третото си място с актив от 5965 точки, следван от Хуан Мартин дел Потро с 5080 точки. Григор Димитров напредва с една позиция до №5 за сметка на Марин Чилич. Българинът има 4870 точки, а хърватинът - само десет по-малко. На останалите позиции в челната десетка няма промени. Австриецът Доминик Тийм е седми с 3835 точки, следван от южноафриканеца Кевин Андерсън с 3635, белгиеца Давид Гофен с 3110 и американеца Джон Иснър с 3070. Федерер оглавява световната ранглиста за 310-а седмица, с което подобрява собствения си рекорд. След него във вечната класация са Пийт Сампрас (286), Иван Лендъл (270), Джими Конърс (268), Новак Джокович (223) и Надал (177). Федерер е №1 в мъжкия тенис в шести различен период. Той се изравнява с Надал, Андре Агаси и Бьорн Борг, които също са стъпвали на върха по шест пъти. С повече са само Лендъл (8), Конърс (9), Сампрас (11) и рекордьорът Джон Макенроу (14). Тази седмица Федерер ще участва в турнира в Хале, а Надал пропуска надпреварата в \"Куинс\". Испанецът обаче може да се върне на върха в ранглистата, ако швейцарецът не успее да защити трофея си в Германия. Федерер ще преследва десетия си трофей в Хале. Той е водач в основната схема, а оставените поставени в надпреварата са Александър Зверев, Доминик Тийм, Роберто Баутиста Агут, Лука Пуи, Филип Колшрайбер, Кей Нишикори и Ришар Гаске. В \"Куинс\" ще играят четирима играчи от топ 10 -  шампионът от 2014 г. Григор Димитров , носителят на трофея от 2012 г. и финалист от миналата година Чилич, финалистът от 2015 г. Андерсън и Гофен. Носителят на рекордните пет титли в \"Куинс\" Анди Мъри също ще се включи в надпреварата. Фелисиано Лопес, който миналата година триумфира в лондонския клуб след няколко спасени мачбола срещу Чилич, се завръща, за да защитава титлата си. Заявки за участие са подали още шампионът в \"Куинс\" от 2010 г. Сам Куери, Стан Вавринка, Томаш Бердих, Милош Раонич, Ник Кириос, Джак Сок, Жил Мюлер, Фернандо Вердаско, Денис Шаповалов. В последния момент  с \"уайлд кард\" се включи и Новак Джокович. Димитров ще започне участието си още днес с мач от турнира на двойки. Българинът си партнира с американеца Райън Харисън, а съперниците им в първия кръг са британците Кайл Едмънд и Нийл Скупски. Двубоят ще започне около 14.30 ч. Във вторник Димитров ще стартира битката в индивидуалната надпревара.  В първия кръг той ще се изправи  срещу бележещия постоянен възход през последните сезони Дамир Джумхур от Босна и Херцеговина.", "date": "2018.06.18", "title": "Федерер отново е на върха в мъжкия тенис, Григор Димитров се придвижи до №5"}
{"url": "https://www.dnevnik.bg/evropa/2018/06/18/3201440_bavarskite_sujuzici_na_merkel_reshavat_dali_da/", "text": "Баварският Християнсоциален съюз решава днес дали да започне прилагането на план, изготвен от министърa на вътрешните работи на Германия Хорст Зеехофер, да се отхвърлят мигрантите, които вече са регистрирани в други страни от ЕС.  Канцлерът Ангела Меркел е против тази едностранна мярка . Разривът  може да застраши  тримесечното й коалиционно правителство и да нанесе удар по шенгенската система в момент, когато разногласията в ЕС за мигрантите са дълбоки, посочва \"Ройтерс\". Вчера Зеехофер заяви вчера, че разривът между неговата баварска партия и канцлера е сериозен, но може да бъде преодолян - сигнал, че той може да направи компромис, за да избегне мащабна коалиционна криза, предаде \"Ройтерс\". \"Спойката (кохезията) на Европа е поставена на карта, както и тази на Германия. Ситуацията е сериозна, но може да бъде преодоляна\", написа Зеехофер в статия за \"Франкфуртер алгемайне цайтунг\", публикувана вчера. Той потвърди, че желае правото да връща мигранти от Германия, но подчерта също, че иска европейско решение. \"Жизненоважно е  срещата на върха в края на юни  да постигне споразумения, признаващи бремето на Германия в мигрантската политика\", каза той. ЕС, добави министърът, трябва да гарантира защитата на външните граници на съюза, справедливото разпределяне на хората, на които е позволено да останат, и бързото връщане на онези без това право. Канцлерът Ангела Меркел не планира специална среща с представители на няколко други страни от ЕС, засегнати от мигрантската криза, заяви правителствен говорител вчера, опровергавайки информация на в. \"Билд\", предаде ДПА. \"Специална среща на върха не се планира. Свикването на подобна среща на върха би било работа на институциите на ЕС\", каза говорителят. \"Очевидно германското правителство води дискусии в този контекст с различни страни членки и с Еврокомисията\", добави той. По-рано \"Билд\" съобщи, че Меркел планира да обсъди евентуални решения за кризата с Гърция, Италия, Австрия и други страни преди срещата на 28-29 юни. Информацията дойде на фона на публичния спор между Меркел и Зеехофер за неговия план да втвърди германската политика за мигрантите и да затегне граничния контрол. Сегашната позиция на Меркел е да търси решение за незаконната имиграция на европейско равнище на срещата на върха на ЕС, като същевременно моли германските си политически партньори за търпение. Зеехофер, ветеран от ХСС, заплаши да заобиколи канцлера и да приложи плановете си да депортира мигранти без надлежни документи на германската граница. Меркел възразява срещу плановете, които според нея ще прехвърлят бремето с бежанците върху съседите на Германия и ще подкопаят европейската солидарност. Бавария засилва натиска Вчера баварските съюзници на германския канцлер отрекоха медийната информация, че ще й дадат две седмици, за да постигне европейско решение за мигрантската политика, преди да приложат в предизвикателство срещу нея плана на вътрешния министър Хорст Зеехофер бежанци да бъдат връщани още на границата. Подобно отлагане би успокоило сегашната разпра, която застрашава партньорството на Меркел с баварския консервативен Християнсоциален съюз и дори би могла да сложи край на коалицията й, коментира \"Ройтерс\". Анонимни източници от ръководството на ХСС бяха заявили пред в. \"Билд\", че партията ще приеме плана, изготвен от Зеехофер, но ще отложи прилагането му за след срещата на върха на ЕС на 28-29 юни. Ако не бъде постигната задоволителна сделка в рамките на ЕС, германската полиция ще започне да връща обратно мигрантите, регистрирани в други страни от ЕС, според информацията на \"Билд\". В. \"Ханделсблат\" също съобщи за отлагане с две седмици. Но генералният секретар на ХСС Маркус Блуме заяви, че информацията на \"Билд\" е \"чиста дезинформация\". \"Няма никакви договорености в нито една посока\", каза той. Макар че Меркел би се зарадвала на отлагането, което би спасило от сегашната криза управляващата коалиция, подобна стъпка в същото време би засилила натиска над канцлера да постигне сделка в ЕС, където разделенията са дълбоки, а темата излезе на преден план през изминалата седмица, след като италианското правителство отказа да приеме кораб  със стотици мигранти . Опасност за коалицията Зеехофер и ХСС - комуто предстои труден регионален вот през октомври - и Меркел неведнъж са били в конфликт заради миграционната политика през последните три години. Кулминацията беше миналата седмица, когато Меркел блокира неговия твърдолинеен план. \"Велт ам зонтаг\" цитира  думите му  пред депутати от ХСС по адрес на канцлера: \"Не мога да работя повече с тази жена.\" Ако Зеехофер предизвика канцлера и приложи плана си днес, тя би била принудена да го уволни, отбелязва \"Ройтерс\". Дори се говори, че 70-годишният консервативен парламентарен алианс между Християндемократическия съюз на Меркел и Християнсоциалния съюз на Зеехофер може да пропадне. Без ХСС коалицията на Меркел, която включва и социалдемократите, би загубила парламентарното си мнозинство. Зеехофер заяви пред \"Билд ам зонтаг\": \"Никой в ХСС няма интерес да сваля канцлера или да разваля парламентарния съюз ХДС/ХСС, нито да взривява коалицията.\" По същество обаче той не показа признаци, че променя позицията си, а други водещи представители на ХСС заявиха, че държат прилагането на новата политика да започне бързо . /БТА", "date": "2018.06.18", "title": "Баварските съюзици на Меркел решават дали да приложат оспорвания от нея план за мигрантите"}
{"url": "https://www.dnevnik.bg/bulgaria/2018/06/18/3201439_kratki_novini_zemetresenie_ot_59_po_rihter_v_iaponiia/", "text": "Слабо земетресение е усетено е Белица Земетресението с магнитуд 3.6 по скалата на Рихтер е регистрирано в 12 ч. днес с епицентър на 21 км югоизточно от Белица, в района на гоцеделчевските села Брезница и Корница, по данни на Геофизичния институт на БАН. Земният трус е бил с дълбочина 15 км. Сигнали от жителите на населените места за материални щети както и за пострадали хора не са постъпили в Областната администрация, заяви управителят Бисер Михайлов пред БНТ. По думите му хората са усетили земния трус, но паника не е имало. Земетресението е усетено и в село Баничан. Производителите на рози ще получат извънредна помощ Извънредна помощ de minimis се отпуска за розопроизводителите като срокът за подаване на заявленията е от 2 до 13 юли, съобщава фонд \"Земеделие\". Подпомагането се предоставя на площ, за покриване на част от разходите по отглеждане на културата маслодайна роза. Общият размер на предоставената помощ на един земеделски стопанин или предприятие не може да надхвърля левовата равностойност на 15 хил. евро ( 29 337.45 лв.) за период от три бюджетни години (2016 г. – 2018 г.). Размерът за подпомагането на хектар ще се определи от Министерство на земеделието. Партия \"Синьо единство\" се разпусна Партия \"Синьо единство\", която беше основана от настоящия посланик в Турция, бивш външен министър и евродепутат – Надежда Неински (Михайлова), се разпусна. Решението е взето на национална конференция в неделя. В позиция на партията се казва, че тя е основана с основна задача да катализира процеса по създаването на нова, модерна десница в България и се припомня провала на традицонната десница в България. Според вече разпусналата се партия \"нито Реформаторски блок или Нова Република преди, нито Демократична България сега, са в състояние да предложат вдъхновяваща перспектива за България.\" \"Синьо единство\" вече не желае да бъде част от този фарс. Разпускаме се като последен възможен политически пример и като доказателство, че верният път е възможен, но той е само за смелите\", се казва още в решението за разпускане. Земетресение от 5.9 по Рихтер в Япония Властите в Осака се опасяват, че може да има жертви, сред които момиче на 9 години, съобщи БНТ. Няма сведения за големи материални щети. Съобщава се само за счупени стъкла и частични срутвания на сгради. Трусът е довел до прекъсване на електричеството на около 170 хиляди дома. Изцяло е прекратено движението на влакове, както и на метрото в града.", "date": "2018.06.18", "title": "Кратки новини: Слабо земетресение е усетено е Белица"}
{"url": "https://www.dnevnik.bg/na_put/2018/06/18/3201324_putevoditel_na_birenite_ceni_nasochva_britanskite/", "text": "Средната цена на пинта (близо 0.6 литра, традиционният за Острова обем) бира във Великобритания е 4 паунда. В началото на летния туристически сезон, съвпадащ със старта на световното първенство по футбол, порталът   www.moneyguru.com  пресметна къде за същата цена британците могат за изпият най-много бира и къде - най-малко. Сред 30 най-посещаваните от британците дестинации в цял свят най-изгодна за посещение е столицата на Чехия. В Прага британският турист за парите си за една халба ще изпие 3.4 пинти. Това означава, че среднат ацена на пинта бира там е 1.17 паунда. На второ място е Йоханесбург - 2.4 пинти за 4 паунда. Сред европейските градове четвърти е Краков - 2.2 пинти, Берлин е осми - 1.4. Най-малко бира за 4 паунда човек може да изпие в Дубай - 0.4 пинти. Една бира в традиционния за британците обем тук излиза 9 паунда. Втора е столицата на Норвегия Осло, където за средната във Великобритания цена тук може да се изпие само половината. Една пинта бира в местните заведения струва средно 7 паунда. Следват Хонконг и Сингапур (0.6 пинти), Ню Йорк, Париж, Лондон (0.7 пинти).", "date": "2018.06.18", "title": "Пътеводител на бирените цени насочва британските туристи"}
{"url": "https://www.dnevnik.bg/evropa/2018/06/18/3201442_mei_obeshta_miliardi_dopulnitelno_finansirane_za/", "text": "Британският премиер Тереза Мей обеща да налее милиарди допълнително финансиране в изпадналото в криза обществено здравеопазване, най-вече благодарение на икономиите в резултат от излизането на Великобритания от Европейския съюз, предаде \"Франс прес\", цитирана от БТА. Мей обяви, че до 2024 г. в  Националната служба за здравеопазване (NHS)  ще постъпват допълнително по 20 милиарда паунда годишно. \"След като напуснем ЕС и престанем да плащаме всяка година огромни суми на Брюксел, ще разполагаме с повече пари за приоритети като здравеопазването\", заяви тя в статия за неделния брой на в. \"Дейли мейл\". За да осигурим на службата за здравеопазване финансирането, което ще й необходимо в бъдеще, обаче дивидентите от Брекзит няма да са достатъчни и страната ще трябва да съдейства малко повече, допълва министър-председателят. Очаква се Мей да даде по-подробни разяснения за тези проекти днес в речта си за бъдещето на националната здравна служба, която празнува своята 70-годишнина. Британските медии говорят за повишаване на данъците и за заеми. Отделянето на повече пари за здравеопазването благодарение на икономиите от напускането на ЕС беше един от аргументите на привържениците на Брекзит (сред които и  сегашният външен министър Борис Джонсън ) в кампанията за референдума през 2016 г. Тогава поддръжници на напускането бяха написали на червен автобус лозунга: \"Пращаме на ЕС по 350 милиона паунда всяка седмица. Вместо това да финансираме здравеопазването си.\" Огласените от Тереза Мей цифри надхвърлят техните очаквания. \"Това, което обявявам, означава, че през 2023/ 2024 г. в службата за здравеопазване ще постъпват по 660 милиона паунда налични пари седмично\", заяви тя в интервю за Би Би Си. Тези пари са предназначени за съкращаване на чакането за медицински грижи, за по-бързото лечение на рака и за подобряване на медицинските грижи в областта на психичното здраве, каза Мей. Тази седмица се очертава да бъде доста хаотична за Тереза Мей. Разбунтували се депутати от нейната Консервативна партия може да я поставят пред изпитание при разглеждането на законопроекта за Брекзит, който в сряда ще бъде върнат в Камарата на общините. Допълнителното финансиране за националното здравеопазване \"сега може да обедини всички ни\", писа във в. \"Сънди телеграф\" здравният министър Джереми Хънт, който подкрепяше оставането в ЕС.", "date": "2018.06.18", "title": "Мей обещa милиарди допълнително финансиране за здравеопазване след Брекзит"}
{"url": "https://www.dnevnik.bg/evropa/2018/06/18/3201444_germaniia_vuzobnoviava_subiraneto_na_bejanski/", "text": "Германският парламент одобри нови правила за събиране на живеещи в страната мигранти със семействата им, с което се слага край на двегодишната пауза, въведена в периода на най-големия наплив на кандидати за убежище, предаде ДПА. Благодарение на промените от 1 август кандидати за убежище, които се ползват с т.нар. субсидиарна закрила (понеже не отговарят на условията за получаване на бежански статут), ще могат да се съберат с членове на семействата си. Броят на роднините, които се допускат в страната, обаче ще е ограничен до 1000 на месец. През последните няколко години кандидатите за убежище със статут на субсидиарна закрила (сред които много сирийци, избягали от войната в страната си) трябваше да чакат две години, преди да могат да кандидатстват за събиране с близките си, с изключение на някои единични случаи. Новите регулации дават на тези хора отново възможност да кандидатстват съпругът или съпругата им, както и непълнолетните им деца, да дойдат при тях в Германия. Статут на субсидиарна закрила получават хора, които не отговарят на условията за бежански статут съгласно Женевската конвенция, но не може да бъдат върнати в родината си, тъй като например там ги заплашват мъчения или смъртно наказание. В Германия по правило хора с такъв статут получават разрешително за пребиваване за една година, което после се удължава, отбелязва ТАСС. /БТА", "date": "2018.06.18", "title": "Германия възобновява събирането на бежански семейства, но при месечен таван"}
{"url": "https://www.dnevnik.bg/sport/2018/06/18/3201448_bruks_kyopka_specheli_us_open_za_vtora_poredna_godina/", "text": "Американецът Брукс Кьопка спечели откритото първенство по голф на САЩ за втора поредна година. 28-годишният състезател от Уест Палм бийч е първият, който успява да защити трофея си в US Open, от Къртис Стрейндж през 1989 г. След като преди година Кьопка триумфира с рекорден резултат от 16 удара под пар и аванс от четири удара пред най-близките си преследвачи, този път победата му дойде доста по-инфарктно. Шампионът започна лошо защитата на трофея, след като завърши първия ден със 75 удара. Вторият беше доста по-добър за него - 66 удара, които го доближиха на пет от лидера в класирането - световния №1 Дъстин Джонсън. Джонсън, който преследваше втора титла в Ню Йорк след 2016 г., имаше разочароващ трети ден. Той завърши със 77 удара, с които остана на върха, но в компанията на още трима играчи - Кьопка, Даниел Бергер и Тони Фино. Четиримата бяха три удара над пар, а само на един зад тях беше Джъстин Роуз. Кьопка се справи най-добре с напрежението. Той записа пет бърдита и завърши деня с 68 удара. С феноменално представяне в последния кръг англичанинът Томи Флийтууд отправи голямо предизвикателство към шампиона. Флийтууд изравни най-доброто постижение за един ден в историята на турнира - 63 удара. Подобно нещо са правили само още петима играчи - Джъстин Томас, Виджай Сингх, Том Уайскопф, Джони Милър и Джак Никлаус. Флийтууд остана само на един удар от абсолютния рекорд в турнирите от Големия шлем - 62 на Брендън Грейс в миналогодишния British Open. Със страхотното си представяне в последния ден 27-годишният състезател от Саутпорт се доближи само на един удар от Кьопка преди последните три дупки. Американецът обаче показа здрави нерви в напрегната ситуация. Кьопка направи бърди на 16-а дупка, за да вземе два удара аванс пред Флийтууд. На последната дупка шампионът записа боги, но съперникът му стигна само до пар и не успя да прати турнира във финален плейоф. \"Това е невероятно. Никога не съм си мечтал, че ще спечеля две поредни титли тук. Това е наистина специално, голяма чест за мен. През цялото време чувствах, че имам шанс. Нито за момент не си помислих, че съм аут от битката. Просто трябваше да продължа да се боря. Знаех, че условията ще се успокоят малко и ще мога да се възползвам от това, както и стана\", каза Кьопка след спечелването на втората си титла от Големия шлем. Кьопка направи блестящо завръщане, след като заради контузия в китката трябваше да пропусне първите големи турнири за сезона, включително и първия от Големия шлем - \"Мастърс\" през април. Той влезе в US Open с пет състезания зад гърба си. Патрик Рийд се оказа най-големият губещ в турнира. Той започна по брилянтен начин последния ден - пет бърдита на първите седем дупки. С тях шампионът от тазгодишния \"Мастърс\" се изравни с Кьопка на върха в класирането. Рийд обаче направи три богита - на 9-а, 11-а и 12-а дупка, и изостана с три удара от лидера. 27-годишният тексасец дори не успя да влезе в тройката, след като записа боги и на последната дупка. Той завърши с четири удара над пар, като беше изпреварен и от Джонсън (+3). Фино също се движеше на позиция за топ 3, но направи двойно боги на последната дупка и завърши с пет удара над пар. Сто и осемнадесетото издание на US Open беляза завръщането на Тайгър Уудс в турнирите от Големия шлем. Носителят на 14 мейджър титли отпадна след първите два дни, в които записа десет удара над пар. Със същия актив участието си приключи и Рори Макилрой. Разочароващо отпадане с девет удара над пар записа и шампионът от 2015 г. Джордан Спийт. Освен Уудс, Макилрой и Спийт до третия ден на надпреварата не успяха да стигнат още четирима бивши шампиони - Мартин Каймер, Греъм Макдауъл, Лукас Глоувър и Ърни Елс.", "date": "2018.06.18", "title": "Брукс Кьопка спечели US Open за втора поредна година"}
{"url": "https://www.dnevnik.bg/bulgaria/2018/06/18/3201446_zaharieva_nacionalniiat_interesen_e_stabilna/", "text": "Националният интересен е стабилна република Македония и стабилни съседи, които вървят към НАТО и членство в Европейския съюз.\"Това коментира външният министър Екатерина Захариева в ефира на \"Нова телевизия\" по повод споразумението между Македония и Гърция, което сложи край на 27-годишния спор за името. Тя подчерта, че е било много важно  Договорът за добросъседство с Македония да бъде подписан в срок , защото по този начин се е дала зелена светлина за започването на преговорите. \"Беше ключов знак, когато Заев беше в България. Обръща се внимание, че договорът не е насочен към трети страни - там се дават тези гаранции\", каза министърът. Захариева заяви, че  България подкрепя стремежа  на Македония да подобри отношенията си с Гърция, а българският премиер подкрепя действията на Заев и иска Балканите да вървят напред. Още следващата седмица във вторник ще има Съвет по общи въпроси, който ще бъде председателстван от Захариева. \"На него ще се гледа темата за разширяване. Ако този съвет постигне съгласие, решението може да бъде потвърдено по време на Европейския съвет на 29-30 юни. \"След това процесът става автоматичен, зависи от темпото, но членството е реална перспектива\", уточни Захариева. Тя подчерта, че ентусиазмът за бързо приемане не е голям, процесът е бавен, но Македония трябва да има перспектива, и добави, че за отношенията България – Македония е важна темата за общите исторически дати и личности, за което има положително развитие. Според нея гръцкият парламент има достатъчно гласове, за да ратифицира споразумението, но в Македония може да има проблеми с конституцията.", "date": "2018.06.18", "title": "Захариева: Националният интерес е стабилна Македония и стабилни съседи"}
{"url": "https://www.dnevnik.bg/evropa/2018/06/18/3201477_avstraliia_i_es_shte_zapochnat_pregovori_za_svobodna/", "text": "Преговори за всеобхватно споразумение за свободна търговия между Канбера и Брюксел ще започнат идния месец, обявиха днес еврокомисарят за търговията Сесилия Малмстрьом и премиерът на Австралия Малкълм Търнбул, цитирани от ДПА. \"Във времена на предизвикателства е окуражително да видим, че Австралия споделя нашия ангажимент за положителна търговска програма и идеята, че добрите търговски споразумения са победа и за двете страни\", каза Малмстрьом на съвместна пресконференция в Канбера. Започването на преговори с Австралия е част от програмата на ЕС за отворена и справедлива търговия. Те започват след приключването на преговорите с Япония през миналата година и с Мексико през пролетта на тази година, както и след влизането в сила на търговското споразумение между ЕС и Канада през септември миналата година. След днешното съобщение първият официален кръг от преговорите между преговарящите на двете страни ще се състои в Брюксел от 2 до 6 юли. Австралия е една от отбелязващите най-голям растеж развити икономики в света. Заедно с 10 други държави от Тихоокеанския регион, тя наскоро договори всеобхватното Транстихоокеанско партньорство. Бъдещото споразумение между ЕС и Австралия ще позволи на европейските дружества да се съревновават при еднакви условия с дружествата от държавите, с които Австралия вече има търговски споразумения. ЕС е вторият по големина търговски партньор на Австралия. Двустранната търговия със стоки расте постоянно през последните години, като миналата година достигна почти 48 милиарда евро. Областите, които съставляват по-голямата част от износа на ЕС за Австралия, са превозно оборудване, машини, химикали, храни и услуги. Двустранната търговия с услуги възлиза на около 28 милиарда евро. Чрез споразумението търговията със стоки между двете страни би могла да се увеличи с над една трета. Преговорите ще се провеждат на фона на търговската война между САЩ и Китай. Миналата седмица президентът на САЩ Доналд Тръмп  наложи мита за 50 милиарда долара  върху китайския внос, които бяха посрещнати бързо с реципрочни мита от Китай. ЕС е сред пострадалите от решението на  Тръмп да наложи вносни мита  от 25 процента за стоманата и 10 процента за алуминия. Австралия беше освободена от митата, след като прие да ограничи обема на износа си за САЩ. /БТА", "date": "2018.06.18", "title": "Австралия и ЕС ще започнат преговори за свободна търговия"}
{"url": "https://www.dnevnik.bg/sviat/2018/06/18/3201491_kritik_na_sdelkata_s_bivshite_buntovnici_fark_stana/", "text": "Кандидатът на десницата Иван Дуке спечели  президентските избори в Колумбия , побеждавайки на балотаж съперника си от левицата Густаво Петро, съобщиха световните агенции. Дуке спечели 54 процента от гласовете, а Петро - 41.8 процента, според резултатите от преброяването на почти всички бюлетини. Изходът от изборите е решаващ за бъдещето на мирното споразумение с бунтовниците от  ФАРК  (Революционните въоръжени сили на Колумбия), сключено от досегашния президент Хуан Мануел Сантос през 2016 г., което десницата смята да ревизира, отбелязва АФП. Петро, който е бивш кмет на столицата Богота, заяви в \"Туитър\", че е получил толкова много гласове, че не може да се смята за победен, но че \"засега няма да управляваме\". Социологическите анкети бяха прогнозирали победа за 41-годишния Дуке, сенатор с малък политически опит, който беше избран от бившия президент Алваро Урибе за кандидат на неговата партия \"Демократически център\" за изборите, отбелязва ДПА. Веднага след обявяването на резултатите от изборите  Иван Дуке  заяви, че правителството му ще направи \"корекции\" в историческия мирен договор, който позволи  разоръжаването на ФАРК  и превръщането на въоръжената формация в политическа партия, предаде АФП. /БТА", "date": "2018.06.18", "title": "Критик на сделката с бившите бунтовници ФАРК стана президент на Колумбия"}
{"url": "https://www.dnevnik.bg/sport/2018/06/18/3201475_neimar_e_nai-fauliraniiat_igrach_na_svetovni/", "text": "Десет. Толкова бяха нарушенията, които  футболистите на Швейцария  извършиха срещу голямата звезда на Бразилия Неймар. Двубоят завърши 1:1, а най-скъпият футболист в историята беше подложен на постоянен тормоз от противниковите играчи. Неймар се превърна в най-фаулирания играч в мач от световни финали от 20 години насам. За последно повече нарушения са били извършени срещу Алън Шиърър на 15 юни 1998 г. Тогава легендарният нападател на английския национален отбор е фаулиран цели 11 пъти от играчите на Тунис. Въпреки това той отбелязва първия гол в мача, а \"трите лъва\" печелят с 2:0. Неймар, който пропусна последните три месеца от сезона заради счупена кост в стъпалото, е най-фаулираният бразилски футболист на световни първенства от мондиала в Англия през 1966 г. \"Няма какво да кажа. Просто трябва да играя футбол, или поне да се опитвам да го правя. Съдията е този, който трябва да гледа\", заяви бразилецът след мача. Той призова реферите да обръщат повече внимание, когато някой е фаулиран толкова често, но допълни, че е свикнал и \"това е нещо нормално във футбола\". Неймар разсея съмненията, че е получил нова травма. \"Наритаха ме и ме боли, но няма нищо притеснително\", каза още капитанът на Бразилия. Следващият мач на \"селесао\" е срещу Kоста Рика в петък от 15.00 ч. В последния си двубой от груповата фаза петкратните световни шампиони се изправят срещу Сърбия на 28 юни от 21.00 ч.", "date": "2018.06.18", "title": "Неймар е най-фаулираният играч на световни първенства от 20 години насам"}
{"url": "https://www.dnevnik.bg/evropa/2018/06/18/3201501_edin_chovek_zagina_sled_kato_bus_blusna_hora_blizo_do/", "text": "Един човек е загинал, а трима души са били сериозно ранени, когато превозно средство се е блъснало в четирима пешеходци тази нощ в близост до мястото, на което се провеждал музикалният фестивал \"Пинкпоп\" в Холандия, предадоха световните агенции, цитирани от БТА. Според \"Франс прес\" превозното средство е камионетка, според ДПА става дума за микробус, според \"Асошиейтед прес\" и \"Ройтерс\" за ван. Инцидентът е станал в южната община Ландграф, на няколко километра от границата с Германия. По-късно полицията арестува шофьора на превозното средство, блъснало хората. Инцидентът е станал в 4 ч. местно време на улица, която е била един от двата възможни изхода от сцената на концерта. Хората тъкмо си тръгвали от фестивала. Причините за инцидента засега остават неясни. Превозното средство е било бяло, предаде АП. Според \"Ройтерс\" властите са издирвали бял \"Фиат Диабло\" с числото 257, което било част от регистрационния му номер. Във феста участваха \"Фу Файтърс\", Бруно Марс и \"Пърл Джем\". Това е неговото 49-о издание. Той се проведе от петък до неделя и на ден привлече по около 67 000 зрители, съобщават организаторите на проявата, цитирани от \"Франс прес\".", "date": "2018.06.18", "title": "Един човек загина, след като бус блъсна хора близо до фестивал в Холандия (обновена)"}
{"url": "https://www.dnevnik.bg/politika/2018/06/18/3201508_prezidentut_pohvali_rabotata_na_predsedatelstvoto_za/", "text": "Президентът Румен Радев похвали усилията на правителството и куража му за отстояване на приоритета за европерспективата на страните от Западните Балкани на конференция на комисиите по европейските въпроси на парламентите на страните от Европейския съюз. \"На първо място българското правителство разработи точните приоритети за своето председателство. Да вземем например Западните Балкани. Всички ние сме съгласни, че не можем да говорим за просперираща и стабилна Европа, без да гарантираме сигурността и стабилността на Западните Балкани. Ако не дадем европейска перспектива на Западните Балкани, рано или късно те ще дадат балканска перспектива на Европа. Българското правителство показа кураж, като избра много трудна тема, регионът е много крехък, няма гаранция за успех въобще, но някой трябва да поеме отговорността и да посочи проблемите и да предприеме действия\", каза Румен Радев, цитиран от БНР. Преди две седмици президентът не оценяваше толкова позитивно българското председателство на ЕС.  В интервю за БТА Радев каза тогава , че страните от Западните Балкани не са получили ясна перспектива за присъединяване, но за сметка на това вниманието е било насочено към фотосесия от посрещания, изпращания, колко европейски лидери ще седнат на една маса и много важно как точно ще се ръкуват, и което се превръща едва ли не в основен критерий за успеха на председателството. \"Българската страна допринесе активно за постигане на целите, набелязани в програмата на триото Естония, България, Австрия. Българското председателство успя да постави основен акцент и да върне вниманието върху интеграцията на страните от Западните Балкани в ЕС. В този контекст разширяването на Съюза остава ключова политика, като главната цел е запазването на сигурността и просперитета на европейския континент\", каза днес председателят на Народното събрание Цвета Караянчева, която откри форума. Тя изрази надежда, че постигнатата подкрепа в националните парламенти и от Европейския парламент за процеса за разширяване ще бъде адекватно отразена от европейските правителства и на предстоящия Съвет на Европейския съюз.", "date": "2018.06.18", "title": "Президентът похвали работата на председателството за Западните Балкани"}
{"url": "https://www.dnevnik.bg/photos/2018/06/18/3201481_fotogaleriia_strastnata_nedelia_v_makedoniia_i_gurciia/", "text": "Седем полицаи и двама цивилни пострадаха, а 25 души бяха задържани по време на вчерашните протести пред парламента в Скопие. На снимката: полицай се опитва да отнеме от протестиращ македонски и руски знамена върху полицейски автомобил по време на протест пред събранието.", "date": "2018.06.18", "title": "Фотогалерия: \"Страстната неделя\" в Македония и Гърция заради сделката за името"}
{"url": "https://www.dnevnik.bg/bulgaria/2018/06/18/3201529_statutut_na_veche_suborenata_dvoina_kushta_kato/", "text": "Националният институт за недвижимо културно наследство (НИНКН) е възстановил статута на паметник на културата на макар и вече съборената \" Двойна къща\"  на столичния бул. \"Васил Левски\". Вече несъществуващата сграда отново по документи ще е със статут на архитектурен паметник на културата със статут \"за сведение\", научи \"Дневник\" от НИНКН. В същото време от думи на министъра на културата Боил Банов наскоро се разбира, че къщата вероятно няма да бъде преизградена изцяло, а само части от нея ще бъдат \"имплементирани\" в новопостроена сграда. От известно време  министърът на културата Боил Банов обещава , че държавата ще изиска от собствениците на съборената през април миналата година сграда на апетитно място в центъра на столицата да я възстановят напълно. Къщата беше собственост на  Киро Киров, известен с прякора Киро Японеца, който преди година я събори и планираше да изгради подземен гараж на мястото.  Тогава собственикът категорично отказваше да се съобрази с препоръките на държавата и да реставрира сградата. Наскоро министър Банов заяви,  че собственикът в крайна сметка е преценил, че е \"по-добре да се съобрази  с обществения интерес\". От думите на Банов обаче се разбира, че Пред \"Дарик радио\" Банов каза, че собственикът ще изпълни стар и вече одобрен проект за строителство на сграда, в която ще бъде имплементирана старата фасада и стари части от \"Двойната къща\". Т.нар. Двойна къща е построена преди 110 г. от архитект Георги Тодоров и беше със статут на паметник на културата, но в тежко състояние след два пожара през последните години. В края на април миналата година по време на поредица от три почивни дни тя беше съборена. през 2016 г. от тогавашния министър на културата в правителството на ГЕРБ Вежди Рашидов. Това се случва малко преди края на мандата на министъра. По време на споровете и протестите около събарянето на сградата Рашидов прехвърли към Националния институт за паметниците на културата отговорността за премахването на статута.", "date": "2018.06.18", "title": "Статутът на вече съборената \"Двойна къща\" като паметник на културата е възстановен"}
{"url": "https://www.dnevnik.bg/bulgaria/2018/06/18/3201536_nai-chesto_dopuskanite_menidjurski_greshki/", "text": "Всеки от нас е склонен да вижда себе си през розови очила. Колко често ви се е случвало да се изправите пред своя началник, колега или дори пред самия себе си и да признаете и поемете отговорност за действията или бездействията си? Да, думичките \"аз съм виновен\" са доста рядко срещано явление. В същото време всички знаем, че е напълно човешко да се греши. Често това се случва и на мениджърите, колкото и добри професионалисти с огромен опит зад гърба си да са те. Да,  понякога и шефовете грешат , но какви са най-често срещаните и допусканите управленски грешки и как да ги поправим? Няма компания, в която да не възникват проблеми от всякакво естество. Добрият мениджър обаче не трябва да гледа на подобни сложни за решаване казуси като на задънена улица. Практиката показва, че  успешните лидери  често са в позиция на питащ. Не е срамно да потърсиш съвет от своите служители, даже точно обратното – така се изгражда силен и сплотен колектив. Бъдете решителни и смели в своите решения, независимо дали  впоследствие те ще се окажат грешни . Не бива да се фокусирате върху слабостите на  хората в екипа си . Обърнете се към силните им страни. Разучете кои точно са тези умения, които имат най-голям принос за развитието на компанията, а след това намерете най-добрите варианти да бъдат доразвити. Мениджърите имат доста задачи и отговорности на главата, а това често ги поставя в изолация от екипа им. Така се създава преграда, която пречи на комуникацията и съответно на бизнеса. Ако  един лидер не е до екипа си , когато той има нужда от него, служителите ще действат поединично и самостоятелно. Не правете тази грешка, фиксирайте в седмицата си време, което ще прекарате с екипа си, независимо дали в неформална или работна обстановка. А ако сте в процес на търсене на работа, не пропускайте да разгледате топ обявите на  Karieri.bg .  търси  Мениджър \"Ключови клиенти\"  търси  Country General Counsel  търси: Procure-to-Pay Supervisor Advanced Accountant Analyst Procure-to-Pay Vendor Invoice Processing Specialist with English and French  търси: In-house Lawyer Advisor, Internal Audit  търси: Finance Controller & Business Analyst Sales Administrator Product and Market Development Manager – Bulgaria (seeds) Product Manager – Food, Cosmetics & Pharma  търси: Юрисконсулт Специалист (Секретар на комитет) Експерт \"Проблемни кредити\" Главен експерт в дирекция \"Кредитна политика и управление на портфейл\"  търси  Senior Accountant  обявява  Software Development Internship  търси  Строителен инженер, отдел \"Оферти\" (офис в София)  търси  Shopper Marketing Manager  търси  Building Engineer търси: Marketing Coordinator Marketing and Business Development Manager Pitch & Proposal Executive", "date": "2018.06.18", "title": "Кои са най-често допусканите мениджърски грешки"}
{"url": "https://www.dnevnik.bg/evropa/2018/06/18/3201563_zashto_dori_i_golemite_socialni_razhodi_vuv_franciia/", "text": "Франция е на първо място по социални разходи в света. Тяхното много високо равнище се дължи на колективното предпочитание към равенството, но и на оформящите се значителни неравенства. Трябва да се действа именно за тяхното заличаване. Харчи ли Франция прекалено много пари за социални помощи? Без никакво съмнение. Тя е световен шампион в тази област, изпреварвайки Финландия и Белгия. Франция отделя близо една трета от своите ресурси (31.5% от брутния вътрешен продукт (БВП) според ОИСР през 2016 г.) срещу една четвърт при Германия и средно по една пета в развитите страни. Във вестник \"Ле-з-еко\" не използваме фразата \"луди пари\" - нещо,  което направи неотдавна президентът на републиката . Но несъмнено 700 милиарда евро са си много пари. Тези много високи разходи не са случайни или поради незнание. Те са плод на едно колективно предпочитание към равенството. Едно древно предпочитание, за което написа още Алексис дьо Токвил преди близо два века: \"Всеки забеляза, че в наше време, и специално във Франция, тази страст към равенството заемаше с всеки изминал ден все по-голямо място в човешкото сърце.\" Когато Републиката си е избирала девиз, тя е поставила равенството точно след свободата. По света само две други държави са включили тази дума, \"равенство\", в своето национално мото: Джибути и Хаити, две бивши френски колонии. Франция, страна с малко неравенства С тези стотици милиарди евро, които смесват осигуряване и солидарност, Франция е една от развитите страни, където неравенството е най-малко. Делът на бедните (хората, чийто доход е под 60% от средния след социалните трансфери), например е 13.6%. В Европа той е по-нисък само в скандинавските държави, Холандия и Чехия. Дори икономистът Тома Пикети признава, че във Франция \"експлозията на неравенствата не бе толкова огромна колкото в САЩ\". През последните десетилетия освен това тя бе по-слаба в сравнение с другите развити държави. Водещи икономисти поддържаха тезата, че борбата срещу неравенствата възпрепятства икономическия растеж. През 50-те години на миналия век Никълъс Калдор обясняваше, че забогатяването на най-заможните благоприятства спестяването (когато човек печели много пари, е по-лесно да заделя), а оттам - и инвестициите. Двадесет години по-късно Артър Оукън поддържаше тезата, че неизбежно съществува връзка между справедливостта и ефикасността. Изследователи обаче разбиха на пух и прах тези теории с емпирични трудове. През 2014 г. трима известни икономисти от Международния валутен фонд (МВФ) - Джонатан Остри, Андрю Бърг и Хараламбос Цангаридис - доказаха с изчисления, включващи няколко десетки страни, че \"едно по-малко нетно неравенство (след преразпределението) е здраво свързано с по-бърз и по-траен икономически растеж\". Френското предпочитание към равенството следователно не е пречка. Изкривяващи ефекти на всички равнища Триото от МВФ доказва, че това правило си има граница. Когато преразпределението става прекалено голямо, то в крайна сметка възпрепятства икономическия растеж. Тримата икономисти установяват тази връзка, като сравняват преразпределението на брутните доходи с преразпределението на нетните, след плащането на данъците и социалните осигуровки. Тези две преразпределения са оценявани с \"коефициента на Джини\" (0 означава пълно равенство, а 100 - абсолютно неравенство). \"Едно преразпределение изглежда започва да има пряк негативен ефект, когато надхвърли 13 точки по Джини\", изчисляват авторите. Впрочем Франция е една от малкото държави, където преразпределението надвишава 13-те точки, като възлиза на около 20. Проблемът на страната не е нейното предпочитание към равенството, а това, че то е прекалено далеч от пазарните реалности: едно твърде неравно разпределение на брутните доходи, преди тяхното преразпределение. По-голямо дори отколкото в Съединените щати! За да запълнят бездната, властите повишават данъците и огромните социални осигуровки, които имат изкривяващи ефекти на всички равнища (междинни загуби, работа на черно, високи цени на труда, които се отразяват на заетостта). Патрик Артюс, главният икономист на банка Natixis, говори за \"изкривяваща динамика\". Основната причина за много големите неравенства в \"първичното\" разпределение на доходите е проста: това е равнището на заетостта. Не работят кой знае колко французи. Безработицата остава висока. Твърде много младежи и възрастни са без работа. Само 64% от французите в трудоспособна възраст между 15 и 64 години работят при средно 68% за Европейския съюз, 71% в САЩ, 76% в Япония и 77% в Швеция. Неравенства в достъпа Решенията са много по-сложни. Образование, професионална квалификация, данъчни мерки, социален диалог, пенсии, гъвкава заетост... Не може да се отрече, че Еманюел Макрон излезе с няколко проекта в тази област. Неговото правителство намали два пъти продължителността на подготвителните курсове в т. нар. квартали в необлагодетелствано положение. Макрон прокара укази за пазара на труда. Той даде импулс за реформата на професионалното образование и квалификация и т. н. Но, както подчертават Филип Агион, Филип Мартен и Жан Пизани-Фери - трима икономисти, които подкрепиха пламенно Макрон по време на кандидатпрезидентската му кампания - в бележка, направена публично достояние от в. \"Монд\", \"темата за борбата срещу неравенствата в достъпа, която оформяше политическата идентичност на кандидата, е скривана от темата за влиянието на фискалните и социалните политики върху паричните неравенства\". Възможно е да бъдат намалени едновременно неравенствата и социалните разходи, при условие че се действа много силно с предварителна подготовка. Едно сравнение дава възможен пример: Франция е \"едновременно\" развитата страна, която харчи най-много за социални разходи и най-малко за основно образование. Проблемът далеч не опира само до средствата. Зад него стоят организационни и културни въпроси. Тук ще се реши бъдещето на френската мечта за равенство. /БТА", "date": "2018.06.18", "title": "Защо дори големите социални разходи във Франция не са достатъчни"}
{"url": "https://www.dnevnik.bg/bulgaria/2018/06/18/3201566_borisov_shte_iska_zatvariane_na_vsichki_evropeiski/", "text": "На Европейския съвет ще защитавам компромисен вариант за миграцията - превенция, която включва затваряне на всички европейски граници и влизане само през контролно-пропускателните пунктове. Това каза премиерът Бойко Борисов на пленарната среща на Конференцията на комисиите по европейски въпроси на парламентите на ЕС, съобщава \"Фокус\". България няма миграционен натиск Премиерът акцентира, че е създадена надеждна охрана на българско-турската граница и че от година и половина България има нула миграционен натиск и, не на последно място, България гарантира на 100% европейската външна граница. \"Границата ни с Турция, сухопътна и морска, е колкото тази с Гърция. България в пълния обем си е свършила задачите\", коментира Бойко Борисов. \"Предлагаме компромисен вариант за миграцията, който ще защитавам на Европейския съвет - превенция, която включва затваряне на всички европейски граници\", каза още той. В София Ципрас и Заев намерили решение Борисов коментира и темата с подписването на договора за новото име на Македония. \"Прекрасно знаем, че всички държави от Западните Балкани не са готови и имат още дълъг път. Европейската им перспектива ще направи така, че да избегнем риска от войни, да задържим хората на Балканите\", каза той. \"С Македония решихме да дадем пример. Успяхме да подпишем Договора за приятелство\", изтъкна премиерът. Той изрази задоволството си, че \"в София Ципрас и Заев обявиха, че ще намерят решения за името на Македония, така че да не се налага Гърция да я спира\". \"Горд съм, че успяхме Тачи и Вучич да си подадат ръце в София. Нещо, което не искаха да направят в Скопие\", допълни Борисов.", "date": "2018.06.18", "title": "Борисов ще иска затваряне на всички европейски граници като превенция срещу миграцията"}
{"url": "https://www.dnevnik.bg/politika/2018/06/18/3201570_cvetan_cvetanov_gotovi_sme_s_pochti_vsichki_kandidati/", "text": "Готови сме с почти всички кандидати за кметове за изборите догодина, каза в Благоевград заместник-председателят на ГЕРБ Цветан Цветанов, цитиран от партийния пресцентър. Местните избори трябва да са в края на ноември 2019 г. \"В диалог сме със структурите ни в цялата страна. Ще изненадаме БСП. Хората виждат коя е партията, която работи в интерес на гражданите\", каза Цветанов, който днес има срещи с общинските ръководства на партията в областта. \"Политиката на БСП за конфронтиране не е добра за страната, затова не е изненада, че социологически проучвания, направени по поръчка на ГЕРБ, ни дават преднина с над 4% пред БСП\", добави Цветанов. Председателят на парламентарната група на ГЕРБ отбеляза, че в момента бежанският натиск по границата с Турция е нулев. Според него една от причините за това е непрекъснатият политически диалог и съвместни усилия между премиера Борисов, министър-председателя на Гърция Алексис Ципрас и турския президент Реджеп Ердоган. \"Гаранция за стабилността и сигурността в региона е поставеният от българското председателство акцент върху Западните Балкани. Това ще гарантира добра комуникация между правителствата, добри междусъседски отношения и разбирателство между хората\", коментира Цветан Цветанов. От изказването на Цветанов се разбра, че кметът на Благоевград д-р Атанас Камбитов догодина отново ще е кандидат за поста. Според Цветанов той е променил облика на града, след като се е възползвал отлично от Националната програма за енергийна ефективност. \"Управленските мандати на Камбитов доказват, че ГЕРБ е направила добър избор и затова Благоевград не трябва да мисли за друга кандидатура за кмет за предстоящите местни избори\", подчерта Цветанов.", "date": "2018.06.18", "title": "Цветан Цветанов: Готови сме с почти всички кандидати за кметове"}
{"url": "https://www.dnevnik.bg/politika/2018/06/18/3201512_prihodite_v_sreburniia_fond_vse_poveche_iztuniavat/", "text": "След като приходите от приватизация и от бюджетния излишък в Сребърния фонд отдавна спряха, единственият източник за фонда остават концесиите. Към края на май във фонда има общо 2.9 млрд. лв. Това показват данните на Министерството на финансите, цитирани от в.  \"Сега\" . Дотук постъпленията от приватизация са 770 хил. лв., от глоби, свързани със следприватизационния процуес - 2 млн. лв. От бюджетни излишъци няма постъпления. Причината за това е, че по закон 25% от реализирания излишък на държавния бюджет трябва да се превеждат във фонда. Държавният бюджет обаче се различава от консолидираната фискална програма (в която влизат освен държавния бюджет държавното обществено осигуряване, държавните медии, университетите и др.), по която за 2016 и 2017 г. бе отчетено положително бюджетно салдо. Сребърният фонд беше създаден с част от излишъка в бюджета през 2007 г. с формална идея подкрепа за пенсионната система след 2018 г. Впоследствие беше приет специален закон, в който се посочва от какви източници на приходи ще бъде захранван и как може да бъде управляван. В него трябва да влизат парите от приватизация, от концесии (без тези, които се очакват от концесията на летище \"София\", предназначени за покриване дълговете на БДЖ - бел. ред.), както и 25% от излишъка в бюджета, ако има такъв. Пак по закон до 70% от средствата могат да се инвестират в акции на страни - членки на ЕС, до 30% в акции на трети страни и до 30% в облигации. Междувременно - при първия кабинет на ГЕРБ, бе създадена Държавната консолидационна компания, в която се прехвърлят приходите от приватизация, и така бе заобиколено задължението те да отиват в резервния фонд. През всичките тези години обаче парите стоят на депозит в БНБ, макар на няколко пъти управителният съвет на фонда да се събира с идеята да избере мениджъри за по-активно управление.", "date": "2018.06.18", "title": "Приходите в Сребърния фонд все повече изтъняват"}
{"url": "https://www.dnevnik.bg/sport/2018/06/18/3201574_hurvatski_futbolist_e_izgonen_ot_svetovnoto_sled_otkaz/", "text": "Хърватският нападател Никола Калинич си тръгва преждевременно от световното първенство по футбол в Русия. 30-годишният футболист ще бъде изпратен у дома, след като отказа да се появи като резерва в първия мач на отбора -  победата с 2:0 срещу Нигерия , съобщиха медиите в Хърватия. В 86-ата минута на двубоя селекционерът Златко Далич е повикал Калинич, за да го пусне на мястото на Марио Манджукич. Нападателят на \"Фиорентина\", който изкара последния сезон под наем в \"Милан\", обаче е отказал. Той е обявил, че има болки в гърба, пишат хърватските медии. Вместо него в игра се появи Марко Пяца. Днес в 17.15 часа селекционерът Далич ще даде извънредна пресконференция, на която се очаква да бъде обявена официалната версия за решението Калинич да бъде изпратен у дома. От лагера на тима намекнаха, че нападателят е симулирал контузия. Попитан от журналистите след мача за състоянието на Калинич, главният лекар на хърватския национален отбор Борис Немец не е потвърдил за наличието на нова травма. Немец е допълнил, че няма нужда да се правят по-подробни изследвания.", "date": "2018.06.18", "title": "Хърватски футболист е изгонен от световното заради отказ да влезе като резерва"}
{"url": "https://www.dnevnik.bg/photos/2018/06/18/3200814_fotogaleriia_mastaba_-_purvata_goliama_instalaciia_na/", "text": "Световноизвестният художник от български произход Кристо открива днес първата си голяма творба на открито във Великобритания, съпроводена с изложба.  (варели за петрол) в лондонския Хайд парк, подредени във форма, напомняща на зикурат.", "date": "2018.06.18", "title": "Фотогалерия: \"Мастаба\" - първата голяма инсталация на Кристо във Великобритания"}
{"url": "https://www.dnevnik.bg/biznes/2018/06/18/3201578_gugul_investira_v_konkurent_na_alibaba/", "text": "Американската технологична компания \"Гугъл\" (Google) заяви, че ще инвестира 550 милиона долара в основния конкурент на \"Алибаба\" (Alibaba) \"Джей Ди.ком\" (JD.com) в усилията си да разшири дейността си на бързо разрастващите се азиатски пазари за онлайн търговия, предаде \"Асошиейтед прес\", цитирана от БТА. Споразумението за партньорство предвижда продуктите на \"Джей Ди.ком\" да се появят в услугата на \"Гугъл\" за онлайн пазаруване, докато \"Гугъл\" може да приложи веригата за доставки и логистичната експертиза на китайската компания за онлайн търговия в своята технология. \"Гугъл\" посочи, че чрез партньорството компанията ще проучва нови решения за подобряване на практиката на пазаруване на потребителите в цял свят. Не е известно дали това партньорство е пореден опит на американската компания да направи пробив в Китай, където нейните основни услуги, сред които търсенето и електронната поща, са блокирани. \"Джей Ди.ком\" е втората по големина китайска компания за електронна търговия след \"Алибаба\". Сред инвеститорите й са \"Тенсент холдингс\" (Tencent Holdings), разработчикът на месинджъра \"УиЧат\" (WeChat) и основен конкурент на \"Алибаба\". ", "date": "2018.06.18", "title": "\"Гугъл\" инвестира в конкурент на \"Алибаба\""}
{"url": "https://www.dnevnik.bg/sviat/2018/06/18/3201579_rukovoditeliat_na_audi_e_arestuvan_zaradi_skandala_s/", "text": "Изпълнителният директор на \"Ауди\" Руперт Щадлер вече е най-високопоставеният служител, арестуван заради скандала с вредните емисии от последните години, съобщиха \"Ройтерс\" и \"Франкфуртер алгемайне цайтунг\". Случаят хвърля в криза \"Фолксваген груп\" (от която \"Ауди\" е част) в момент, когато новият ръководител на групата Херберт Дийс опитва да промени управленската структура и да ускори прехода към електромобили заради скандала. Миналата седмица, близо 3 години след избухването на скандала с манипулиране на данните за вредни емисии от автомобили на \"Фолксваген\",  мюнхенската прокуратура съобщи , че вече проверява 20 заподозрени и че в понеделник са били претърсени апартаментите на Щадлер и на още един член на управителния съвет на \"Ауди\". Двамата са разследвани за евентуална измама и за фалшиви реклами, както и за предполагаемата им роля в това да се изкарват на европейския пазар автомобили с незаконен софтуер. Мюнхенската прокуратура обяви в изявление тази сутрин, че е издала заповед за ареста на Щадлер като част от разследването и че той ще бъде задържан, за да не може да възпрепятства разследването. Говорител на холдинга \"Порше\", който притежава една трета от акциите на \"Фолксваген груп\" (но е и акционерът с най-значимо право на глас), каза, че арестът на Щадлер ще бъде обсъден на среща на надзорния борд по-късно днес. \"Вероятно е знаел и за емисиите в Европа\" През 2015 г. \"Фолксваген\" призна, че е използвала софтуер, за да манипулира резултатите на тестовете за вредни емисии на автомобили с дизелови двигатели в САЩ. Това отприщи най-голямата криза в историята на компанията и повдигна дебат за регулациите в автоиндустрията. Прокуратурата разследва кой е отговорен за монтирането на незаконния софтуер в 80 000 коли на \"Фолксваген\", \"Ауди\" и \"Порше\" в САЩ. През май \"Ауди\" обяви, че има проблеми с вредните емисии на други 60 000 коли. След прикриването на манипулациите с емисиите в САЩ Щадлер вероятно е знаел и че това се случва в Европа, но не е направил нищо по въпроса, разказват източници на \"Франкфуртер алгемайне цайтунг\", свързани с прокуратурата. Според тях доказателствата се позовават на водена от него кореспонденция и на обиски, извършени в централата на \"Ауди\" и другаде. От 2009 г. \"Ауди\" е продала в САЩ и Европа около 220 хил. автомобила с подобен софтуер, отбелязва германското издание.", "date": "2018.06.18", "title": "Ръководителят на \"Ауди\" е арестуван заради скандала с вредните емисии"}
{"url": "https://www.dnevnik.bg/bulgaria/2018/06/18/3201490_nad_50_magistrati_i_slujiteli_jiveiat_vuv_vedomstveni/", "text": "Справка от Висшия съдебен съвет (ВСС) показва, че 53-ма магистрати и служители в съдебната система живеят във ведомствени жилища, съобщава в. \"Сега\", позовавайки се на данни, предоставени по Закона за достъп до информация. Миналия четвъртък главният прокурор Сотир Цацаров и председателят на Върховния административен съд Георги Чолаков предложиха промени в сегашните правила за настаняване на магистрати в такива жилища. Те искат нeзaбaвнo пpeкpaтявaнe нa дoгoвopитe c нaeмaтeлите над 5 г. и с всички, които имат дpyги имoти в cтpaнaтa, движими вeщи, лизинги или инвecтиции зa нaд 10 000 лв. При тези условия повечето наематели ще трябва да напуснат апартаментите на ВСС. Сред служителите на съдебната система, които живеят във ведомствени апартаменти, има чистачи, деловодители, шофьори, призовкари. Най-високият наем за ведомствен апартамент в системата плаща деловодителка от Върховния касационен съд. От 2015 г. тя ползва жилище от 160 кв.м срещу 397.20 лв. месечно. Предложението на Цацаров и Чолаков беше предхождано от медийни атаки срещу члена на съдебния съвет Атанаска Дишева, която е наемател на ведомствен апартамент от 2006 г. Дишева плаща наем от 138.9 лв. за апартамент от 173.08 кв.м. Според справката на ВСС в осем от случаите наемите са за неопределен срок или без срок. 15 от договорите са 10-годишни. Такъв например има главният инспектор Теодора Точкова, макар че мандатът й е 5 години. Тя живее в апартамент от 116 кв.м срещу 135.81 лв. месечно. Договор за 10 г. има и Галя Георгиева, бивш член на съдебния съвет, сега съдия в Апелативния спецсъд. Всеки месец тя дава 58.95 лв. за 56.67 кв.м. Зам. главният прокурор Ася Петрова също има ведомствен апартамент, в който живее от 2013 г. Площта му е 65.94 кв.м, а наемът - 59.28 лв. И друг заместник на Сотир Цацаров - Пенка Богданова, е с такъв договор. Нейният наем е 221.58 лв., а жилището й е от 98.60 кв.м.", "date": "2018.06.18", "title": "Над 50 магистрати и служители живеят във ведомствени жилища"}
{"url": "https://www.dnevnik.bg/gradska_sreda/2018/06/18/3201581_ot_1_juli_tramvaite_po_stolichniia_bul_bulgariia_shte/", "text": "От 1 юли трамваите 1 и 7 няма да се движат по бул. \"България\", като ще бъдат заменени с автобуси. Промяната е във връзка със започваща реконструкция на трамвайното трасе, като дейностите ще продължат месец и половина. Това съобщи днес кметът на София Йорданка Фандъкова, цитирана от агенция \"Фокус\". Ремонтът на трасето от бул. \"Витоша\" до трамвайното ухо \"Борово\" ще струва 1.9 млн. лева, като изпълнител е обединението между строителните фирми \"Джи Пи груп\" и \"РВП-Илиянци\". Те трябва да подменят и контактно-кабелната мрежа. В началото на юли ще започне и преасфалтирането на бул. \"Васил Левски\" от Софийския университет \"Св. Климент Охридски\" до бул. \"Патриарх Евтимий\", съобщи още Фандъкова. По думите й в края на юли ще приключат и дейностите по разширението на бул. \"Тодор Каблешков\".", "date": "2018.06.18", "title": "От 1 юли трамваите по столичния бул. \"България\" ще бъдат заменени с автобуси"}
{"url": "https://www.dnevnik.bg/sport/2018/06/18/3201567_antoniia_grigorova_produlji_dobroto_si_predstaviane_s/", "text": "Състезателката в планинското бягане Антония Григорова продължи доброто си представяне в световните серии по скайрънинг. След  20-ото място при дебюта си  в надпреварата българката завърши 14-а на скаймаратона в Ливиньо, Италия. Григорова, която през тази година е насочила усилията си към състезания в чужбина, премина дистанцията от 34 км с над 2800 метра денивелация за 4.48:46 часа. Тя изостана с 38:36 минути от победителката Лаура Оргуе от Испания. Григорова имаше възможност да подобри класирането си, но загуби спора за 13-ото място във финален спринт от чехкинята Зузана Крчова. Общо при жените завършиха 42 състезателки. Най-добрият ни състезател при мъжете Кирил Николов-Дизела също се включи в надпреварата. Той финишира 24-и от 221 завършили. В предишния кръг в Сегама - Аискори Николов се отказа по средата на дистанцията заради стара травма. Той е заявил участие в надпреварата Оlympus Marathon в Гърция. Състезанието, което ще се проведе на 23 юни, е с дължина 44 км и с над 3200 метра обща денивелация.  Календарът в световните серии по скайрънинг включва 18 състезания в две дисциплини. Sky Classic е съставена от надпревари с дължина от 22 до 50 км и среден наклон 7.5%, докато състезанията в по-трудната Sky Extrа са с наклон 6.5% и дължина от 50 до 75 км. Тази година българският ултрамаратон  \"Пирин ултра\" ще бъде част от световния шампионат . Надпреварата ще се проведе на 6 октомври.", "date": "2018.06.18", "title": "Антония Григорова продължи доброто си представяне с 14-о място в Италия"}
{"url": "https://www.dnevnik.bg/bulgaria/2018/06/18/3201589_stroitelniiat_kontrol_otkri_nad_30_narusheniia_s/", "text": "Общо 32 преместваеми обекта са поставени върху плажната ивица в комплекса Слънчев бряг, без да са предвидени или са в несъответствие с одобрената от министъра на туризма схема и са без разрешения за поставяне от главния архитект на община Несебър. Това са установили при проверка на място, изискана от Николина Ангелкова, инспектори на Дирекцията за национален строителен контрол (ДНСК). От тях 20 обекта са на територията на плаж \"Слънчев бряг–юг\", 5 са на \"Слънчев бряг–централен\" и 7 - на \"Слънчев бряг–север\". Проверката e направена в периода 11–13 юни. Преместваемите обекти и по-конкретно в този курорт са обект на противоборство това лято между ресорния министър Николина Ангелкова и вицепремиера Валери Симеонов. Наскоро Симеонов обяви, че  пет заведения трябва да бъдат съборени . Сега направената проверка, която е обхванала явно и тях, показва, че THE ONE, La Cubanita, Cacao beach, Del Mar и BEDROOM, е констатирано, че отговарят на предвидените в схемата конфигурация в план и местонахождение. Данните за обектите са предоставени на община Несебър и Министерството на туризма, които се очаква да съставят констативни актове и да издадат заповед за премахване на обектите или съобразяването им с одобрената схема. На плаж \"Слънчев бряг–юг\" премахнатите през 2017 г. метална ограда и паркинг до хотел \"Империал\" (\"Амфора\") са възстановени на същото място, установила още проверката. До паркинга в западна посока върху плажната ивица без разрешение за поставяне и без разрешение за строеж са изпълнени едно след друго волейболно игрище, спортна площадка, метална трибуна за зрители със сцена и бетонова настилка с приблизителна площ около 1000 кв.м и поставени върху нея около 65 бр. маси с 250 места. Обслужващата алея с обръщало към бившия ресторант \"Фрегата\", осигуряваща достъпа до плажа, е предвидена в действащия регулационен план на курорта. От община Несебър са представени одобрен проект и разрешение за строеж от 2008 г. за реконструкция на настилката на алеята, но тя не е въведена в експлоатация по законоустановения ред. Източно от алеята, върху плажната ивица, без разрешение за строеж е изпълнен открит паркинг с настилка от чакъл и филц с неправилна форма и приблизителна площ 8 хил. кв.м. Паркингът е ограничен с 2 бариери, а върху обслужващата алея са поставени още две бариери. В западната част на обръщалото е изпълнен навес за коли с метална конструкция, който видимо навлиза в площта, заета от дюни. Южно от обръщалото, върху съществуваща дюна, са изпълнени бетонов път, паркинг с кабина за охрана и кабели с напрежение. Всички те са в нарушение на Закона за Черноморското крайбрежие.", "date": "2018.06.18", "title": "Строителният контрол откри над 30 обекти в нарушение на плажа в Слънчев бряг"}
{"url": "https://www.dnevnik.bg/bulgaria/2018/06/18/3201595_nad_7500_uchenici_sa_bili_na_staj_v_realna_rabotna/", "text": "Над 7500 ученици от 326 професионалните гимназии в България участват в стажове в реална работна среда, съобщи зам.-министърът на образованието Деница Сачева на пресконференция, цитирана от пресцентъра на министерството. Стажуването е по проект \"Ученически практики – Фаза 1\", финансиран по оперативна програма \"Наука и образование за интелигентен растеж\". Възможност за стаж са дали 2249 работодатели в области като производство на компютърна и комуникационна техника, електронни и оптични продукти, информационни технологии, строителство и др.  От министерството очакват през лятото още 500 ученици, които се обучават за ресторантьори и хотелиери, да започнат практиките си. Практиките  са с продължителност 240 часа, разпределени по график през учебната година или през ваканциите. Младежите прекарват средно по 2 часа на ден във фирмите и предприятията. След успешното приключване на практиките получават по 300 лв. стипендия и сертификат за проведеното практическо обучение. Работодателите могат да им предложат и постоянни работни места. При предишния такъв проект 1300 ученици са получили предложения за работа, съобщи Сачева.", "date": "2018.06.18", "title": "Над 7500 ученици са били на стаж в реална работна среда"}
{"url": "https://www.dnevnik.bg/sviat/2018/06/18/3201602_sasht_i_jujna_koreia_shte_obiaviat_kraia_na/", "text": "Очаква се тази седмица да бъде обявен краят на съвместните военни учения на САЩ и Южна Корея като част от засилващото се разведряване в отношенията между американския президент Доналд Тръмп  и севернокорейския лидер Ким Чен-ун , предаде \"Ройтерс\". Тръмп направи изненадващото съобщение за края на ученията, които отдавна предизвикват недоволството на Пхенян, при  срещата с Ким в Сингапур  миналата седмица. Американският държавен глава днес пусна публикация в \"Туитър\" за решението си за военните учения. \"Спирането на \"военните игри\" по време на преговорите беше по мое искане, защото те са МНОГО СКЪПИ и дават лош пример при добросъвестните преговори. Доста провокативни също така\", заяви Тръмп. \"Могат да бъдат възобновени веднага, ако преговорите се провалят, което се надявам да не стане\", допълни той. Военните власти от Сеул и Вашингтон водят близки преговори по въпроса от срещата на върха на 12 юни, посочи южнокорейската агенция \"Йонхап\", позовавайки се на свой източник. По думите му властите вероятно ще включат клауза, позволяваща им  да възобновят мащабните съвместни военни учения , ако Северна Корея не изпълни обещанията си за ядрено разоръжаване. Американското командване в Южна Корея заяви в изявление по-рано тази седмица, че не е получавало \"осъвременени указания\" за редовните военни учения в региона. Министерството на отбраната на САЩ бе принудено да увери съюзниците в региона, че американските съюзи остават \"железни\". /БТА", "date": "2018.06.18", "title": "САЩ и Южна Корея ще обявят края на съвместните учения тази седмица, пише \"Ройтерс\""}
{"url": "https://www.dnevnik.bg/evropa/2018/06/18/3201603_merkel_e_tursila_podkrepa_v_spora_za_migrantite_ot/", "text": "Германският канцлер Ангела Меркел се е обърнала към нейни европейски колеги през уикенда за подкрепа в ожесточения вътрешен спор за миграцията, който застрашава управляващата трипартийна колаиция, пише агенция \"Дау Джоунс\". Приближени до канцлера са се свързали с правителства на няколко държави - членки на ЕС, на фронтовата линия на кризата с мигрантите, за да проучат желанието им да приемат обратно мигранти, които се опитват да влязат през тяхната територия в Германия, заявиха в неделя европейски официални лица. Сред тях са правителствата в Австрия, Гърция, Италия и България, твърдят източниците. Берлин освен това се е свързал и с Европейската комисия. Миналата седмица германският вътрешен министър Хорст  Зеехофер постави на канцлера  ултиматум, като я предупреди, че може да затвори границите на страната за определени категории нелегални мигранти  още в понеделник . Зеехофер оглавява Християнсоциалния съюз (ХСС), баварската сестринска партия на Християндемократическия съюз (ХДС) на Меркел. Макар двете партии да са близки в исторически план и да споделят обща парламентарна група, ХСС се отнася все по-враждебно към политиката на Меркел за \"отворени врати\" за бежанците и обяви, че на нея ще бъде сложен край на фона на наближаващите ключови регионални избори през октомври. Според социологически проучвания ХСС може да загуби абсолютното си мнозинство при силно представяне на антиимигрантската партия \"Алтернатива за Германия\". Спорът избухна в началото на миналата седмица, когато Зеехофер, който трябваше да обяви план от 63 точки за ограничаване на имиграцията, внезапно отмени представянето, след като Меркел наложи вето на една-единствена мярка: решението да се връщат в други държави членки мигранти без надлежни документи. В момента всички търсещи убежище могат да влязат в Германия, докато чакат случаите им да бъдат разгледани. Близки до Меркел твърдят, че едностранно затваряне на границата ще заплаши шенгенската зона и ще засили напрежението в момент на националистически подем в Европа. Зеехофер обаче предупреди, че може да се консултира с управляващия партията му орган днес сутринта и ако получи мандат, да предизвика Меркел и незабавно да започне на връща мигранти, които не могат да кандидатстват за убежище. Това почти със сигурност ще принуди канцлера да отстрани министъра и партията му, което ще доведе до загуба на парламентарното мнозинство на правителството. Според европейските правила бежанците трябва да кандидатстват за убежище в страната, през която първо са влезли в блока. Действията на Меркел от уикенда изглеждат като опит да намери дипломатическа подкрепа, за да позволи на Зеехофер да приложи плана си, без да рискува негативна реакция от тези държави. Италиански официални лица обаче заявиха, че не са съгласни да приемат обратно търсещи убежище от Германия. Австрийски високопоставени източници коментираха, че ще подкрепят затварянето на германската граница, която според тях действа като магнит за имигрантите. Те посочиха, че ще прехвърлят всички мигранти, отхвърлени от Германия, обратно в страните, където първо са кандидатствали за убежище. Франция вече прилага подобна политика според двустранно споразумение с Италия. Междувременно в неделя ДПА писа, че е бил назначен нов ръководител на германската Федерална агенция за миграцията и бежанците, дни след като предишният бе уволнен от Зеехофер на фона на скандал с молбите за убежище. Ханс-Екхард Зомер, който отговаря за правните въпроси за чужденците и предоставянето на убежище във вътрешното министерство в Бавария, ще поеме агенцията, твърдят правителствени източници. Федералната агенция за миграцията и бежанците бе въвлечена в проблеми, след като вътрешно разследване на 4568 решения за убежище разкри, че бременският клон  умишлено и редовно е пренебрегвал  законови разпоредби и вътрешни правила.", "date": "2018.06.18", "title": "Меркел е търсила подкрепа в спора за мигрантите от страни в ЕС, сред които и България"}
{"url": "https://www.dnevnik.bg/evropa/2018/06/18/3201624_es_udulji_s_edna_godina_sankciite_sreshtu_rusiia/", "text": "Европейският съюз удължи икономическите санкции срещу Русия заради анексирането на украинския Кримски полуостров през 2014 г. с още една година, предадоха \"Асошиейтед прес\" и ДПА, цитирани от БТА. В изявление на Съвета на ЕС от днес се казва, че той \"остава твърдо ангажиран със суверенитета на Украйна и териториалната й цялост\" и продължава \"да осъжда нарушенията на международното право\". Решението е взето на заседание на министрите на селското стопанство и риболова на 28-те страни членки в Люксембург. Санкциите бяха удължени до 23 юни 2019 г. Те се отнасят за гражданите на ЕС и компаниите от съюза. Санкциите забраняват вноса на продукти от Крим и Севастопол, преустановяват всякакви европейски инвестиции или покупки на недвижими имоти и туристически услуги там, отменят и спирките на круизни кораби и кацането на самолети на летищата в Крим с изключение на извънредни ситуации. Мерките включват също забрана на износа на някои стоки и технологии, които може да се използват за транспорт, телекомуникации или в енергийния сектор - особено в петролния и газовия или в проучването за полезни изкопаеми, както и в отбранителния и финансовия сектор. Забранява се предоставянето на техническа помощ, брокерски, строителни или инженерни услуги, свързани с инфраструктурата в тези сектори. Мерките, географски ограничени до Крим и Севастопол, се налагат успоредно с икономическите санкции срещу Русия заради ролята й в украинския конфликт. Тези наказателни мерки срещу Русия изтичат на 31 юли 2018 г.", "date": "2018.06.18", "title": "ЕС удължи с една година санкциите заради анексирането на Крим"}
{"url": "https://www.dnevnik.bg/biznes/2018/06/18/3201628_petr_kelner_kupuva_i_srubska_banka/", "text": "Чешката група PPF Group, която е собственост на един от най-богатите чехи Петр Келнер, ще придобие 100% от малката банка в Сърбия - Telenor Banka. Това се разбира от съобщение, оповестено на страницата на чешката компания. Тя стана известна в България със заявката си да придобие \"Нова телевизия\" и мобилния оператор \"Теленор\". Сръбската банка е собственост на Telenor Group, а сделката е обект на одобрение от регулаторите. Сделката е логична следваща стъпка след придобиването на телекомуникационните активи на норвежката Telenor в Централна и Източна Европа и по-конкретно в Унгария, България, Сърбия и Черна гора, се посочва в съобщението. Telenor Banka е част от Telenor Group от 2013 г., когато норвежката компания я купува от KBC Bank Serbia. Година по-късно е преименувана с настоящото й име. Банката е специализирана в иновативни финансови услуги онлайн и е първата в Сърбия, която предлага на пазара мобилно и интернет банкиране. Институцията предлага услугите си предимно на клиентите на \"Теленор\", като към момента те са 390 хил. По размер на активите банката е под 10 място от общо 20 банки, опериращи в Сърбия, оценявани на 126 млн. евро. Сделката трябва да бъде одобрена от централната банка на Сърбия и от антитръстовата комисия. Кандидат за същата банка преди беше фондът River Styxx Capital на българския предприемач от албански произход Елвин Гури. През февруари обаче се разбра, че централната банка на Сърбия не го е одобрила за купувач.", "date": "2018.06.18", "title": "Петр Келнер купува и сръбска банка"}
{"url": "https://www.dnevnik.bg/sport/2018/06/18/3201597_ioahim_lyov_pod_naprejenie_sme_no_niama_da_se_provalim/", "text": "Селекционерът на националния отбор на Германия Йоахим Льов е уверен, че тимът ще покаже друго лице в следващите си мачове след неуспешния старт на световното първенство по футбол. Бундестимът започна защитата на титлата си с  изненадваща загуба с 0:1 от Мексико . \"Ще си вземем урок от тази загуба и ще се справим по-добре в следващия мач. Определено няма да захвърлим предварителните си планове зад борда. Няма да се отклоняваме от начертания път. Просто трябва да преоткрием отново нашите силни страни\", каза Льов след поражението. Германия показа безидейна игра в атака, като бързите контраатаки на мексиканците бяха постоянна заплаха за защитата на бундестима. За пръв път от 1986 г. отборът пропусна да запише победа в откриващия си двубой на шампионата на планетата. Според Льов неговите възпитаници имат достатъчно опит, за да подобрят играта си в хода на турнира. В събота германците ще играят с Швеция, а в последния си мач от група F, на 27 юни, ще се изправят срещу Южна Корея. \"Едно от нещата, които няма да направя, е да мисля за осминафиналите. Сега трябва да си напишем домашното и да спечелим следващия двубой. Под напрежение сме, но няма да се провалим още в груповата фаза. Няма нужда от паника само защото сме загубили един мач\", каза още Льов. Под негово ръководство Германия достигна до полуфиналите на последните пет световни и европейски първенства от 2008 г. насам. Бундестимът никога не е отпадал в груповата фаза на мондиала от 1938 г., когато шампионатът е имал формат с директни елиминации.", "date": "2018.06.18", "title": "Йоахим Льов: Под напрежение сме, но няма да се провалим още в групите"}
{"url": "https://www.dnevnik.bg/biznes/2018/06/18/3201639_srednata_pensiia_na_mujete_e_s_38_po-visoka_otkolkoto/", "text": "Заради по-ниските заплати и по-краткия осигурителен стаж жените в България получават средно с 38% по-ниска пенсия от мъжете. И макар че постепенно възрастта за пенсия се изравнява, различията ще останат както за вече пенсиониралите се, така и за бъдещите пенсионери, докато \"половите\" неравенства в заплащането остават. Това са някои от заключенията на анализ на Националния осигурителен институт по темата. В анализа се посочва, че наетите жени доминират в сектори, в които средният размер на работната заплата е под средния за страната. Цитират се данни от последно изследване на Националния статистически институт (по данни от 2014 г.), според което над 40% от наетите жени са работили в преработващата промишленост и търговията, където брутната годишна работна заплата е била под 90% от средната за страната, други 23% са били заети в образованието, хуманното здравеопазване и социалната работа - сектори, при които заплатата доближава средната за страната.  По данни на осигурителния институт през 2017 г. средният осигурителен доход е бил 821,51 лв., а разликата е 10.6% в полза на мъжете. Разликата в осигурителния стаж е 5.6 години - мъжете се пенсионират средно след 38.7 години осигурителен стаж, а жените - след 33.1 години. Средната пенсия на мъжете е 410. 58 лв., а на жените - 298.48 лв. Така след пенсионирането си мъжете получават средно 51.5% от последната си заплата, а жените - едва 40.9%.", "date": "2018.06.18", "title": "Средната пенсия на мъжете е с 38% по-висока, отколкото на жените"}
{"url": "https://www.dnevnik.bg/evropa/2018/06/18/3201645_evrokomisiiata_nastoia_che_naznachavaneto_na/", "text": "Европейската комисия отхвърли опасенията, че назначаването на Мартин Зелмайер за генерален секретар на институцията е нарушило правилата за персонала на ЕС, предаде \"Политико\". Изключително бързото издигане на Зелмайер  до най-висш чиновник в институцията  предизвика буря в Брюксел. Мнозинството членове на Европейския парламент призова еврокомисията да преразгледа назначението, а омбудсманът на ЕС започна разследване след официални жалби на евродепутати. В отговор на изявление на евродепутатите, че издигането на Зелмайер може да бъде разглеждано като  действие, наподобяващо преврат , Брюксел предложи анализ, който обаче е малко вероятно да охлади страстите: \"Превратът се определя като \"внезапно, насилническо и незаконно отнемане на властта от правителството\", в което се наблюдава \"незаконно и явно отнемане на държавата от военни и други елити в рамките на държавния апарат.\" Еврокомисията \"не разбира как решение на Колежа на комисарите, предложено от председателя и подкрепено единодушно от всички членове на комисията, може да бъде сравнено с действие, наподобяващо преврат\", се казва още в съобщението. Според него \"Комисията не е съгласна, че доверието на гражданите на ЕС е било засегнато, и това твърдение не е подкрепено от последните проучвания на \"Евробарометър\". Те показват, че доверието в Европейската комисия се е увеличило с 4% през миналата година, като 46% от анкетираните имат доверие в институцията срещу 39% на противоположното мнение. Критиките срещу назначаването на Зелмайер не са оправдани и еврокомисията няма да приеме вътрешна процедура, извършена в пълно съответствие с правилата за персонала на ЕС, да бъде смятана за уронваща доверието в съюза, се посочва още в съобщението. Критиките Доскорошният началник на кабинета на Жан-Клод Юнкер беше назначен за заместник генерален секретар, а след това и за генерален секретар в рамките на един и същи ден. Процедурата за назначаване на генерален секретар, най-висшия служител в еврокомисията, беше проведена така, че други кандидати нямаха възможността да участват, се посочва в резолюция на европарламента. Евродепутатите отбелязват, че Зелмайер е бил издигнат за четири години на пет поредни нива в йерархията, като обичайно между две поредни повишения с едно ниво се изискват поне две години. Евродепутатите заключават, че Зелмайер и председателят на ЕК Жан-Клод Юнкер са знаели още през 2015 г., че тази година доскорошният генерален секретар Александър Италианер предстои да се оттегли, но въпреки това не е била организирана прозрачна и открита за други участници процедура за определянето на заместник. В деня на повишението на Зелмайер еврокомисарите не са били предварително предупредени с включване на тази точка в дневния ред на седмичното им заседание. В резолюцията се отбелязва, че Зелмайер е положил изпит за длъжността, без да бъде воден протокол. Европейският парламент изразява разочарование, че нито един еврокомисар не изглежда да е поставил под въпрос това изненадващо назначение, нито е поискал отлагането и обсъждането на това решение.", "date": "2018.06.18", "title": "Еврокомисията настоя, че назначаването на генералния й секретар не е било \"преврат\""}
{"url": "https://www.dnevnik.bg/razvlechenie/2018/06/18/3201653_sting_i_shagi_pristignaha_za_koncerta_si_v_bulgariia/", "text": "Ден преди двата си концерта в България световната знаменитост Стинг избра НДК, за да подготви появата си пред българските фенове. Мега звездата, заедно с колегата му Шаги и екипът им се спряха на мястото за репетиции в НДК, впечатлени от уникалната атмосфера на емблематичния културен и конгресен център в София. Те бяха посрещнати лично от министъра на културата Боил Банов на ВИП входа на Българското председателство на Съвета на ЕС, което се провежда в НДК. Преди това Стинг и Шаги заедно с председателя на Съвета на директорите на НДК Борислав Велков минаха по маршрута на европейските лидери от срещата на Западните Балкани през Моста на влюбените. Дългоочакваният спектакъл на британската знаменитост е на 19 и 20 март в Античния театър в Пловдив, а днес Стинг и ямайската регезвезда Шаги са в Нов театър – НДК, за да репетират хитовете от общия им албум 44/876, който издадоха през април тази година.", "date": "2018.06.18", "title": "Предозиране: НДК - Вдъхновение за Стинг"}
{"url": "https://www.dnevnik.bg/biznes/2018/06/18/3201666_lufthanza_obmislia_da_kupi_niskotarifna_aviokompaniia/", "text": "Главният изпълнителен директор на \"Луфтханза\" (Lufthansa) Карстен Шпор съобщи, че германската авиокомпания обмисля придобиването на нискотарифния авиопревозвач \"Норуиджън\" (Norwegian), предаде ДПА, цитирана от БТА. Тече нова вълна на консолидация, каза Шпор пред в. \"Зюддойче цайтунг\", потвърждавайки разговорите за придобиването на \"Норуиджън\". Дали ще се стигне до някакъв резултат е \"въпрос на стратегическа добавена стойност, цена и антитръстови регулации\", уточни пред изданието Шпор. Преди малко повече от месец \"Норуиджън\" отхвърли две оферти за придобиване от компанията майка на \"Бритиш еъруейз\" (British Airways) - \"Интернешънъл еърлайнс груп\" - Ай Ей Джи (IAG). Според \"Норуиджън\" предложенията подценяват стойността и перспективите й.", "date": "2018.06.18", "title": "\"Луфтханза\" обмисля да купи нискотарифна авиокомпания"}
{"url": "https://www.dnevnik.bg/bulgaria/2018/06/18/3201668_sudut_prekrati_deloto_sreshtu_borshosh_zaradi_neiasno/", "text": "Софийският градски съд прекрати делото срещу бившия директор на НДК Мирослав Боршош и бившия председател на съвета на директорите Валентин Кръстев. Причината за прекратяването, е че обвинението е неясно, противоречиво и двамата не могат да разберат за какво престъпление ги съдят. Определението на съда не е окончателно и подлежи на протест в седемдневен срок. Прокурор Ирена Ганчева каза, че ще обмисли дали да протестира, след като се запознае с мотивите на съда, или ще внесе направо ново обвинение, тъй като по думите ѝ критиките на съда били дребни. Съдия Стефан Милев, който е бивш прокурор, в продължение на близо 30 минути изреди съществени процесуални нарушения в обвинителния акт. По думите му за едни и същи действия Боршош веднъж е обвинен в безстопанственост, а друг път - за сключване на неизгодна сделка. В обвинителния акт е описано само едно разпореждане - за над 1.2 млн. лв., а за останалата част от сумата до 3.4 млн лв., за които двамата са на съд, няма никакви факти с какви действия са разходвани. Прокурорът само е препратил към експертизите под делото , но съдия Милев подчерта, че обвинението не се формира от вещите лица, а от прокурора.", "date": "2018.06.18", "title": "Съдът прекрати делото срещу Боршош заради неясно обвинение"}
{"url": "https://www.dnevnik.bg/ot_vas/novini_ot_vas/2018/06/18/3201619_vroclav_-_gradut_s_bronzovite_djudjeta/", "text": "Вроцлав в Полша има интересна търговска марка. Градът е дом за 163 малки бронзови джуджета и това е официалният символ на населеното място. Някои смятат, че в града могат да бъдат открити около 350 от миниатюрните статуи, които са разпръснати по улиците.", "date": "2018.06.18", "title": "Вроцлав - градът с бронзовите джуджета"}
{"url": "https://www.dnevnik.bg/sviat/2018/06/18/3201671_turski_sili_vliazoha_v_grad_pod_kjurdski_kontrol_v/", "text": "Турски войници достигнаха покрайнините на град Манбидж в Северна Сирия като част от сделката за съвместни патрули със Съединените щати, съобщиха новинарският канал NTV и \"Ройтерс\". Според премиера Бинали Йълдъръм, цитиран от телевизия NTV, съвместното патрулиране в част от Манбидж между Турция и САЩ на практика вече е започнало. Над града прелитат и американски, и турски хеликоптери, пишат турски журналисти, като показват снимки от района. В началото на месеца, при посещение на турския външен министър Мевлют Чавушоглу в САЩ, Анкара и Вашингтон  договориха пътна карта за изтегляне  на кюрдските Сили за защита на народа (YPG). Организацията е гръбнак на Сирийските демократични сили (SDF), които участват във водената от Съединените щати коалиция срещу \"Ислямска държава\". За Анкара обаче YPG е сирийско разклонение на забранената Кюрдска работническа партия (ПКК), с която страната е във въоръжен конфликт. Сега YPG би трябвало да се изтеглят на изток от р. Ефрат. С това по-голямата част от Северозападна Сирия, западно от реката, ще е в ръцете на Турция и подкрепяни от нея елементи на Свободната сирийска армия. През януари Анкара започна т. нар.  операция \"Маслинова клонка\"  срещу YPG в северозападния сирийски град Африн и пое контрола над него за около 2 месеца. Турция настояваше кюрдските сили да напуснат и Манбидж (където са разположени и американски войници) и други градове в северната част на страната, като дори заплашваше САЩ с военен отговор, ако исканията ѝ не бъдат изпълнени. По-късно редица турски медии съобщиха, че Анкара постепенно се отказва от искането си да \"изчисти цялата турско-сирийска граница\" от YPG и вместо това ще се фокусира върху операции срещу бази на ПКК в района на Кандил, Ирак. Очаква се след изтеглянето на YPG от града да бъде създаден нов местен съвет, който да го управлява, съставен основно от араби, пише \"Хюриет дейли нюз\". Кюрдите бяха мнозинство в сегашния съвет, но не и в състава на града. Критиците на \"Маслинова клонка\" обаче обвиняват Анкара, че манипулира управата на градовете в Сирия, контролирани от нейни сили, като опитва да създаде местна администрация, която да ѝ е лоялна. Изтеглянето на YPG трябва да е приключило до началото на август.", "date": "2018.06.18", "title": "Турски сили влязоха в град под кюрдски контрол в Сирия след сделка със САЩ"}
{"url": "https://www.dnevnik.bg/bulgaria/2018/06/18/3201680_sudut_opravda_bivshiia_slujeben_zdraven_ministur_po/", "text": "Софийският градски съд (СГС) оправда бившия служебен здравен министър Илко Семерджиев по обвинението, че е заплашвал шефа на Изпълнителната агенция по лекарствата да назначи конкретен човек за свой заместник. Съдът отмени и наложената му мярка \"подписка\". Обвинителният акт беше  внесен през февруари тази година.  Семерджиев беше служебен министър в кабинета на Огнян Герджиков. Според обвинението през март 2017 г. Семерджиев \"е употребил заплашване с цел да принуди орган на власт - изпълнителния директор на Изпълнителната агенция по лекарствата, да извърши нещо, свързано с функцията му, а именно - да назначи конкретно лице за заместник изпълнителен директор на Изпълнителната агенция по лекарствата. Семерджиев прибегнал до заплаха, след като шефът на агенцията отказал под предлог, че бъдещият му заместник е в открит конфликт на интереси. Подразнен, вицепремиерът заплашил подчинения си с уволнение.", "date": "2018.06.18", "title": "Съдът оправда бившия служебен здравен министър Семерджиев по обвинение в заплаха"}
{"url": "https://www.dnevnik.bg/sport/2018/06/18/3201695_otbori_ot_faryorski_ostrovi_irlandiia_i_islandiia/", "text": "Във вторник \"Лудогорец\" ще научи съперника си в първия квалификационен кръг на Шампионската лига. Ден по-рано европейската футболна федерация (УЕФА) разпредели в три групи участниците в първите пресявки по пътя към груповата фаза на най-силния клубен турнир. Седемкратният български първенец е поставен в група 2, където може да срещне \"Викингур\" от Фарьорските острови, северноирландския \"Крусейдърс\", \"Корк сити\" от Ирландия, шампионът на Исландия \"Валур\" (Рейкявик), както и един от победителите от предварителната квалификация. В нея мачовете са \"Санта Колома\" (Андора) срещу косовския \"Дрита\" и \"Ла Фиорита\" от Сан Марино срещу \"Линкълн ред импс\" от Гибралтар. Първите мачове от първия квалификационен кръг на Шампионската лига ще се играят на 10 и 11 юли, а реваншите са на 17 и 18 юли. От сезон 2018-2019 влизат промени, които ще направят влизането в групите на най-силния клубен турнир по-трудно за отборите от по-малките страни. Половината места вече са гарантирани за четирите лиги с най-висок коефициент - испанската, германската, английската и италианската, а през квалификациите ще преминат само шест отбора. Директно в груповата фаза ще влизат първите четири в крайното класиране в Примера дивисион, Бундеслигата, Висшата лига и Серия А, както и победителите в Шампионската лига и Лига Европа от предходния сезон. Още осем отбора ще имат директни квоти - по два от страните, които заемат пето и шесто място в ранглистата на УЕФА (Франция и Русия), и шампионите на следващите четири страни с най-висок коефициент (Португалия, Украйна, Белгия и Турция). Българският шампион ще започне участието си от първия квалификационен кръг и ще трябва да отстрани четири отбора, за да стигне до груповата фаза. \"Лудогорец\" има коефициент 37.000, с който си гарантира да бъде поставен до четвъртия квалификационен кръг. Въпреки това още в третия кръг българският шампион може да срещне сериозни отбори като БАТЕ (Борисов), \"Динамо\" (Загреб) или АЕК. В последната пресявка пък евентуални съперници са \"Легия\" (Варшава), АПОЕЛ (Никозия) или \"Астана\".", "date": "2018.06.18", "title": "Отбори от Фарьорските острови, Ирландия и Исландия очакват \"Лудогорец\" на старта в Шампионската лига"}
{"url": "https://www.dnevnik.bg/evropa/2018/06/18/3201696_merkel_izbegna_pravitelstvena_kriza_no_e_izpravena/", "text": "Германският канцлер Ангела Меркел заяви, че и двете партии в консервативния й блок (Християнсоциален съюз – ХСС, и нейният Християндемократически съюз – ХДС) споделят обща цел за по-добро организиране на имиграцията и значително намаляване на броя на влизащите в Германия хора, предаде \"Ройтерс\". Меркел каза, че германските власти няма да пускат мигранти, които вече са регистрирани в други европейски държави, но подчерта, че няма да има \"автоматичен механизъм\" за отхвърляне на бежанци на границата. Тя отбеляза, че споразумението, постигнато между християндемократите и баварския Християнсоциален съюз, за затягане на контрола за имигрантите й дава подкрепата, от която се е нуждаела, за да търси двустранни споразумения преди  срещата на върха на ЕС в края на юни . По думите й необосновано отхвърляне на хора от германските граници може да отприщи ефект на доминото. Тя обаче отбеляза, че се е съгласила с искането на ХСС за забрана за приемане на хора, които преди това са били отхвърлени. На среща на ръководството на ХСС в Мюнхен по-рано днес баварските съюзници на Меркел са й дали срок от две седмици да договори общо решение на мигрантския въпрос с други европейски страни. Ако такова споразумение не бъде постигнато до уречения срок, германският вътрешен министър Хорст Зеехофер ще нареди на полицията да започне да спира на границата и да отпраща мигранти, подали молба за убежище в други държави членки. Според източници, цитирани от ДПА, Меркел е приела този краен срок. Преди изтичането му ще има среща на върха на ЕС на 28 и 29 юли. Германският канцлер ще направи публично изявление на 1 юли за усилията си да сключи двустранни споразумения с други страни - членки на ЕС, за връщане на мигранти, които вече са се регистрирали другаде в блока. По-рано днес  агенция \"Дау Джоунс\" писа , че Меркел е е търсила подкрепа в спора за мигрантите от страни в ЕС, сред които и България. Зеехофер, каза днес, че е готов да започне да връща от границата мигранти, регистрирани в други страни от ЕС, ако Ангела Меркел не постигне споразумение на европейско равнище до края на този месец. ''Желаем на канцлера много късмет\", каза министърът, след като ХСС единодушно одобри неговия нов имиграционен план. ''Но поддържаме позицията си, че ако незабавното отхвърляне на границата е невъзможно, веднага ще наредя на полицията хората, на които или е било забранено да влизат, или е било забранено да пребивават, да бъдат незабавно връщани още на границата\", допълни той, като уточни, че това включва мигранти, които са се регистрирали или са подали молба за убежище в друга държава от ЕС. Зеехофер подчерта, че никой не иска край на коалицията на Меркел, разцепване на парламентарния съюз на нейния блок или пък падане на германското правителство. Пари срещу приемане на мигранти Меркел от своя страна подчерта, че що се отнася до политиката за предоставяне на убежище в ЕС, е важно да се види какво желаят и останалите страни, а не само да се отправят искания. По думите й има два правни акта, включително един за солидарността, по които все още няма споразумение в ЕС. \"Не сме само ние тези, които могат да искат нещо, а трябва и да говорим какво е важно за другите\", допълни тя. Меркел подчерта, че не иска Германия едностранно да започне да връща мигранти на границите си - нещо, за което призовава вътрешният министър Хорст Зеехофер, предаде \"Асошиейтед прес\", цитирана от БТА. Германският канцлер каза, че ще проведе преговори на и около предстоящата среща на върха на ЕС. Германия може да предложи на други държави - членки на ЕС, финансова помощ, ако те се съгласят да приемат обратно мигрантите, подали молби за убежище на тяхна територия, отбеляза Меркел. Тя заяви, че двустранните споразумения, които цели да сключи с Италия, Австрия и други държави, ще бъдат подобни на онова, договорено от ЕС с Турция през 2016 г. Как започна спорът Миналата седмица германският вътрешен министър Хорст  Зеехофер постави на канцлера  ултиматум, като я предупреди, че може да затвори границите на страната за определени категории нелегални мигранти  още в понеделник . Спорът избухна в началото на миналата седмица, когато Зеехофер, който трябваше да обяви план от 63 точки за ограничаване на имиграцията, внезапно отмени представянето, след като Меркел наложи вето на една-единствена мярка: решението да се връщат в други държави членки мигранти без надлежни документи. В момента всички търсещи убежище могат да влязат в Германия, докато чакат случаите им да бъдат разгледани. Близки до Меркел твърдят, че едностранно затваряне на границата ще заплаши шенгенската зона.", "date": "2018.06.18", "title": "Меркел избегна правителствена криза, но е изправена пред ултиматум за мигрантите"}
{"url": "https://www.dnevnik.bg/sport/2018/06/18/3201610_prokliatieto_na_svetovniia_shampion_otrano_nadvisna/", "text": "Статутът на Германия като един от големите фаворити за титлата беше разклатен още след първия мач на световните шампиони в Русия.  Загубата на бундестима с 0:1 от Мексико  продължи тенденцията основните претенденти да изпитват огромни трудности на старта. Нито един от петте отбора, определяни за потенциални шампиони преди турнира, не премина убедително през първия си двубой. От тях само един стигна до победа -  Франция, която надигра Австралия с 2:1 , но го направи доста по-неубедително от очакваното и с помощта на щастлив рикошет при победния гол. Аржентина не успя да пробие желязната исландска отбрана , след като Лионел Меси пропусна дузпа в средата на второто полувреме.  Бразилия беше спряна от отлично организираната Швейцария  въпреки прекрасния ранен гол на Филипе Коутиньо. Испания, която  само ден преди началото на турнира беше разтърсена  от треньорска рокада, изигра силен мач и беше много близо до победа  срещу европейския шампион Португалия (3:3) . Петте големи претендента със сигурност са имали по-големи очаквания за първите си срещи. За нито един от тях обаче ситуацията не изглежда толкова притеснителна, колкото за световния шампион. Тимът на Йоахим Льов единствен от фаворитите беше надигран от своя съперник. \"Не мога да повярвам колко много пъти изглеждаха дезорганизирани и бяха контраатакувани. Това не приляга на Германия. На тях се гледа като на най-добре организирания отбор в света\", коментира анализаторът на \"Скай спортс\" Гари Невил. Проклятието на шампиона Трудното начало не е нещо необичайно за фаворитите и особено за шампионите. Понякога те успяват да намерят верния ритъм и да стигнат далеч в турнира. През 2010 г. Испания започна със загуба от Швейцария, но след това вдигна трофея. През 1990 г. Аржентина стартира с поражение от Камерун, но впоследствие стигна до финала. През последните две десетилетия обаче тегне прокоба на световните шампион. В три от предишните четири мондиала носителят на трофея не успя да прескочи груповата фаза - Франция през 2002 г., Италия през 2010 г. и Испания през 2014 г. Французите бяха шокирани на старта от Сенегал, след което си тръгнаха без отбелязан гол от Япония и Южна Корея. Италия започна защитата на титлата преди осем години с равенство с Парагвай (1:1), последвано от още едно сензационно такова - 1:1 с Нова Зеландия, и загуба от Словакия (2:3). Преди четири години Испания беше разбита от Холандия с 1:5 в първия си двубой, а след още едно поражение - с 0:2 от Чили, беше детронирана само след два изиграни мача. За последно шампионът в Япония и Южна Корея Бразилия прескочи групите на следващия мондиал. \"Селесао\" стигна до четвъртфиналите в Германия през 2006 г., където отстъпи срещу бъдещия финалист Франция. Ако има отбор, който не би трябвало да се притеснява от подобни тенденции, това без съмнение е Германия. Само веднъж в своята история бундестимът е отпадал в първата фаза на световно първенство. Това се случва през 1938 г., когато се играе на директни елиминации от началото до края. Играта на Германия срещу Мексико обаче даде доста поводи за притеснения. Бундестимът не беше надхитрен от изцяло концентриран върху действията си в защита отбор, както най-често се случва с фаворитите, а беше категорично надигран, надтичан и преборен. Липса на енергия Стартовият състав на бундестима срещу Мексико беше \"най-възрастният\" в мач от световно първенство, откакто през 2004 г. Юрген Клинсман и Йоахим Льов започнаха процеса на трансформация в германския национален отбор. Седем от титулярите имат повече от 60 мача с националната фланелка. Големият опит би трябвало да е предимство, но в мач като този се оказа недостатък. Бундестимът беше матиран от бързите и енергични футболисти на Мексико и високото темпо, което те налагаха. Световните шампиони оставяха огромни пространства в защита и дадоха много шансове за контраатаки на съперника. Мексиканците непрекъснато експлоатираха зоните на крайните бранители Йошуа Кимих и Марвин Платенхард, неочаквано започнал като титуляр вместо Йонас Хектор. Полузащитниците не успяваха да ги подсигурят навреме. Сами Кедира, който най-често трябва да поема тази отговорност, беше твърде тромав, за да я изпълни. Логично халфът на \"Ювентус\" беше определен като едно от големите разочарования в този мач. \"Ако седем-осем играчи атакуват, е пределно ясно, че офанзивната сила има предимство пред дефанзивната стабилност. Често си говорим за това вътре в отбора. В този мач покритието ни не беше добро. Твърде често отзад бяхме само аз и Жером (Боатенг)\", обобщи ситуацията централният защитник Матс Хумелс. В предни позиции положението също изглеждаше притеснително. Германският отбор беше безидеен, разиграваше твърде бавно топката, за да може да постави под голямо напрежение противниковата отбрана, и през повечето време действаше предвидимо. Оттам дойдоха и нетипично големия брой загубени топки. Месут Йозил, от когото се очакваха нестандартните идеи в атака, беше изключително инертен. Плеймейкърът на \"Арсенал\" не се движеше достатъчно, за да може да изпреварва противниковите бранители около наказателното поле и да прави обичайните си подавания на скорост с едно докосване, с които да изостря атаките на своя отбор. Toмас Мюлер също не изглежда като постоянната голова заплаха, която беше на предишните два мондиала. Германия отправи цели 25 удара, но малко от тях вещаеха реална опасност. Бундестимът продължи тенденцията отборите, които стрелят най-често към вратата на съперника, да не печелят. Перу загуби от Дания (0:1) след 17 изстрела, а Аржентина отправи 27 при равенството с дебютанта Исландия (1:1). Сигналните лампи за Германия светеха много преди турнира. Пред победата с 2:1 срещу Саудитска Арабия световните шампиони нямаха успех в продължение на осем месеца и общо шест поредни мача. \"Няма какво да се заблуждаваме. Имаме много работа за вършене\", предупреди Льов след загубата от Австрия (1:2) в началото на месеца. Тогава той се оплака, че възпитаниците му са губили топката \"невероятно често\", и заяви, че тези грешки при разиграването на топката могат да причинят проблеми на отбора му. Опасенията му се оправдаха и сега селекционерът е изправен пред трудната задача да разреши проблемите. Време за размисъл Льов изрази увереност, че отборът ще се подобри в хода на турнира. \"Ще си вземем урок от тази загуба и ще се справим по-добре в следващия мач (срещу Швеция). Определено няма да се откажем от плановете си. Няма да се отклоняваме от начертания път. Просто трябва да преоткрием отново нашите силни страни\",  каза селекционерът на Германия. Той не за пръв път е в ситуация, в която трябва да коригира проблеми в състава. Преди четири години Германия започна турнира с опити да играе с т.нар. фалшива деветка по подобие на водения тогава от Пеп Гуардиола \"Байерн\". Льов пробваше различни варианти - с Марио Гьотце, с Лукас Подолски, докато накрая не започна да използва ефективно единствения си типичен централен нападател - Мирослав Клозе. Льов се отказа и от първоначалния си план с Кедира, който след втория мач (2:2 с Гана) отстъпи мястото си на Бастиан Швайнщайгер и това също се оказа успешен ход. Сега германският треньор няма директна алтернатива на типичния дефанзивен хлаф, но разполага с играч като Илкай Гюндоган, който може да внесе стабилност в центъра със сигурността си при разиграването на топката. Леон Горецка изглежда по-нужен на отбора от всякога. 23-годишният играч на \"Шалке\" имаше голямо влияние върху бундестима при добрите представяния в последните два големи турнира - спечелването на Купата на конфедерациите през 2017 г. и сребърните медали от олимпийските игри в Рио през 2016 г. Горецка може да играе достатъчно добре на всяка позиция в халфовата линия, а ударите му от дистанция винаги носят опасност. Срещу сгъстени защити, каквито бундестимът със сигурност ще срещне срещу Швеция и Южна Корея, това може да се окаже безценно. Льов беше наясно, че още при първата грешна стъпка ще бъде остро критикуван и за решението си да остави Лерой Сане извън състава за световното. На отбора определено му липсваше остротата по фланговете, която играчът на \"Манчестър сити\" може да даде, но в състава има достатъчно качествени опции за тази роля в лицето на Марко Ройс и оставилия добри впечатления за краткия си престой на терена Юлиан Бранд. Германският треньор има достатъчно варианти да освежи отбора и е показал много пъти, че умее да се адаптира и да взима верни решения. Швеция и Южна Корея са съперници, от които световните шампиони не би трябвало да се притесняват. Напълно възможно е обаче, дори да преодолее груповата фаза, бундестимът да се изправи срещу Бразилия още в осминафиналите. А това е нещо, което с основание всеки един отбор би искал да избегне. \"Едно от нещата, които няма да направя, е да мисля за осминафиналите. Сега трябва да си напишем домашното и да спечелим следващия двубой. Няма нужда от паника само защото сме загубили един мач. Под напрежение сме, но няма да се провалим още в груповата фаза\", закани се Льов.", "date": "2018.06.18", "title": "Проклятието на световния шампион отрано надвисна над Германия"}
{"url": "https://www.dnevnik.bg/evropa/2018/06/18/3201707_jitelite_na_zonata_izbrana_za_stroej_na_gigantsko/", "text": "Жителите на полската община Баранув, където консервативното полско правителство предложи да се построи гигантско летище, масово гласуваха против проекта на проведения вчера референдум, предаде \"Франс прес\". Референдумът няма задължителна сила и резултатът от него не може да повлияе на решението на правителството  да построи летището , което трябва да замени до 2027 година това във Варшава и да обслужва цяла Централна Европа. Според протокола от референдума, публикуван от общинските власти, 1555 души, или 82.5% от гласувалите, са отговорили с \"не\" на въпроса дали искат летището да бъде разположено в тяхната община и някои от тях да бъдат принудени да напуснат земята и домовете си, а 322 души са гласували \"за\" проекта. Освен това 93.9% от гласувалите са оценили като незадоволителни условията за компенсация, предложени от държавата. Избирателната активност е достигнала 47%, като според полското законодателство изискуемият праг, за да бъде валиден резултатът, е 30%. \"Не сме изненадани от резултата и го приемаме със смирение\", заяви натовареният с проекта държавен секретар в министерството на инфраструктурата и строителството Миколай Вилд. \"Властите ще продължат с усилията да обяснят на хората значението на проекта\", добави той. Полският парламент гласува на 10 май специален закон, който определя условията за финансиране и строителство на това летище и позволява сравнително бързото придобиване на необходимите терени. Летището, кръстено \"Солидарност\", би трябвало да се превърне в междуконтинентален хъб за Полша и съседните страни. То трябва да бъде построено на 40 километра западно от Варшава в близост до автомагистрала А2 и до железопътната линия, която свързва столицата с Лодз. Общата стойност на проекта ще достигне 8.2 милиарда евро, от които 4.5 милиарда за самото летище, 2.1 милиарда за прилежаща гара и железопътна линия и 1.6 милиарда за приспособяването на пътната мрежа. Капацитетът му трябва да достигне при отварянето му 45 милиона пътници годишно. През последните години в Полша има засилен въздушен трафик. През 2017 година близо 40 милиона пътници са преминали през полските летища и официалните прогнози сочат, че те ще станат 60 милиона през 2030 година. Според някои оценки неотдавна модернизираното международно летище Варшава - \"Окенче\", е приело 15.7 милиона пътници през 2017 година и скоро ще бъде с изцяло запълнен капацитет.", "date": "2018.06.18", "title": "Жителите на зоната, избрана за строеж на гигантско летище в Полша, гласуваха срещу проекта"}
{"url": "https://www.dnevnik.bg/sport/2018/06/18/3201717_nova_duzpa_sled_videopregled_donese_izmuchena_pobeda/", "text": "В предпазлив двубой с малко вълнуващи моменти Швеция измъкна трудна победа с 1:0 срещу Южна Корея. Единственото попадение падна в 65-ата минута след дузпа, отсъдена след намесата на системата за видеоповторения. Негов автор стана капитанът Андреас Гранквист. Швеция печели откриващия си мач на световно първенство за пръв път от 60 години насам. Предишният победен старт на \"трите корони\" е на домашния мондиал през 1958 г., когато надиграват Мексико с 3:0, а впоследствие стигат до финала. С успеха срещу Южна Корея Швеция се изравни с Мексико на върха в класирането на група F. В неделя мексиканците изненадаха световния шампион Германия, като също се наложиха с 1:0. Швеция беше по-добрият отбор в двубоя с Южна Корея и закономерно стигна до успеха. Азиатците се защитаваха добре и пресираха много агресивно, с което създадоха доста трудности за атаката на скандинавците. В същото време обаче съставът, воден от Шин Тае Юн, не отправи нито един точен удар за целия мач. Редките опити за атака на корейците доведе до едва два опита за отбелязване на гол за всичките 95 минути. Швеция също не впечатли в атака, въпреки че създаде няколко добри положения. Като цяло битката на терена преобладаваше и това доведе до рекорден брой нарушения от началото на турнира - 43. Корейците извършиха 23, а шведите - 20. Азиатците започнаха по-агресивно мача и имаха няколко бързи атаки по фланговете в началните минути, които обаче завършиха с нескопосани центрирания. Швеция постепенно изнесе играта в по-предни позиции и започна да притеснява противниковата отбрана. В 20-ата минута Маркус Берг имаше страхотна възможност да изведе своя отбор напред в резултата. Шведският нападател обаче направи огромен пропуск, след като необезпокояван от границата на вратарското поле стреля в тялото на вратаря Чу Хьон Уу. До края на полувремето шведските футболисти още няколко пъти създадоха напрежение пред вратата на корейците, като всички опасности идваха след центрирания от статични положения. Второто полувреме продължи в същия дух - с много борба и малко интересни ситуации. Добра възможност се откри пред Ола Тойвонен, който стреля с глава, но вратарят Чу отново се намеси стабилно и изби от голлинията. Така се стигна го 64-ата минута, когато Ким Шин Уук направи необмислен шпагат в наказателното поле и препъна Виктор Клаесон. Главният съдия Жоел Агияр прегледа ситуацията на монитора и правилно отсъди дузпа, която капитанът Гранквист хладнокръвно реализира. След гола шведските футболисти с лекота контролираха мача, като не позволиха на съперника да стигне дори до един точен удар. Едва в заключителните секунди се стигна до напрежение пред шведската врата. Корейците поискаха дузпа за игра с ръка, но претенциите им правилно бяха подминати. В следващите мачове от групата са на 23 юни. Южна Корея и Мексико ще се изправят един срещу друг в 18.00 ч. на стадион \"Ростов арена\". Три часа по-късно започва двубоят между Швеция и Германия в Сочи.", "date": "2018.06.18", "title": "Нова дузпа след видеопреглед донесе измъчена победа на Швеция срещу Южна Корея"}
{"url": "https://www.dnevnik.bg/sport/2018/06/18/3201726_grigor_dimitrov_zapochna_sezona_na_treva_sus_zaguba_na/", "text": "Григор Димитров записа загуба на двойки в първия си мач на тревни кортове за 2018 г. Българинът и американският му партньор Райън Харисън записаха драматична загуба от британците Кайл Едмънд и Нийл Скупски и отпаднаха в първия кръг на турнира в лондонския клуб \"Куинс\". Димитров и Харисън бяха много близо до победата, след като спечелиха първия сет, а във втория поведоха с пробив и дори стигнаха до мачбол. Едмънд и Скупски обаче се спасиха, изравниха сетовете, след което се наложиха убедително в шампионския тайбрек - 3:6, 7:6 (2), 10:3. Двубоят продължи 87 минути. Димитров и Харисън имаха игрово предимство почти през целия мач, но не се възползваха. Българинът и американецът стигнаха до цели десет възможности за пробив, но реализираха само три от тях. В първия сет двамата бяха много убедителни, направиха два пробива и не дадоха нито един шанс на съперниците в своите подавания. Втората част също започна отлично за Димитров и Харисън, които поведоха с пробив и 2:0. Едмънд и Скупски наваксаха изоставането си и изравниха при 3:3. Те спасиха общо пет точки за пробив, включително мачбол при 5:6, и се добраха до тайбрек. В него британците дадоха само две точки на българо-американския тандем, а след това бяха убедителни и в шампионския тайбрек - 10:3. Димитров ще продължи участието си в \"Куинс\" в индивидуалната надпревара, където е поставен под №2. Шампионът в турнира от 2014 г. ще срещне босненеца Дамир Джумхур в първия кръг. Двубоят ще се играе във вторник.", "date": "2018.06.18", "title": "Григор Димитров започна сезона на трева със загуба на двойки"}
{"url": "https://www.dnevnik.bg/bulgaria/2018/06/18/3201789_ljubomir_chepilski_vremenno_shte_rukovodi_medicinskiia/", "text": "Любомир Чепилски временно ще ръководи Изпълнителна агенция \"Медицински одит\". Той поема поста, след като досегашният ръководител Златица Петрова беше отстранена временно заради  нередности в агенцията, които прокуратурата разследва в момента.  Чепилски работи в медицинския одит от май 2016 г. От началото на тази година е директор на дирекция \"Осигуряване на качество и анализи\". Той е невролог, като има и магистърска степен по здравен мениджмънт. Освен това е бил и главен секретар в Изпълнителната агенция по лекарствата. Преди дни се разбра, че прокуратурата разследва няколко смъртни случая в болници, по които Изпълнителната агенция \"Медицински одит\" е извършвала проверки, но не е сезирала държавното обвинение. В момента се проверява дали става дума за \"причиняване на смърт при професионална непредпазливост\". Веднага след това здравният министър Кирил Ананиев отстрани временно директора на медицинския одит Златица Петрова.  По информация на \"Капитал\"  тя продължава да посещава работното си място, като днес дори е свикала и дирекционен съвет. От агенцията уточниха, че тя си е взимала довиждане с колегите си.", "date": "2018.06.18", "title": "Любомир Чепилски временно ще ръководи медицинския одит"}
{"url": "https://www.dnevnik.bg/evropa/2018/06/18/3201525_populizum_i_egoizum_taka_es_niama_da_ocelee/", "text": "\"Зимата наближава!\" - тази реплика често се повтаря в сериала \"Игра на тронове\". Една дълга, мразовита зима, която съсипва благосъстоянието и всичко постигнато дотук. В Европейския съюз мразовитите ветрове също се усилват. И те идват от всички посоки. В миграционната криза досега силните повеи идваха предимно от Изток. От Унгария, Полша, Чехия. Сега обаче се надигат бурни ветрове и от италианския Юг. Те носят със себе си заплахата за края на ЕС в досегашния му вид, защото поставят под въпрос основния принцип на солидарността. Популизъм=егоизъм \"Надявам се от цялото си сърце, че Франция и Италия ще работят ръка за ръка за нови европейски решения на миграционната криза и на еврокризата\", заяви френският президент Еманюел Макрон в петък в Париж, а неговият гост - италианският премиер Конте - само кимна в знак на съгласие. Те обаче имат  съвсем различни позиции . Макрон залага на солидарността - дори когато не претворява всичките си думи в дела. Конте пък е премиер на едно популистко правителство, а популизмът означава най-вече едно: егоизъм. Политици като Льо Пен, Фараж,  Орбан  или Гауланд постоянно внушават на избирателите си, че са в неравностойно положение: било то спрямо по-богатите, спрямо други страни и най-вече - спрямо мигрантите. Зад всичките тези изпълнени с омраза дискурси винаги се крие онова \"аз, аз, аз\", което познаваме от четиригодишните деца в детската градина. Когато обаче всичко се върти около това \"аз\", \"ние\" остава на заден план. И това означава едно: краят на ЕС. Преди две години вече преживяхме един провал: резултатите от референдума за Брекзит. Във Великобритания междувременно дори красноречиви политици като Фараж трудно могат да обяснят на хората в Обединеното кралство защо след излизането им от ЕС ще живеят по-добре, отколкото като част от общността. Въпреки това много избиратели намусено се прикриват зад това \"аз\" и твърдят, че Брекзит бил правилното решение. Когато толкова много ирационалност сред народа се сблъска с толкова малко компетентност сред (популистките) политици, краят на ЕС е програмиран. В Италия народът гласува все по-голямо доверие на дяснопопулистката \"Северна лига\". А какво е сторил нейният председател Матео Салвини за това? Той фантазираше, подстрекаваше и крещеше. Ако това са новите атрибути на успешните политици, тогава трябва да си кажем: \"Сбогом, Европа!\" Понастоящем пред апокалиптиците се откриват безгранични възможности. В миграционната криза  няма никаква надежда  страните - членки на ЕС, да се обединят около едно ефикасно и хуманно решение за обща система за предоставяне на убежище и преразпределение на бежанците. В момента Африка бележи демографски бум, на който местната икономика не може да издържи. А това означава, че там растат милиони нови икономически мигранти и голяма част от тях иска да дойде в Европа. Понятието \"солидарност\" се износи В еврозоната пазарите са в очакване на момента, в който Италия ще предизвика следващата катастрофа.  Държавните дългове  там са прекомерни, а новото правителство обещава в най-добър популистки стил да залее хората с пари, с които изобщо не разполага. Това вече е егоизъм в национална форма. То няма нищо общо с един отговорен и успешен ЕС. Защото солидарността означава и това: да взимаш национални решения, съобразявайки се с партньорите си в Европа. Само че сред хората понятието \"солидарност\" вече се изтърка. За голяма част от европейците то вече не е толкова важно - нито за миграционната криза, нито за кризата в еврозоната. Дори бившата \"кралица на Европа\" Ангела Меркел вече сама трябва да се бори за солидарност в собствените си редици. А това е единственото нещо, което може да спаси ЕС в досегашната му форма. Дори и северняците в \"Игра на тронове\" разбраха, че без солидарност е трудно. Сега те търсят помощ от богатия там Юг. Не е ясно обаче дали начинанието им ще завърши с успех, защото сериалът още не е свършил. А в ЕС вероятно започва последната битка. Но след като дори няколко размахващи брадви диваци във вълчи кожи са способни да проявят поне малко солидарност и емпатия, то тогава и европейските политици на 21-ви век би трябвало да могат да го сторят. Европейци! Заобичайте се отново поне малко! Защото в противен случай ще стане много студено...", "date": "2018.06.18", "title": "Популизъм и егоизъм: така ЕС няма да оцелее"}
{"url": "https://www.dnevnik.bg/biznes/2018/06/18/3201780_samo_za_den_investitori_zapisaha_akcii_na_gradus_za_80/", "text": "Първичното публично предлагане на производителя на пилешко месо \"Градус\" е успешно. В първия му ден бяха заявени акции за над 79 млн. лв. Записани са близо 44 млн. акции от предложените 55.5 млн., като цената на отсичане е 1.80 лв. за лот, колкото беше минимално определената в диапазона до 2.35 лв., съобщава  \"Капитал\" . Процедурата продължава и утре, а до края на седмицата, когато записаните акции трябва да бъдат платени, ще се разбере каква част от новите книжа са записани от институционални инвеститори и каква част са придобити от индивидуални акционери.  С резултата от първия ден на предлагането на \"Градус\" не успява да подобри рекорда на борсата от 2007 година, когато ПИБ набра 107 млн. лв., но пък е най-голямото за последните 10 години. Според пазарни анализатори този успех може да бъде катализатор и да стимулира и други компании да използват борсата като място за набиране на капитал. Първоначалните коментари на анализаторите са, че предлагането е успешно предвид застоя, в който се намира фондовата борса през последните месеци.  \"Градус\" е компания, специализирана в производство на разплодни яйца, пилешко месо и продукти от месо. Тя е сред лидерите в секторите, в които оперира, и има инвестиционна програма, за която разчита на подкрепа от инвеститорите.", "date": "2018.06.18", "title": "Само за ден инвеститори записаха акции на \"Градус\" за 80 млн. лв."}
{"url": "https://www.dnevnik.bg/video/2018/06/18/3201854_video_makron_skastri_tiineidjur_koito_go_nareche_manu/", "text": "Президентът Еманюел Макрон стресна френски тийнейджър с остра реакция след опита му да фамилиарничи с държавния глава и да запее химна на социалистите. Това се случи на мемориалните тържества край Париж за деня, в който ген. Шарл де Гол прави през 1940 г. обръщение към сънародниците си, смятано за началото на съпротивата срещу нацистките окупатори. Докато поздравяваше събралите се младежи ппредимно на гимназиална възраст един от тях попита президента   (\"Как е, Ману?\"). Реакцията на 40-годишния президент бе светкавична: \"Не, не, не. Тук сте на официална церемония. Не може да се държите така\". Докато младежът видимо посърна, Макрон продължи: \"Може да се правите на клоун, но днес пеем \"Марсилезата\" и \"Партизанска песен\". И ще се обръщате към мен с Господин Президент на Републиката или просто с господине\". Момчето се извини и ситуацията тъкмо изглеждаше приключила, когато президентът добави: \"Трябва да правите нещата правилно. Дори да искате един ден да поведете революция, първо трябва да си получите дипломата и да се научите как да си изкарате храната, която слагате на масата\". Това не е първата подобна реакция на Макрон към хора, които го предизвикват или не проявяват уважение. По време на президентската кампания миналата пролет стачкуващ работник го обвини, че бил \"костюмар\". \"Най-добрият начин да платиш костюм е да си намериш работа\", скастри го бъдещият държавен глава.", "date": "2018.06.18", "title": "Видео: Макрон скастри тийнейджър, който го нарече Ману"}
{"url": "https://www.dnevnik.bg/bulgaria/2018/06/18/3201869_ima_niakolko_varianta_za_finansirane_na_zakonoproekta/", "text": "Има няколко варианта с финансови разчети по законопроекта за личната помощ, съобщи омбудсманът Мая Манолова и представители на протестиращите майки на деца с увреждания след поредна среща в Министерството на труда и социалната политика с ресорния министър Бисер Петков. По думите ѝ има принципна договореност, но оттук нататък решението не зависило само от Петков, съобщава БТА. Майките отбелязаха, че единият от вариантите, който е по-нискобюджетен, е приемлив за всички страни, но другият е по-добър за хората с увреждания. Основното решение ще бъде взето утре на заседанието на Националния съвет за интеграция на хората с увреждания. На заседанието ще се разгледа законопроектът, изготвен от Манолова и майките. Бисер Петков е поканил и представители на протестиращите майки да присъстват на заседанието. Мая Манолова и протестиращите отбелязаха, че не трябва да се пропуска, че от финансовия министър зависи колко пари могат да бъдат отделени и затова решението и последната дума ще са негови. По думите на омбудсмана Владислав Горанов трябва да разгледа изготвените варианти и да се произнесе. \"В заседанието утре ще участват представители на всички министерства и по тяхната позиция ще се ориентираме каква е общата позиция на властта\", каза Манолова.", "date": "2018.06.18", "title": "Има няколко варианта за финансиране на законопроекта за личната помощ, твърди омбудсманът"}
{"url": "https://www.dnevnik.bg/photos/2018/06/18/3201692_fotogaleriia_svetovnite_snimki_na_denia_18_juni_2018_g/", "text": "Туристите правят снимки на статуята на Зилан - легендарното същество, което е символ на руския град Казан.", "date": "2018.06.18", "title": "Фотогалерия: Световните снимки на деня 18 юни 2018 г."}
{"url": "https://www.dnevnik.bg/sport/2018/06/18/3201890_samoletna_avariia_pritesni_otbora_na_sauditska_arabiia/", "text": "Националният отбор по футбол на Саудитска Арабия премина през стресираща ситуация преди втория си мач от световното първенство. Единият от двигателите на самолета, с който съставът пътувал за Ростов на Дон, се запалил по време на полета. Въпреки това машината била приземена успешно. Самолетът \"Ербъс\" А319-100 е собственост на руска авиокомпания. От футболната федерация на Саудитска Арабия успокоиха чрез съобщение в \"Туитър\", че всичко е под контрол.  \"Футболната федерация на Саудитска Арабия иска още веднъж да увери всички, че всички играчи в отбора са здрави след техническа повреда на един от двигателите на самолета, който току-що кацна на летището в Ростов на Дон, и сега те се отправят в безопасност към мястото на настаняването си\", се казва в съобщението. Отборът очаква втория си мач на световното, в който ще се изправи срещу Уругвай на 20 юни. В двубоя на откриването Саудитска Арабия загуби с 0:5 от Русия.", "date": "2018.06.18", "title": "Самолетна авария притесни отбора на Саудитска Арабия по пътя към Ростов на Дон"}
{"url": "https://www.dnevnik.bg/sport/2018/06/18/3201892_kein_spasi_angliia_ot_proval_na_starta_na_svetovnoto_s/", "text": "Англия започна с очаквана, но много трудна и драматична победа участието си на световното първенство. В герой се превърна Хари Кейн, който вкара и двата гола за успеха с 2:1. До 91-ата минута резултатът беше равен, но тогава нападателят на \"Тотнъм\" се разписа с глава. Англичаните имаха много устремено начало и създадоха куп възможности през първото полувреме. Кейн даде преднина на отбора си в 11-ата минута, но след гол от дузпа Фержани Саси изравни. В края на първото и началото на второто полувреме англичаните имаха претенции за неотсъдени дузпи за поваляне на Кейн в наказателното поле. След почивката воденият от Гарет Саутгейт отбор държеше инициативата, но не съумяваше да създаде достатъчно добри положения. В добавеното време Кейн беше оставен непокрит и с глава донесе важната победа за отбора си. До момента никога английският отбор не беше вкарвал в добавеното време на мач от световно първенство. Кейн е първият играч от 2010 г. насам, който се разписва срещу двама вратари в един мач. Причината е контузията на Муез Хасен и принудителната му смяна с Бен Мустафа. Начело в групата е Белгия след ударното си начало и успеха с 3:0 срещу Панама. В следващия кръг  предстои двубой между Англия и Панама . Мачът започна вихрено за английския отбор. Още до шестата минута воденият от Саутгейт състав пропусна две отлични възможности. В 11-ата минута Хасен спаси след удар с глава на Джон Стоунс. Топката обаче попадна в Кейн, който отблизо даде преднина на отбора си. Малко по-късно се наложи принудителната вратарска смяна в състава на Тунис. И след нея англичаните продължиха да атакуват. В 24-ата минута при поредната опасност Джеси Лингард не успя да отбележи. Тунис извлече максимума от една от малкото си атаки. В 33-ата минута съдията даде дузпа за нарушение на Кайл Уокър. Саси изпълни точно и изравни. До почивката Англия имаше още положения, пропуснати от Деле Али и Лингард. През втората част отборът им беше активен, държеше повече топката, но не успяваше да създаде опасности. Драматичната развръзка дойде в добавеното време след центриране от ъглов удар. Тогава топката беше насочена към Кейн, който с глава вкара отблизо.", "date": "2018.06.18", "title": "Кейн спаси Англия от провал на старта на световното с гол в последните секунди"}
