{"url": "https://www.dnevnik.bg/sviat/2019/06/08/3922582_varshava_otnovo_subra_nai-goliamoto_praid_shestvie_v/", "text": "Полската столица отново събра най-многолюдното шествие в подкрепа на хомосексуалните общности, като според говорител на градската управа са се включили близо 50 000 души. Миналата година във Варшава участниците бяха 45 000. \"Ройтерс\" коментира, че в \"шествието за равенство\" традиционно се включват десетки хиляд ихора, защото градът е доста по-либерален от провинцията, където доминират католическата църква и консервативната управляваща партия \"Право и справедливост\". Темата за правата на хомосексуалните, бисексуалните и трансполовите продължава да се превръща във важна част от кампанията за есенните избори, допълва агенцията. ПиС увеличи атаките си срещу тези общности по време на евроизборите с послание, че подкрепата на опозицията за тях застрашаала полската култура. Отправени бяха и едва прикрити заплахи от ПиС, които най-вероятно ще продължат и до националните избори през октомври и ноември. С твърдения, че се бори със западния либерализъм, партията мобилизира ядрото си привърженици предимно по селата и задълбочава разделението в обществото по въпроси като права на малцинствата, защита на околната среда и миграцията. Партията критикува и столичния кмет Рафал Тржасковски, който се включи в днешното шествие, че планира въвеждането на програми за сексуално образование, в които учениците да научата повече за половата ориентация, дискриминацията и репродуктивното здраве. През април лидерът на ПиС Ярослав Качински нарече ЛГБТ движението \"заплаха за нашата идентичност, нацията ни и дългосрочното ѝ съществуване\".", "date": "2019.06.08", "title": "Варшава отново събра най-голямото прайд шествие в Източна Европа"}
{"url": "https://www.dnevnik.bg/istorii_na_denia/2019/06/08/3922586_nai-chetnoto_v_dnevnik_koi_pobedi_antuni_djoshua/", "text": "Традиционно в края на изминаващата седмица \"Дневник\" представя класация на десетте най-четени статии. Справката е направена в 19 часа на 8 юни: 1.  Мексиканец нокаутира Джошуа и го свали от върха в бокса  - 57 660 прочитания. 2.  Борисов си иска вересиите  - 48 253 прочитания. 3.  Кой е Анди Руис: шишкото, свалил Антъни Джошуа от върха в бокса  - 43 790 прочитания. 4.  \"Умирам за тоз Бойко, беее\" (видео)  - 39 877 прочитания. 5.  Марта Георгиева, общински съветник: В Борисовата градина, според плана ще може да се строи, и то много  - 35 992 прочитания. 6.  Слави Трифонов ли ще е новият спасител?  - 34 461 прочитания. 7.  Какво се случва в \"Нова\" на Домусчиев?  - 32 899 прочитания. 8.  Йозил поема разноските по операциите на 1000 деца по света  - 26 889 прочитания. 9.  А ла Тодор Живков  - 25 498 прочитания. 10.  Как Руис размести картите в тежката категория и какво се открива пред Кубрат Пулев  - 25 005 прочитания.", "date": "2019.06.08", "title": "Най-четеното в \"Дневник\": Кой победи Антъни Джошуа"}
{"url": "https://www.dnevnik.bg/photos/2019/06/08/3922621_fotogaleriia_ne_davai_vlast_na_omrazata/", "text": "                        12-ти поред София прайд се проведе в София, тази година - под мотото \"Не давай власт на омразата\". Идеята е да се подкрепят човешките права на сексуалните малцинства. Посланици и международни организации подкрепиха проявата.", "date": "2019.06.08", "title": "Фотогалерия: \"Не давай власт на омразата\""}
{"url": "https://www.dnevnik.bg/video/2019/06/08/3922624_video_sofiia_praid/", "text": "При засилено полицейско присъствие в столицата се провежда София Прайд. Днешното шествие е 12 -то поред и преминава под мотото \"Не давай власт на омразата\".", "date": "2019.06.08", "title": "Видео: София прайд - цветове и музика"}
{"url": "https://www.dnevnik.bg/sport/2019/06/08/3922622_sebastian_fetel_grabna_polpozishuna_v_kanada_s/", "text": "Себастиан Фетел ще стартира от полпозишън в Гран при на Канада, седми кръг за сезона във Формула 1. Германският пилот на \"Ферари\" направи изумителна обиколка на пистата \"Жил Вилньов\" в края на квалификацията, за да изпревари световния шампион Люис Хамилтън. Фетел успя да подобри с две десети постижението на звездата на \"Мерцедес\". Полпозишънът е 56-и в кариерата на Фетел и първи от Гран при на Германия 2018 насам. В 16 поредни състезания германецът не успяваше да стартира от първата позиция. \"Още съм под влиянието на емоциите. Насладих се на тази последна обиколка, защото усещах много добре скоростта в болида. Наистина е хубаво за нас, защото последните седмици и месеци бяха тежки за нас\", каза Фетел след квалификацията. Той успя да подобри представянето си от петък, след като в съботната свободна тренировка и квалификацията болидите на \"Ферари\" бяха много бързи. Полпозишънът е едва втори за \"Ферари\" от началото на сезона след този на Шарл Льоклер в Гран при на Бахрейн. От втора редица зад Фетел и Хамилтън ще стартират Льоклер и Даниел Рикардо. Валтери Ботас с втория болид на \"Мерцедес\" допусна грешки и остана едва шести, като беше изпреварен дори от Пиер Гасли с \"Ред бул\". От началото на сезона \"Мерцедес\" спечели и шестте състезания, като в първите пет старта успехите на \"Сребърните стрели\" бяха двойни. Стартът за Гран при на Канада е в неделя от 21.10 часа българско време. В първата част на квалификацията всички пилоти използваха най-мекия тип гуми. Изненадващо Кими Райконен не успя да постигне резултат сред 15-те най-добри и трябваше да отпадне. Световният шампион от 2007 г. остана едва 17-и. Заедно с финландеца от \"Алфа Ромео\" отпаднаха още пилотите на \"Уилямс\" Роберт Кубица и Джордж Ръсел и съотборниците в \"Рейсинг пойнт\" Ланс Строл и Серхио Перес. Втората част от сесията донесе интересни стратегически решения, след като пилотите на \"Ферари\" и \"Мерцедес\" избраха да ползват средно твърдите гуми от типа \"медиум\". Ботас, Хамилтън, Льоклер и Фетел без проблеми направиха добри обиколки, които им позволиха да са сигурни за третата част. Макс Верстапен дублира стратегията на двата водещи тима, но нямаше нужната скорост и остана под чертата при първите обиколки. За сметка на това съотборникът му Пиер Гасли беше четвърти с най-меките гуми. Секунди преди изтичане на времето Кевин Магнусен катастрофира тежко, удряйки се в \"Стената на шампионите\" и това доведе до червени флагове. Ситуацията обаче не позволи на Верстапен и останалите затрашени пилоти да завършат бързите си обиколки, което доведе до 11-о място за холандския състезател на \"Ред бул\". За финалните 12 минути от квалификацията се класираха пилотите на \"Ферари\" и \"Мерцедес\", Гасли, съотборниците в \"Рено\" Даниел Рикардо и Нико Хюлкенберг, както и тези на \"Макларън\" Карлос Сайнц и Ландо Норис. По право в тях влезе и катастрофиралият Магнусен, който обаче нямаше как да излезе отново на трасето. Финалните 12 минути от биката се забавиха, но започнаха много интересно. Льоклер даде най-добро време, което мигновено беше подобрено от Себастиан Фетел. Люис Хамилтън обаче имаше последната дума с феноменална обиколка за 1:10.493. Съотборникът му Ботас допусна грешка още в първия сектор и трябваше да се прибере обратно в бокса. При вторите обиколки Ботас отново допусна грешка, блокирайки предна дясна гума на спиране за един от завоите. Хамилтън подобри времето си, макар да не беше на висота в последния сектор. Зад него се движеше Фетел, който изоставаше с малко в първи и втори сектор, но в третия беше по-бърз от Хамилтън с повече от две десети. Това позволи на германеца да грабне полпозишъна с 1:10.240. Зад първите двама се наредиха Льоклер, Рикардо, Гасли, Ботас, Нико Хюлкенберг, Норис и Сайнц.", "date": "2019.06.08", "title": "Себастиан Фетел грабна полпозишъна в Канада с изумителна обиколка"}
{"url": "https://www.dnevnik.bg/sport/2019/06/08/3922542_erdogan_vencha_mesut_iozil_s_mis_turciia/", "text": "Халфът на \"Арсенал\" Месут Йозил няма много поводи за радост с представянето си за \"артилеристите\" в последните месеци, но само за два дни прикова вниманието на целия свят. В навечерието на своята сватба германският футболист обяви, че ще  плати операциите на 1000 деца по света . Йозил и неговата половинка Амине Гюлше, която е Мис Турция, се включиха в кампания на фондацията BigShoe. Специален гост на сватбената церемония и кум на семейството беше турският президент  Реджеп Ердоган . Тя се състоя в петък вечер на брега на Босфора. Йозил е роден в Германия, но никога не е крил турските си корени и привързаността си към родината на своите предшественци. Медиите в Турция обявиха, че 30-годишният футболист лично е поканил Ердоган на своята сватба. Турският президент често гостува на сватби на известни личности, особено по време на избори. В момента в Истанбул се провежда втори тур на изборите за кмет. Преди година снимка на Йозил с Ердоган стана причина за дипломатически скандал между Германия и Турция. Държавният глава на Турция беше  обвинен от Германия в политическа агитация . Ердоган се срещна с Йозил и още двама играчи от Висшата лига в Лондон. По-късно Германия и футболният съюз на страната осъдиха действията на Йозил и на турския президент. Скандалът доведе до освирквания за Йозил по немските стадиони преди световното първенство в Русия. След шампионата Йозил, който е световен шампион от 2014 г.,  обяви края на кариерата си  в националния отбор, като цитира \"расизъм и неуважение\".", "date": "2019.06.08", "title": "Ердоган венча Месут Йозил за Мис Турция"}
{"url": "https://www.dnevnik.bg/sport/2019/06/08/3922545_loshata_seriia_na_voleibolistite_produlji_sus_zaguba/", "text": "Мъжкият национален отбор по волейбол записа четвърта загуба в Лигата на нациите, след като отстъпи на световния шампион Полша с 1:3 (25:22, 19:25, 25:27, 20:25). За състезателите на Силвано Пранди това е четвърто поредно поражение, като те взеха единствено първата си среща. Двубоят се игра в залата в Нингбо, Китай и беше втори от минитурнира с участието на домакините, България, Полша и Франция. България остава на 14-о място в Лигата на нациите със само един успех, като зад състава на Пранди са единствено Сърбия и Австралия, които още нямат победа. Първият гейм премина добре за България, но след това Полша намери своя ритъм и успя да вземе всички по-оспорвани разигравания. Само в третия гейм имаше оспорвана битка, но световните шампиони успяха да надделеят с 27:25. Пранди потърси и промени с пускане на Велизар Чернокожев, Николай Колев и Красимир Георгиев, но и това не даде резултат. За България най-резултатни бяха Розалин Пенчев и Николай Учиков с по 14 точки. Центърът Алекс Грозданов добави 10. Следващият мач на волейболистите е в неделя по обяд срещу Франция.", "date": "2019.06.08", "title": "Лошата серия на волейболистите продължи със загуба от световния шампион"}
{"url": "https://www.dnevnik.bg/sviat/2019/06/08/3922546_nasa_otvaria_orbitalnata_stanciia_za_turisti_i_reklama/", "text": "Американската аерокосмическа агенция обяви в петък, че ще позволи достъп до Международната космическа станция за маркетинг, бизнес и космически туризъм. Безпрецедентното решение открива пътя за богати хора и компании да прекарват известно време на борда, включително чрез пътувания, организирани от частни начинания. Освен това бизнесът ще може да разработва в орбиталните лаборатории свои продукти или да снима филми, включително реклами. Обяснението на ръководството е, че така NASA ще получи допълнително финансиране за проекта си до 2024 г. да изпрати на Луната първата жена и още един мъж. Правителствена комисия вече е обсъждала идеи астронавти да рекламират от орбита храни, както и апаратите за изследване повърхността на космически тела да имат рекламни стикери подобно на състезателните автомобили. Малко след пресконференцията президентът Доналд Тръмп изненадващо критикува агенцията за лунните ѝ проекти и призова да се фокусира върху нещо \"много по-голямо\" като полет до Марс. Преди няколко месеца администрацията му поиска NASA \"на всяка цена\" да изпрати отново човек до Луната през 2024 г. - с 4 години по-рано от първоначалните планове. \"Предвид всичките пари, които харчим, NASA не трябва да говори за полет до Луната - това го направихме преди 50 години. Те трябва да се фокусират върху много по-големи неща, които правим, включително Марс (който е част от Луната), отбраната и науката!\" Джим Брайдънстайн, ръководителят на агенцията, отвърна на туита с \"Както каза президентът, NASA използва Луната, за да изпрати хора на Марс!\" Така той припомни за по-широкия план \"Артемида\" (Artemis) в лунна орбита да се изгради станция (и отново да се стъпи на земния спътник до 2024 г.), от която да се подготви евентуална мисия до Червената планета. До 2028 г. би трябвало да има \"устойчиво човешко присъствие\" на Луната, където да се тестват оборудване и технологии, включително за мисии до други части от Слънчевата система. Но инициативата на Тръмп се сблъска със скептичния Конгрес, от който администрацията му поиска допълнителни 1.6 млрд. долара за ускорено изпълнение на \"Артемида\". Според \"Ройтерс\" сегашната му реакция е част от набираща скорост негова кампания за преизбиране през 2020 г. с още по-дръзки обещания и инициативи. \"Създаването на икономика в ниска земна орбита винаги е бил водещ елемент от програмата на космическата станция и ще направи космоса по-достъпен за всички американци\", заяви астронавтът Кристина Кох. Новата директива на NASA позволява частни астронавти да остават на борда до 30 дни, като пътуванията ще са дело на частни компании, които вероятно ще продават \"билетите\" срещу милиони долари. Агенцията смята, че може да си позволи до 2 подобни мисии всяка година Разходите за престоя на МКС ще се възстановяват на правителството на САЩ. Това са 11 250 долара на ден за животоподдържащите системи и тоалетната, както и 22 500 долара на ден за храна, въздух и медицински препарати и уреди. Засега NASA предоставя само едно от доковете за скачване с МКС за подобни мисии и то за определен период от време. Надеждите на ръководството са един ден в ниска околоземна орбите да има още няколко подобни станции. Част от мотивите са да се намали и евентуално да се прекрати американското финансиране за МКС и то да премине изцяло на комерсиална основа. Станцията е дом за астронавти и космонавти повече от 18 години и се смята, че само разходите на NASA са 3-4 млрд. долара годишно.", "date": "2019.06.08", "title": "НАСА отваря орбиталната станция за туристи и реклама"}
{"url": "https://www.dnevnik.bg/photos/2019/06/08/3922503_fotogaleriia_parad_na_retro_avtomobili_v_sofiia/", "text": "Съюзът на българските автомобилисти и Българският автомобилен клуб \"Ретро\" организираха традиционното отбелязване на \"Спасовден – ден на шофьора\" днес на площада пред храм – паметника \"Св. Александър Невски\" в София.", "date": "2019.06.08", "title": "Фотогалерия: Ретро автомобили на парад"}
{"url": "https://www.dnevnik.bg/sviat/2019/06/08/3922395_antiabort_fondaciia_finansira_prilojenie/", "text": "Популярното приложение за женско здраве Femm всява съмнения в контрацептивите и се финансира от католически кампании против гей хората и против абортите. Това показва разследване на в. \"Гардиън\". Приложението е свалено 400 хил. пъти от създаването си през 2015 г. и има потребители в Европа, САЩ, Африка и Латинска Америка, твърдят създателите му. Голяма част от финансирането му идва от частни дарители, сред които фондацията Chiaroscuro, която се финансира от американския бизнесмен и консерватор Шон Фийлър. Фондацията му е подкрепяла и настоящия вицепрезидент на САЩ - евангелиста Майк Пенс, а той самият е критикувал републиканците, че не са забранили аборта. Текстовете във Femm твърдят, че хормалната контрацепция може да е вредна за здравето на жените и че \"естественият\" начин за предпазване от бременност е те да следят менструалния си цикъл. Според Центъра за контрол и превенция на болестите обаче това е най-малко ефективният метод - с около 76% ефикасност. Цитираната в него д-р Линдзи Рърко (която има лиценз да работи като общопрактикуващ лекар, а не като гинеколог) пиша, че \"страничните ефекти\" на контрацептивните хапчета са \"причиняване на болести и влошаване на здравето\". Разкритието на \"Гардиън\" идва в момент, в който в САЩ се засили активизмът против абортите. 16 щата са приели или обмислят изключително строги ограничения, а  Алабама забрани прекратяването  на бременност дори при изнасилване, кръвосмешение или тежки увреждания на плода.", "date": "2019.06.08", "title": "Антиаборт фондация финансира приложение, препоръчващо неефективна контрацепция"}
{"url": "https://www.dnevnik.bg/sport/2019/06/08/3922560_berbatov_vsichki_obichame_da_kritikuvame_az_sum/", "text": "Рекордьорът по голове за националния отбор по футбол Димитър Бербатов е оптимист за тима и вярва в доброто му бъдеще. Нападателят, който още не е обявил края на кариерата си, но вече повече от година не е играл активно, обясни че съжалява за  загубата от Чехия . \"Всички обичаме да критикуваме. Аз също мога да си позволя да кажа много неща. Няма смисъл, защото не съм част от отбора и не съм близо до нещата, за да мога да си позволява да говоря, каквото и да е. От опита, който имам като футболист мога да кажа много неща. Лошото е, че загубихме, защото тръгнахме много добре\", коментира Бербатов. \"Надявам се момчетата да спечелят мача срещу Косово\", добави той. Бербатов говори за националния отбор по време на турнира за деца \"Данониада\". Бербатов не е съгласен с твърденията, че в България няма добри футболисти и даде себе си за пример. \"Аз съм част от този материал и имам високо мнение за себе си като футболни качества. Момчетата се стараха и опитаха това, което могат\". \"Аз не мога да търся вина в това, че не са дали всичко от себе си. Винаги трябва да си оптимисти за всичко в живота. Винаги съм бил оптимист за националния отбор. Винаги ще го подкрепям\". Той обаче отказа да коментира треньорските качества на бившия си съотборник Красимир Балъков. Двамата играха в националния отбор преди Балъков да прекрати кариерата си преди Евро 2004.", "date": "2019.06.08", "title": "Бербатов: Всички обичаме да критикуваме, аз съм оптимист за националния отбор"}
{"url": "https://www.dnevnik.bg/bulgaria/2019/06/08/3922563_s_omrazata_ne_e_kasher_organizaciia_shalom_podkrepi/", "text": "Под призива \"Омразата не е кашер\" организацията на евреите в България \"Шалом\" подкрепи всички свои членове, които се присъединяват към SOFIA PRIDE 2019 и съпътстващите шествието събития под надслов \"Не давай власт на омразата\". В съобщението се казва, че \"българската еврейска общност категорично застава зад вас в борбата срещу езика на омразата и дискриминацията в българското общество\". То е подписано от десетки души от ръководството на \"Шалом\", от председателя на Централният израилтянски духовен съвет и от Консисторията - върховният представителен орган на евреите в България. Организацията заявява, че категорично и последователно се бори срещу проявите на омраза и дискриминация в българското общество, защото вярва, че българските граждани трябва да имат равни права, независимо от тяхната религия, етнос, пол или сексуална ориентация. \"Надяваме се, че следвайки еврейската традиция за социална справедливост за всички човешки същества, ще се чуят много гласове в защита на равенството на ЛГБТИ хората като важен аспект от толерантното и уважаващо човека демократично общество\".", "date": "2019.06.08", "title": "С \"Омразата не е кашер\" организация \"Шалом\" подкрепи София прайд"}
{"url": "https://www.dnevnik.bg/bulgaria/2019/06/09/3922627_sofiia_praid_-_kogato_edni_tancuvat_a_drugi_marshiruvat/", "text": "Не давай власт на омразата\". Под това мото се проведе 12-тото издание на София прайд, което привлече неколкохилядна тълпа. Събитието протече при засилено присъствие на полицията, но до ексцесии не се стигна. Всичко започна в 16.30 часа, когато все повече и повече хора влизаха в ограденото пространство около Паметника на Съветската армия. Те трябваше да преминават през пропусквателни пунктове с оглед на безопасността при провеждането на прайда. Въпреки това в оградената зона настроението беше позитивно и хората танцуваха под звуците на носещата се от сцената музика. Приповдигнатата атмосфера обаче не значи, че гей обществото е забравило за проблемите, с които се сблъсква всеки ден. \"Тук имам чувството, че съм в защитено пространство. Не знам как ще е, когато изляза навън\", казва 24-годишната М. Д., която работи в IT компания. Тя не е от София, дошла е на прайда от Варна. \"Там се чувствам напрегната. Всички знаят за случая с унищожените билбордове\", обяснява тя, визирайки случая, когато  билбордове за толерантност към еднополовите двойки бяха залети с боя . \"Знам, че повечето хора си мислят, че това е просто шествие, на което хората веят знамена и се забавляват. И казват, че ако имаме проблеми, не е адекватно да танцуваме с празнични дрехи. Но не е задължително всеки протест да е еднакъв. Може да се протестира и като се танцува\", завършва тя. Да си невидим означава, че не съществуваш Владислав Петков от \"Студентско дружество за равенство\" към Софийския университет коментира, че е на прайда, защото има неравнопоставеност, която трябва да бъде разрешена. \"Общността е невидима и това е едно от малкото събития, които дават възможност за видимост. Разбирам, че това притеснява някои хора. Но да се иска от нас да бъдем невидими, означава реално да се иска от нас да не съществуваме\", казва той. Владислав отбелязва, че прайдът се развива добре и всяка година в него се включват все повече хора и изпълнители. Той се отказва да коментира отношението на политиците към събитието. През това време на сцената вече вървеше музикалната програма на София прайд. В нея участваха IVA, Ерол Ибрахимов от \"Уикеда\", Рут Колева, Мила Роберт, Галена, Михаела Филева и Netta.  49-годишната художничка Яна Карапанова редовно посещава прайда. \"Искам да науча децата си да бъдат свободни и нормални граждани. Да не търпят лоши политици и корупционни практики\", казва тя. За нея събитието е една малка стъпка напред, защото всяка подкрепа на нещо различно е някаква промяна. Тя няма нищо против шествието на провеждащия се паралелно \"Поход в защита на традиционното семейство\". \"Просто няма да ги подкрепя\", заявява Яна. Не всички са хетеросексуални Голяма част от присъстващите на София прайд бяха съвсем млади. Една ученичка смята, че събитието е начин да се покаже, че общността на гей хората в България не е малка. \"Проблемът е в това, че е 2019 г., а българите не приемат, че не всички са хетеросексуални. Миналата година не бях на прайда, защото ми бяха набили в главата, че не е добре да се показваш, да парадираш. Сега смятам, че това е глупаво и затова дойдох\", обяснява тя. Музикалната програма достига кулминацията си, когато поп фолк певицата Галена излиза на сцената. Между песните, които изпълнява, тя казва, че са я питали дали не се притеснява да не разочарова своите фенове с участието си на София прайд. \"Тогава тези фенове ще ме разочароват\", заяви тя. \"Любовта няма пол, няма възраст, няма етнос, няма никакви граници за любовта. Обичайте се, хора, с цялото си сърце\", каза тя, преди да слезе от сцената. \"Прайдът продължава да бъде изключително важен поради цялата стигма и омраза, на които са подложени ЛГБТИ хората в България ежедневно – отхвърляне от семейство и приятели, насилие поради омраза, тормоз в училище, дискриминация на работното място и в сферата на образованието, липсата на законодателна уредба на отношенията в семействата на ЛГБТИ хората. Прайдът е сред малкото събития, които дават гласност на тези неравенства. Парадът изпраща послание към всички ЛГБТИ българи и техните близки и приятели, че не са сами\", заявиха организаторите.  Малко след 19.30 часа шествието потегли под звуците на рейв музика, която се носеше от два камиона. То зави по бул. \"Васил Левски\", след това мина през \"Генерал Йосиф Гурко\" и ул. \"Георги Раковски\". Продължи по жълтите павета и при Министерски съвет зави по бул. \"Княз Александър Дондуков\". След това отново се придвижи по ул. \"Георги Раковски\", за да се върне на жълтите павета, мине покрай Народното събрание и да завърши на Паметника на Съветската армия По време на шествието нямаше ексцесии. Минувачите реагираха по-скоро положително, а някои от тях дори танцуваха. По балконите излизаха хора, които често махаха на неколкофилядната тълпа, която танцуваше. След като стигнаха отново до паметника на Съветската армия, участниците започнаха да се разотиват. Походът в защита на традиционното семейство  Паралелно със София прайд се проведе и \"Поход в защита на традиционното семейство\". Той започна към 17.00 часа на площад \"Независимост\" пред Министерски съвет. В началото на него присъстваха стотина участници. Те издигаха лозунги \"В защита на семейните ценности\" и \"Не на джендър пропагандата\". Няколко двойки бяха облечени сватбени рокли и костюми, а доста хора бяха взели децата си. \"Семейството е безценно\", заяви изпълнителката Дени Грудева, част от музикалната програма на събитието. \"Просто са гнусни. Поне да не се показват. Какво да кажа на децата си\", споделя жена на около 40 години. \"Това е джендър пропаганда. Искаме да покажем, че сме истински българи. Става дума за нашите традиционни ценности\", включва се едно момче. Докато още върви музикалната програма, по улицата се зададоха гологлави младежи с черни знамена. \"Не искам в моя град да има гей парад\", крещяха те. Други техни лозунги бяха: \"Да запазим децата от разврат\" и \"Свободен, социален - национален\".  \"Да ръкопляскаме на момчетата\", каза някой от присъстващите на похода. В това време \"момчетата\", които се оказаха националисти, продължиха по бул. \"Цар Освободител\". По пътя те се разминаха с 32-годишния Б. Н., който се придвижваше към похода. \"Искам да подкрепя семейството, но нямам нищо против прайда\", коментира той. Крайната точка на националистите, около 50 души, беше Паметникът на незнайния войн до патриаршеския храм \"Св. Александър Невски\". Там техният говорител заяви, че в началото на София прайд е имало малко участници, но сега положението се е променило. Според него виновни това са институциите. След това част от \"момчетата\" се присъединиха към похода, който потегли към хотел \"Шератон\". Докато шествието завиваше по бул. \"Витоша\", англичанин показа среден пръст на шестващите. Към него се завтекоха няколко от националистите, но полицаите реагираха бързо и не се стигна до физически сблъсък. На въпроса защо е реагирал по този начин, той отговори: \"Аз съм от Лондон\". Походът завърши пред Съдебната палата.", "date": "2019.06.08", "title": "София прайд - когато едни танцуват, а други маршируват"}
{"url": "https://www.dnevnik.bg/analizi/2019/06/08/3922384_hronika_na_dve_sedmici_populistko_nadcakvane/", "text": "Викове, гняв и надцакване, вместо аргументи, наводниха обществения разговор в последните две седмици. Само в рамките на седмица се натрупаха цяла поредица от популистки предложения. Вместо да покажат колко необмислени и потенциално вредни са те, водещите партии се надпреварваха коя ще предложи по-щедрата, изпразнена от съдържание популистка мярка, а в парламента и комисиите му настана трескаво гласуване. Първата, и без съмнение най-популярна популистка мярка е предложението за въвеждане на храни от първа необходимост, лекарства, книги, които да се облагат значително по-ниско от стандартната за страната ставка от 20% ДДС. За ползите от намаляване на данъци като цяло, както и за рисковете от въвеждането на специални режими и изключения от общи правила много е говорено – виж  тук , и  тук , например. Проблемът не е в самото предложение – слаби и недомислени политики се предлагат през цялото време, но ролята на опозицията е да демонстрира защо не са подходящи, и съответно в хода на дебата те да бъдат отхвърлени. В този случай обаче отговорът дойде във формата на набързо скалъпен  законопроект , който единствено приглася и доизяснява гореизложеният популизъм. Колко набързо е писан законопроектът личи както от нелогичния и непоследователен анализ на бюджетните последствия от свалянето на ДДС за определени групи стоки (но пък в полза на бедните и онеправданите и срещи ширещото се неравенство), така и от леснозабележимите правописни грешки в него. Не беше необходимо да мине много време преди в надиграването да се включи и управляващата партия, с уверението че през последните десет години данъците предимно са намалявани, но и днес са ниски и помагат за привличането на инвестиции и подобряване на бизнессредата, В крайна сметка се оказа, че нито един участник в политическия процес не може да си позволи да стои настрана от популисткото надцакване, тъкмо обратното – надпреварват се кой да предложи най-лесното и щедро решение за поевтиняване на \"стоките от първа необходимост\", а разговорът за повишаването на реалните доходи на работещите и покупателната му способност някак бе пропуснат. Аналогично протече обсъждането на казуса с партийните субсидии – с тази разлика, че стартът на популистката вълна този път дойде отвън, в частност от развлекателно предаване, без претенции за експертност и разбиране на законодателството, но пък с доказани способности да разръчква народното недоволство. В случая, съществуващата процедура за определяне на размера на партийната субсидия беше без значение – важното е, че според някого, някой някъде нещо е откраднал. Тъй като въпросната кражба е неоспорим факт, то управляващите светкавично се заеха да поправят не възможностите за кражба, а да лишат повечето партии от ресурс, прокарвайки за ден през правната комисия на парламента законопроект, който ограничава субсидията на за партиите до лев на глас, вместо досегашните единадесет, а партиите да върнат \"надвзетите\" за последните години субсидии. Икономисаните пари пък са обещани за детски градини – отново в полза на народа. Това, което отсъства напълно от дебата са последиците от намаляването на партийните субсидии и неизбежното циментиране на партийната система след това. Никой не се занимава и с темата откъде партиите ще намират средства за кампании и събития, обучение и набиране на кадри и мрежа – важното е политическото ръководство успешно да се намести в ролята на отмъстител за ограбения народ.  Примитивна политическа тактика, която има за цел да заблуждава и манипулира народните маси чрез щедро раздаване на обикновено неосъществими обещания и др.; демагогско флиртуване с тълпата. Оставяме на читателя да прецени дали равнището на политическия дебат в последно време отговаря на горното определение. Въпросът, на който по-скоро трябва да си отговорим, е дали наблюдаваме нещо извън него.", "date": "2019.06.08", "title": "Хроника на две седмици популистко надцакване"}
{"url": "https://www.dnevnik.bg/politika/2019/06/08/3922339_bsp_shte_misli_s_kolko_da_se_namali_subsidiiata_za/", "text": "Колко точно да бъде намалена държавната субсидия на партиите ще обсъжда пленумът на БСП днес. Изненадващо в четвъртък премиерът Бойко Борисов внесе в парламента проект за актуализация на държавния бюджет, който предвижда  Парламентарната бюджетна комисия одобри предложението на извънредно заседание  още същият ден.  Според източници на \"Дневник\" от ръководството на БСП, се обмисля да бъде предложено намаление на сегашната субсидия, която е 11 лв. на получен глас на парламентарни избори, но не и до 1 лв. Сумите, които са предварително обсъждани в БСП са между 5 и 7 лв. за глас. Пленумът трябва да се подготви за конгреса на партията, който ще е след една седмица и на него трябва да се потвърди оставката на Корнелия Нинова, която тя подаде заради резултата на партията на Европейските избори. БСП остана втора след ГЕРБ с резултат 24.24%. Ще се обсъждат и правила за избор на нов председател. Според представители на вътрешнопартийната опозиция извънредният конгрес трябва да избере нов председател на партията за довършване на мандата на Нинова. Той изтича през май 2020 г. След това по новите уставни правила трябва да се проведе пряк избор за нов лидер, в който да участват всички членове на БСП. По информация на \"Позитано\" 20 те са около 100 хиляди Пленумът трябва да направи анализ на европейските избори и да постави задачи на структурите в страната за местните избори, както и да напише правила за номинации за местните избори.", "date": "2019.06.08", "title": "БСП ще мисли с колко да се намали субсидията за партиите"}
{"url": "https://www.dnevnik.bg/evropa/2019/06/08/3922066_moje_li_britanskiiat_parlament_da_spre_brekzit_bez/", "text": "Част от претендентите за приемник на премиера  Тереза Мей  заявиха, че Великобритания трябва да напусне Европейския съюз на 31 октомври, дори това да означава Брекзит без сделка. Могат ли британските депутати да направят нещо, за да спрат излизане на Великобритания от Европейския съюз без сделка? Вчера Мей подаде оставка и така ще позволи на друг да определи по-нататъшния път на Брекзит, но приемникът й ще се сблъска със същите ограничения, които доведоха до отхвърлянето три пъти на сделката, която тя постигна с ЕС. Гласуванията досега през годината сочат, че няма единен план, подкрепян от мнозинство в парламента. Депутатите продължават да спорят кога, как и дори дали Великобритания да изпълни решението на британците на референдума през 2016 г. за излизане от Европейския съюз. Въпреки това има съгласие на мнозинството в парламента за противопоставяне на Брекзит без сделка, която да урежда временни договорки по въпроси като митническата материя и правата на гражданите. Ако новият премиер не успее да преодолее безизходицата в парламента или реши да предприеме активни действия за Брекзит без сделка, какво могат да направят депутатите, за да предотвратят излизане от ЕС без споразумение? Политически натиск Избраните депутати в Камарата на общините със 650 места разполагат с много начини да изразят мнението си, но малко от тези начини имат силата да накарат правителството да промени курса си. Противниците на Брекзит без сделка могат да поискат извънредни дебати или да използват времето за дебати, предоставено на опозиционните партии, за да гласуват по предложение, което да изразява мнението им. Ако бъде подкрепено от мнозинство, това ще създаде политически натиск за правителството да преосмисли политиката си, но премиерът няма да бъде обвързан да я промени. Законодателни лостове Ако мнозинство в парламента иска да спре Брекзит без сделка без подкрепата на правителството, то ще има нужда да промени законодателството, за да може по някакъв начин да го предотврати - с искане премиерът да отложи или да отмени Брекзит. По-рано тази година депутатите намериха начин да поемат контрола върху парламентарния дневен ред и въпреки съпротивата на правителството приеха закон, с който задължиха Тереза Мей да поиска още време от ЕС. Това само по себе си няма да предотврати Брекзит без сделка, тъй като ЕС трябва да даде съгласието си за удължаване на срока. Само законодателство за оттегляне на искането за задействане на член 50 може да спре Брекзит. В крайна сметка Мей реши, че така или иначе ще иска удължаване на срока и това доведе до отлагане на датата на Брекзит за 31 октомври, но стана ясно, че депутатите могат да намерят начин да наложат волята си, ако съберат мнозинство. Този механизъм обаче почиваше върху желанието на правителството да получи парламентарно одобрение на сделка за Брекзит. Ако правителството дейно следва стратегия за излизане без сделка, депутатите няма да могат да похитят законодателния процес, за да прокарат техен закон и ще трябва да измислят алтернативен начин за спирането й. Макар и да има малко прецеденти, парламентарните правила се доказаха като доста гъвкави през последните месеци, а председателят на Камарата на общините Джон Бъркоу, който има значителна власт върху процедурните въпроси, подкрепя опитите за блокиране на Брекзит без сделка. Край на играта Парламентът има правомощието да свали правителството с вот на недоверие. За това ще е необходимо част от консерваторите или от членовете на Демократичната юнионистка партия да се разбунтуват. Това може да спре политическия процес и почти със сигурност да доведе до смяна на лидерите, но няма автоматично да промени юридическата истина, че Великобритания ще престане да е член на ЕС на 31 октомври. За предотвратяване на Брекзит без сделка ще са необходими действия на следващото правителство, което ще дойде на власт или след избори, или с формиране на нова управляваща коалиция в парламента. /БТА", "date": "2019.06.08", "title": "Може ли британският парламент да спре Брекзит без сделка"}
{"url": "https://www.dnevnik.bg/sport/2019/06/08/3917237_tova_e_andi_ruis_-_ne_budete_kato_andi_ruis/", "text": "Преди седмица светът на спорта видя една от най-големите изненади за века - световният шампион по бокс за професионалисти в тежка категория  Антъни Джошуа беше победен от непознатия за широката публика Анди Руи . Външният вид на боксьора с мексикански корени даде повод за много шеги. Още след двубоя треньорът на Руис - Мануел Роблес изтъкна, че новият шампион абсолютно несправедливо е подценяван и е обект на шеги. В социалните мрежи се появиха няколко видеа, показващи моменти от тренировки на Руис. \"Едно нещо искам да уточня - на Анди Руис му се подиграваха много заради физиката му, за това, че е пълничък... Смееха му се, подиграваха се. Говоря за това, защото тук не става дума само за Анди. Това е за всички, на които им казват, че не могат, за тези, които са дискриминирани, сочени с пръст, за онези, на които им се подиграват. За всички тези деца - да не губят вярата си и да знаят, че могат да сбъднат мечтите си. Не позволявайте някой да ви казва, че нещо е невъзможно\", заяви Роблес пред \"Канал спейс\". Треньорът изтъкна, че ключът към успеха на Руис е в сърцето му. \"Не гледайте какво има отвън, а какво е вътре\". Шампионът разказа при гостуването си в шоуто на Джими Кимел как като седемгодишен е побеждавал 12-годишни деца, тъй като е бил много едър. На въпрос как ще се готви за реванша с Джошуа той заяви с усмивка: \"Трябва да вляза в по-добра форма. Искам да съм мексиканският Ей Джей (инициалите на Антъни Джошуа) - да имам стегнати мускули\". Треньорът му изтъкна и друг много важен момент, описващ изпитанията по пътя към върха. Обикновено между мачовете си боксьорите от най-високото ниво имат по няколко месеца. В случая на Анди Руис това не беше така - той се оказа съперник на Джошуа за дебюта му в САЩ скоро след двубоя си с Александър Димитренко (20 април). Роблес заяви, че Руис не е имал време за почивка. \"В първата седмица, след като разбра, че ще има мач с Джошуа, той беше много развълнуван по време на тренировките. След това обаче се получи спад и тогава дойде моята роля да помогна за нагласата му\", обясни специалистът. Новият световен шампион, държащ четири от поясите, признава, че като малък се е хранил в заведения за бързо хранене. \"Винаги ми казваха: \"Този шишко няма да направи нищо\". Беше голяма жертва да не ям такос, нито другите неща, които ми харесваха\". \"Всичко, което мога да кажа, е - мечтайте смело, работете здраво, никога не се предавайте и никога не слушайте някой, който ви дърпа надолу. И вярвайте в себе си\", заяви преди дни Руис.", "date": "2019.06.08", "title": "Това е Анди Руис - (не) бъдете като Анди Руис"}
{"url": "https://www.dnevnik.bg/razvlechenie/2019/06/08/3922265_kogato_pesenta_e_prizvanie_-_niia_petrova_po_putia_na/", "text": "Сега Ния Петрова е на 24 години, а зад гърба си има богат опит в социалната сфера - от първи курс започва работа във фондация \"Светът на Мария\", която помага на хора с интелектуални затруднения. Днес продължава да работи в няколко неправителствени организации, да прави музика, да пътува и да помага. Свири любителски на китара и вече представи първия си сингъл с клип към него, сниман в Йордания. Вече има и група, която е в състав Явор Милчев – бас китата, Петър Йотов – китара, Денис Попстоев – синтезатор и Стефан Цеков – барабани - Да, до момента в три. Едната неправителствена организация е свързана с обучения на деца и младежи за професионално и кариерно ориентиране и личностно развитие. Последно с нея работихме по проект с деца от домове в община Бургас, за които никой не си прави труда да развива в тази посока. Просто няма ресурс, но от общината търсят хора, за да дойдат и да правят тези неща. Друго, с което се занимавам е обучение на учители за повишаване на квалификацията им. Разбрах, че искам да се занимавам в тази сфера може би когато бях 10-и или 11-и клас, защото участвах в социалните проекти на Български червен кръст. Работихме с деца, с младежи, с хора в неравностойно положение. Беше ми много интересно. Исках да науча как работи човекът и затова се насочих към психология. Не ми се получи, но приятно се изненадах, че социалните дейности са доста сходни с нея. Започнах да работя по специалността си още в първи курс и се преориентирах към възрастните. Осъзнах, че е хубаво, че работим с деца, които имат проблеми, но какво става с тях после, когато пораснат големи. Така започнах във фондация \"Светът на Мария\" като трудов терапевт. Две години работех с възрастни, които имат интелектуални затруднения. Фондацията всъщност обучава тези хора как да се справят с живота, намира им работа. - Да. Първият ми по-голям проект, свързан със социална дейност, беше един лагер за бежанци, точно в началото на бежанската криза. Бях ходила вече в Сирия, много мъчно ми беше. През това време от Българския червен кръст набираха хора за организирането на три лагера през лятото, в които избраните доброволците ще бъдат обучени от професионалисти. Кандидатствах и ме одобриха. Имаше 35 деца бежанци и тогава мисля, че отслабнах с 6 кг за пет дни. След две години имахме сесии в едни дневен център, а той делеше двора си с дом за изоставени деца. Когато влязох, към мен затичаха две деца. Погледнах ги и се сетих кои са. Оказа се, че родителите им са получили паспорти и са ги изоставили. Те бяха прекраси деца от Афганистан, две братчета едното на 4, другото - 7 години. И по-голямото се държеше като възрастен, който постоянно се грижи за детето си. И беше ужасно, защото виждах, че за тях няма да се оправят нещата. - Като бях много малка. Аз съм от артистично семейство и винаги съм слушала хубава и разнообразна музика, ходила съм по концерти. Помня, че първият ми концерт беше на рок групата Blackmore’s night. Бях на 10 години и имах рожден ден. Осен тогава пеех непрекъснато и приятелите ми не ме понасяха много заради това – постоянно си мънках. Нашите ми бяха забранили да пея, ако не знам думите. Те не знаеха английски, тъй че нямаше нужда да го правя, но така започнах да помня много текстове. Казвах си: \"Ти ли ще ми казваш, че няма да пея?! Сега ще науча текста на тази песен\". Но в един момент напразих пеенето и не си отворих устата може би до осми клас. - Защото ме записаха на пеене. Бях във вокална група \"Бон Бон\" около 2 години. Не че беше неприятно, просто беше - отиваш и пееш. Питах се какъв е смисълът на това и напуснах и след това спях да пея. Когато смених училищата, в новото имаше актова зала с музикални инструменти – китара, пиано и в часа по музика всеки правеше това, което можеше да прави. - Лятото работя в един бар в Синеморец. Когато чистя тоалетната и малки деца ме видят започват да крещят: \"Мамо, мамо, \"Гласът на България\" чисти тоалетната. След това водят майките си, които ми казват: \"Извинявайте, то се е объркало. А аз отговарям: \"Не, не се е\". Това, мисля, че ми е любимата случка. Изкарала съм една песен, откакто мина форматът, но всеобщият натиск от това, че си спечелил и веднага трябва да започнеш с тези неща ме напряга, а пък аз съм по-бавна. Имам си свое темпо и ми трябва повече време да разбера нещата. - Вкусно е, много е топло и е много студено – сълзи от студ, мъка и тъга. Красиво е и ние всъщност много се изкефихме на нелъскавата част и впоследствие стана малък скандал с клипа. Казаха, че ние сме шпиони от Израел и сме представили корупцията и лошата страна на Йордания, но беше интересно.  - Имам едно нещо, което всъщност много ме захвана и честно казано, дори да не стане, ме вкара много в различен тип работа. Поканиха ме на прослушване за един мюзикъл. На мен винаги ми е било мечта да участвам, въпреки че е много различен начин на пеене. Всичко е много различно. Иначе на 15 август ще ходя с групата ми на фестивал във Франция. Като се върна през септември ще изкарам едно парче с клип и ми се иска да успея да завърша песните, които съм започнала. Преди края на годината се надявам да е готов и албумът. - Там ще бъдат петнадесет брас музиканти, аз и Камелия Тодорова. Чувствам се малко като дете покрай тях, защото това са музиканти с много опит. Променили сме някои класики, джаз стандарти, които не очакваш да чуеш, така и любими песни, които пускаме в бара в Синеморец.", "date": "2019.06.08", "title": "Когато песента е призвание - Ния Петрова по пътя на музиката"}
{"url": "https://www.dnevnik.bg/analizi/2019/06/08/3918133_bulgarskiiat_patriot_20/", "text": "Три цитата ни въвеждат директно в колоритните дискурси на и за българския патриотизъм. \"Твърде толерантен съм: не харесвам хейтъри, тролове, вегани, джендъри и прочее гад. Не харесвам Истанбулската конвенция, не харесвам гей паради...\" – обяснява своето верую новоизбраният евродепутат Андрей Слабаков. \"Не, не преувеличавам, не си измислям, клоаките на соросоидната пропаганда – DW, \"Медиапул\", Club Z - обявиха война на носията. Сериозно.\" Така сериозно ни предупреждава старият и нов евродепутат Ангел Джамбазки. ВМРО олицетворява българския патриотизъм – скромно констатира неговият лидер Красимир Каракачанов, очевидно реферирайки се на триадата в кампанията на Джамбазки: традиционализъм - християнски ценности - патриотизъм. Тези три цитата ни въвеждат в три въпроса: - Чий е българският патриотизъм? - Как да облечем тялото на нацията? - Как е възможно политическото чудо колкото повече се разпадаш, толкова по-мощен ставаш? Първият въпрос отправя към символните битки за патриотизма, вторият – към политиките на (не)видимост на националната идентичност, последният – към парадокса на политическия национализъм. Могат да се разграничат два етапа в новата ни демократична история, всеки със своя отличителен хегемонен дискурс. През първия етап доминиращият дискурс се структурираше около две ключови понятия: демокрация и либерализъм - библията на демократичния преход.  Кога се развя националното знаме? Кога патриотизмът застана в центъра на политическото говорене и България стана родина, идентичност, гордост? Когато изчезнаха синьото и червеното знаме, пита и отговаря проф. Александър Кьосев. Когато градусът на нажеженото цяло десетилетие противопоставяне антикомуникъм - комунизъм започна да спада, беше потърсен друг нажежаващ дискурс. В настоящия период на хегемония на патриотичната тема бих разграничилила два нейни автора/говорителя – националистичен и либерален. Ще скицирам пет различни либерални прочита на публичия дискурс за патриотизма – критичен, европеистичен, просветителски, ироничен, граждански. \"Аз се чувствам патриот, но не по този начин\" – проф. Кьосев заявява и своя патриотизъм, и своя отпор на националистичното му присвоявяване. Националистите нападат \"либерастите\", докато патриотизмът се формира и развива през 19 в. като либерален – за свободи и права на гражданите, както и за антифеодална нация, която да ги защитава. Вторият парадокс е за заветите на Левски - забравени в името на Левски. Абсурд. Третият парадокс е в непоносимостта от изкривени публични идентичности, които агресивно се вменяват: хора като него са натикани в ъгъла и биват наричани \"безродници\", а интелектуалецът цял живот се е занимавал с българската култура. Личната фрустрация от посегателството върху собствения му патриотизъм Кьосев сублимира в критична кауза: \"Протестирам срещу обезкултуряването на българския патриотизъм\". Европеистичният либерален прочит най-ярко е формулиран от ценностния консерватор Калин Янакиев в статията с провокативнто заглавие: \"Здрав патриотизъм срещу ‘безроден’ космполитизъм ли?\" Поводът е инициатива на министерството на образованието за възпитание против националния нихилизъм и в духа на патриотизма и националната гордост. Авторът реторично пита в кои европейски страни националният нихилизъм е размил националната идентичност и описва французи, германци, холандци през призмата на националното достойнство. Ако то е толкова уверено и силно, то е, защото европейските народи са изградили общество \"състоятелно, законоустроено и културно, а не войнствено съжителство на политически, социални, икономически и други ‘племена’\". Философът се обръща с призив към ‘ултрапатриотите’ и ‘нови консерватори’ да не ни лъжат, че в онези общества цари морална забрава и национален нихилизъм, да не зомбират децата ни с либералофобия и да градят чувство за национална гордост не с ‘шум край Босфора’, а като направят обществото ни европейско.\" В текст с колоритното заглавие \"Убряяя, дебряяя, те това е патриотизъм, те това е култура\" Николай Слатински разгръща конструктивно-просветителско разбиране: патриотизъм днес е да работим за съвременна, нормална, демократична, развита България на модерните информационни технологии. България, от която \"младите не мигрират навън, а старите не мигрират вътре в себе си.\" В \"Особености на българския патриотизъм\" Албена Бъчварова пресъздава портрета на българския патриот като уникално творение, венец на природата, чудо на чудесата: чел е малко, но знае всичко, държи на паметници и крепости, дори да не различава Борис I от Калоян, обича масовите кръщенета – този нов хит, и счита, че само родоотстъпници могат да намерят прилика със сватбите на Мун... Ироничен прочит на българския патриот. \"Що е патриотизъм?\" разсъждава Славена на своя блог. Често си задава този въпрос на национален празник и й е трудно да си отговори. Спомня си Джордж Бърнард Шоу: патриотизъм е вярата, че твоята страна е по-велика, защото ти си роден в нея. Все едно, продължава тази нишка блогърката, географската ширина на месторождението да те прави по-добър, по-умен, по-способен. Тя добавя и допълнителен аргумент: не вижда рационална причина в 21 в. да се гордееш с минало и природа, сякаш другаде няма дървета. Класифицирам този малък текст от социалните мрежи като граждански прочит.  Въпросът е толкова фундаментален, че отново произвежда два ярко противоположни полюса. Евродепутат формулира първия ентусиазирано-афективен полюс: \"Каним всички искрени патриоти заедно да се хванем на хорото, защото то е българска традиция, родолюбие, връзка с бащиното огнище\". Хорото в духа на бащиното огнище е илюстрирано със снимка на девойки с народни носии. \"Ако в гардероба си не държиш поне една носия, не си никакъв родолюбец, а вероятно си направо предател\", иронично заявява демистфициращата позиция на втория полюс Албена Бъчварова и пояснява: сдобиването и носенето на национална униформа е нов тест за принадлежност. Политиката на визуализация на националното тяло е ключова за национализма. Униформи на млади националисти, народни носии на девойки на хоро, на политици на събор, на яки мъже в ледените води за кръста на Богоявление – тялото на нацията е естетизирано, еротизирано, афектирано и афектиращо.  Либералната насмешливост към носиите като одеждата на националното тяло се връща като бумеранг и затова либералите биват заклеймени като безродни, без колективно тяло или с перверзно идеолого-извратено тяло – \"либерасти\". Умножаваните прояви на визуализиране на националното тяло възвестяват значението на символната политика: хегемонният националистически дискурс е израз и катализатор на прехода от политика на интереси и идеологии към политика на идентичности.  Разводи, разделения, скандали – публичният образ на националистическите партии е в гамата на смешното и несериозното, а съвсем сериозно е нарастващото влиянието на националистическия дискурс – от маргинален към централен и от централен към хегемонен. Два парадокса на този фон. Първият е изумителната устойчивост на символната картография на политическия национализъм, която преминава от първото поколение националистически партии като \"Атака\" към новото поколение като \"Възраждане\". Тя е структурирана около три полюса: идентитаризъм, постсекуларизъм, етатизъм. На първия се разгръща политиката на страха и се конструрират многобройни врагове, на втория – национализмът интимно се обвързва с религията в духа на \"Православната солидарност\"; на третия – политиката на суверенитет, която противопоставя национализма на неоколониализма. Вторият парадокс е по-същественият: все по-пълна хегемония на националистическия дискурс, който превзема крепост след крепост: Истанбулската конвенция, Пакта за миграция, Стратегията за детето... Нейл Гейнман има един хубав израз: \"Той е тук, за да буди възхищение; той е тук, за да остане\". Българският национализъм е тук, за да бъде възхваляван или иронизиран; той е тук и ще остане.", "date": "2019.06.08", "title": "Българският патриот 2.0"}
{"url": "https://www.dnevnik.bg/sviat/2019/06/08/3922383_klimatichnite_promeni_moje_da_struvat_1_trln_dolara_na/", "text": "Климатичните промени може да струват близо 1 трилион долара на бизнеса - тези разходи ще са необходими за справяне с повишените температури, хаотичните промени във времето и оскъпяването на емисиите от парниковите газове. Това показва доклад на благотворителната организация CDP, цитиран от агенция \"Ройтерс\". Той обхваща повече от 200 от най-големите компании на света. Институцията е уважавана сред организациите, мениджърите и политиците, които вярват, че глобалното затопляне е заплаха за финансовата система на света. Близо половината от предвидените в доклада разходи са \"от вероятни до буквално сигурни\". В същото време изследваните фирми очакват големи ползи, ако светът успее да намали емисиите навреме, за да избегне най-тежките климатични сценарии, които учените намират за екзистенциална заплаха пред индустриалната цивилизация. Възможните си печалби те оценяват на 2.1 трилиона долара заради потенциално увеличеното търсене на електромобили и инвестиции в обновяема енергия. \"Много фирми все още са далеч от това адекватно да оценят климатичните заплахи\", коментира директорът по климатичните промени Николет Бартлет, която е и автор на доклада. В него са включени компании като \"Епъл\", \"Майкрософт\", Ю Би Ес и \"Нестле\". Огранизацията посочва, че изследването не е съвършено точна прогноза за това какво мисли бизнеса, тъй като разчита на доброволно споделена от него информация. Тревогата на инвеститорите заради измененията в климата се увеличава в много държави - също както и активизмът по тези въпроси, след като е все по-трудно да се игнорират  засушаванията ,  жегите,   пожарите  и  супербурите .", "date": "2019.06.08", "title": "Климатичните промени може да струват 1 трлн. долара на бизнеса и то скоро"}
{"url": "https://www.dnevnik.bg/detski_dnevnik/2019/06/08/3921981_kaisiev_sladoled_s_bosilek/", "text": "Тази година жегите още не са дошли, но надеждата за хубаво лято остава. А има ли нещо по-освежаващо в горещите летни дни от купичка сладолед? Как само нежно се топи в устата и всяка следващата хапка носи още по-голяма наслада и прохлада 600 г узрели кайсии 400 мл пълномаслено кокосово мляко 60 мл кокосово масло 50 мл мед няколко листа босилек Измийте кайсиите, подсушете ги и ги почистете от костилките. Нарежете ги на четвъртинки и ги сложете в блендер или робот. Прибавете кокосовото мляко, разтопеното кокосово масло и меда. Смелете всичко до хомогенна консистенция. Прехвърлете готовата сладоледена смес в подходяща кутия, купа или формички за сладолед. Приберете във фризера и периодично го разбърквайте, докато стегне. Времето за охлаждане може да варира в зависимост от съда. След около 2-3 часа сладоледът ще е стегнал достатъчно и ще бъде готов за консумация. Ако го оставите да престои по-дълго във фризера, е нужно преди консумация да го оставите да престои на стайна температура около 20-25 минути, за да се отпусне. Сервирайте го поръсен със ситно нарязаните листа босилек и малко мед.", "date": "2019.06.08", "title": "Кайсиев сладолед с босилек"}
{"url": "https://www.dnevnik.bg/sport/2019/06/08/3922427_snimka_na_denia_futbolna_ekvilibristika/", "text": "Миг от дебюта на Мартин Минчев за българския национален отбор. 18-годишният футболист на \"Черно море\" в единоборство с Онджей Челустка от Чехия. Българският състав  .", "date": "2019.06.08", "title": "Снимка на деня: Футболна еквилибристика"}
{"url": "https://www.dnevnik.bg/bulgaria/2019/06/08/3915731_kuhnia_s_kauza/", "text": "Ако влезете в това малко заведение, към вас веднага ще се приближи усмихнато и приветливо момиче, ще ви разкаже какво се предлага и ще ви пита какво искате за ядене и пиене. Ще ви пита, защото меню на хартия няма. Заведението \"Благичка\" се намира в софийския квартал \"Дианабад\". Там, както на много други места, можете да си поръчате на място или за вкъщи, да си вземете храна за навън. То обаче не е обикновено, това е \"кухня с кауза\". \"Благичка\" отваря врати преди три години с вярването, че младежите в неравностойно положение не просто заслужават работа, но трябва да да развиват умения и трудови навици и същевременно това да им доставя удоволствие. Ето защо в заведението се наемат най-вече млади хора в неравностойно положение, на които им харесва да готвят като у дома - вкусно и подбрани продукти. От 2016 г. над десет младежи са работили в кухнята, а инициативата продължава и досега. \"Преди 3 години основах кухня, в която първоначално работих с три, изоставени от своите родители, момичета. Това, което им предложих, бе да работят 1 година в кухнята, за да могат едновременно да развият кулинарните си умения и да се интегрират в обществото. Основната цел на \"Благичка\" е да даде шанс на тези хора да се докажат и да ги насърчи да развиват потенциала си\", разказва инициаторът Блажка Димитрова. Първоначално заведението само е приемало поръчки за доставка за различни събития. На 30 май Блажка отвори и заведение, където клиентите могат да се хранят. Философията на \"Благичка\" включва и използването на качествени български продукти, както и постигането на нулев отпадък. \"В последно време интересът към заведението се повиши. Посетителите и поръчващите харесват това, че парите им отиват за заплати на хора в неравностойно положение\", продължи тя. Сега екипът на \"Благичка\" си поставя нова цел, която определя като \"амбициозна, но постижима\" – да не произвежда никакъв отпадък. В заведението използват пластмасови опаковки, но не и за еднократна употреба. Съвсем неотдавна, Блажка Димитрова и нейните помощници поставят и компостер в близост. \"Обелките от плодовете и зеленчуците, черупките на яйцата, както и всички останали биологични отпадъци изхвърляме в компостера. Там те се преработват и стават на пръст\", казва тя. Тъй като той е поставен в една от градинките в квартала, живеещите в близост също са започнали да го използват.  Това са и принципите, които екипът на \"Благичка\" спазва всекидневно, заради \"постигането на един по-здравословен и социално отговорен начин на живот\".", "date": "2019.06.08", "title": "Кухня с кауза"}
{"url": "https://www.dnevnik.bg/sport/2019/06/08/3922437_balukov_nujna_ni_e_zaduljitelna_pobeda_sreshtu_kosovo/", "text": "Националният селекционер Красимир Балъков похвали футболистите за старанието им след първия мач на България, който той водеше. Съставът  загуби с 1:2 при гостуването на Чехия  и след три срещи остава без победа в квалификациите за Евро 2020. Въпреки поражението Балъков видя и положителни неща. Националният селекционер на България Красимир Балъков заяви след загубата от Чехия, че не е доволен единствено от резултата. \"На нас ни се искаше да свърши по друг начин. Трябва да признаем, че отборът на Чехия е на доста добро ниво\", коментира Балъков. \"Доволен съм като цяло от това, което изисквахме от футболистите. Нямахме късмет в някои ситуации\", започна селекционерът и уточни, че му се е искало резултатът да е друг. \"Тези високи и здрави чехи ни създадоха доста проблеми. Като първи мач съм доволен съм от представянето на отбора, не съм доволен единствено от резултата. В мача имаше доста хубави неща от наша страна. Ще трябва да бъдем концентрирани и да създаваме повече положения. Трябва да се работи\", каза още селекционерът. Според него тимът е играл добре за първи път в новата си схема и е търсил създаването на голови положения. България вече е на четвърто място с две равенства и загуба, и две точки, след като другият мач Черна гора – Косово завърши 1:1. Начело е Англия, който е с шест точки и мач по-малко, следван от Чехия с три. Косово, България и Черна гора имат по две точки. \"Смятам, че играчите, които съм привлякал в националния отбор имат място в него.Сърмов изигра един перфектен мач. Иса даде всичко от себе си и вкара гол. При по-младите футболисти е нормално да им е нужно повече време. Във футбола нямаме време да бъдем тъжни\", добави Балъков. В понеделник България приема Косово, а Балъков определи трите точки като задължителни. \"Трябва да се възстановим и да се представим по-добре в мача срещу Косово. Имаме все още някакви шансове. Трябва да победим Косово на всяка цена и да очакваме развитието на останалите мачове. Ще подхождаме мач за мач\".", "date": "2019.06.08", "title": "Балъков: Нужна ни е задължителна победа срещу Косово"}
{"url": "https://www.dnevnik.bg/sviat/2019/06/08/3922393_kak_zabogatiaha_nai-bogatite_jeni_v_amerika/", "text": "По-рано тази седмица сп. \"Форбс\" разпространи авторитетната си класация на най-богатите жени, натрупали сами състоянието си - от знаменитости в шоубизнеса до дами, създали собствени бизнес империи. Би Би Си обобщава в какви сфери работят те. Козметика и грим С такъв бизнес са натрупали милионите си 10 от 80-те жени в списъка. Изненадващо, най-богатата сред тях не е  Кайли Дженър , а родената в Румъния Анастазия Соар - жената зад Anastasia Beverly Hills. Състоянието ѝ според \"Форбс\" възлиза на 1.2 млрд долара, малко повече от Kylie Cosmetics, KKW Beauty на сестра ѝ  Ким Кардашиян  и  Fenty Beauty  на певицата Риана. В този списък е и Худа Катан, дъщеря на иракчани, родена в Америка. Тя напуска работата си във финансовия сектор, за да основе линията си Huda Beauty през 2013 г. Днес компанията струва 610 млн. долара. Спорт Тенис суперзвездата Серена Уилямс е единствената спортистка, натрупала сама милионите си. \"Тя е инвестирала в 43 стартъпа в последните 4 години\", посочва \"Форбс\", а инвеститорското ѝ портфолио е на стойност поне 10 млн. долара. През 2018 г. тя откри и линията за дрехи S by Serena. Модата продава Това важи за 87-годишната Дора Фишър, която основа модната компания Gapпрез 1969 г. и сега тя струва над 2 млрд. долара. Джин Сук Чан е жената зад марката Forever 21, която притежава стотици магазини по целия свят. Една от най-интересните фигури в този списък е и създателката на оформящото бельо Spanx Сара Блейкли - която била стимулирана от това, че не харесвала как изглежда тялото ѝ. Телевизия и музика Не е изненадващо, че в този списък влизат водещите Опра Уинфри и Елън Дедженерис, както и певиците Мадона, Тейлър Суифт, Барбра Стрейзанд, Селин Дион и Бийонсе. Сватосване и строителство Споменаване заслужава Даян Хендрикс - съоснователка на компанията за строителни материали ABC Supply, която струва 7 млрд. долара. 29-годишната Уитни Улф Хърд пък стои зад приложенията за срещи \"Тиндър\" и \"Бъмбъл\". Състоянието ѝ възлиза на около 290 млн. долара.", "date": "2019.06.08", "title": "Как забогатяха най-богатите жени в Америка"}
{"url": "https://www.dnevnik.bg/bulgaria/2019/06/08/3922483_v_plovdiv_zadurjaha_mladej_koito_veroiatno_e/", "text": "                        16-годишен ученик от Пловдив, който вероятно е подготвял атентат, е бил задържан при съвместна операция на МВР, ДАНС и прокуратурата преди два дни. При обиска са открити различни компоненти от несглобяема бомба, съобщи Българското национално радио. Радикализираният ученик е българин и в момента с него работят психолози на МВР, които се опитват да разберат мотивите му. Засега не може да се каже какво точно е смятал да извърши. Разследването по случая продължава. Една от версиите е, че момчето може да е имало съучастници. Сигналът е получен в сряда от близки на младежа, обясни зам. главният прокурор Иван Гешев на брифинг днес. Ученикът е много интелигентен и е от елитна гимназия, а семейството му е с добри възможности. Едно от самоделните взривни устройства е т. нар. тръбна бомба - устройство, използвано често при атентати в САЩ. Веществото за направата на такъв вид бомба е използвано и за атентата в Сарафово през 2012 г. Тогава от него са били използвани между 2 и 3 килограма. В случая с ученика, който по думите на Гешев е вербуван от Ислямска държава, става дума за 16 килограма от това вещество. \"Под егидата на главния прокурор се подготвя проект за създаване на антитерористични центрове. Те би трябвало да комулират в реално време цялата информация и в реално време почти всички служби да имат представители\", обяви Гешев. Той допълни, че се надява това да може да стане по-бързо с подкрепата на премиера Бойко Борисов. \"На 16-годишното момче трябва да бъде оказана помощ от специалисти в изолирана среда. Затова внесохме през вчерашния ден мярка, не с цел наказателна отговорност, а детето да бъде поставено в специализирано заведение и да му бъде оказана помощ и с него да бъде работено от специалисти, психолози и психиатри\", каза той.  Вчера съдът е преценил, че трябва да бъде взета мярка за неотклонение под надзора на Детска педагогическа стая. Според Гешев обаче това до някаква степен е грешка. \"В случай, че съдът не възприеме нашето виждане, което може да не е най-правилното, ще трябва отговорността да бъде поета от семейството, училището и в крайна сметка колегите от ОДМВР – Пловдив в Детска педагогическа стая\", завърши той.  ", "date": "2019.06.08", "title": "В Пловдив e задържан младеж, който подготвял атентат (обновена и видео)"}
{"url": "https://www.dnevnik.bg/analizi/2019/06/08/3922011_orban_i_vuchich_veche_niamat_nujda_ot_cenzura/", "text": "Партията \"Фидес\" на унгарския премиер Виктор Орбан спечели за трети път \"супермнозинство\" в парламента преди около година. През 2017-а сръбският премиер Александър Вучич стана президент с 55% от гласовете и за пръв път в сръбската история нямаше нужда от балотаж. И двамата намериха нови начини да използват медиите, за да успеят. Цензурата обаче не е сред тях. Това пише директорът на програмата на неправителствената организация \"Фрийдъм хаус\" \"Държави в преход\" за Централна и Източна Европа и Централна Азия Желке Чаки, в коментар за  в. \"Вашингтон пост\" . Повод стана  последният доклад на \"Фрийдъм хаус\" , посочил Унгария и Сърбия като европейски страни, където свободата на медиите е поставена на изпитание. Преди няколко месеца докладът на организацията, посветен на политическите свободи, направи Унгария  първата \"частично свободна\" страна в ЕС  и отбеляза срив на Сърбия с няколко пункта. И Орбан, и Вучич работят за премахване на институционалните спирачки пред централизацията на властта в собствените си ръце, спечелиха много и то подкрепата на Европейския съюз и неефикасната опозиция в страните си. \"Доминацията на медиите обаче бе това, което поддържаше успеха им,\" пише Чаки. Елементи на системата Нелибералните лидери вече имат нови техники за контрол и въвличане на медиите в работата си. Вече не прибягват до тактики като цензура, принуда или сплашване - те печелят от институционалната слабост или пазарните условия, за да ограничат влиянието на независимите медии и да усилят гласове, подкрепящи правителството, продължава авторът. Накрая медиите биват вградени в системата като нейни елементи, поддържащи онези, които са на власт. Унгария е най-добрият пример и Сърбия върви по стъпките ѝ, макар още да не е утвърдил контрола си върху медиите. В основата на този подход е финансовият и икономически натиск. \"Фидес\", отбелязва Чаки, е \"усъвършествала употребата и злоупотребата с пазарните сили, за да превзема медиите и да разширява политическата си власт.\" Даден е примерът с фигури от бизнеса, които са в добри отношения с правителството и които доброволно дадоха медийните си активи на проправителствен медиен конгломерат с над 400 медийни продукта. И в Сърбия, както разказва цитираният в текста  доклад  на \"Репортери без граници\" и Балканската мрежа за разследваща журналистика (БИРН), сочи, че приватизацията на десетки медии в страната е оставила някои от тях в ръцете на собственици, които са в приятелски отношения с управляващата Сръбска прогресивна партия. \"Новото нормално състояние\" Друг инструмент, който използват нелибералните лидери, е законът за медиите. Регулаторът в страната, където мнозинството поддържа \"Фидес\", селективно отказва лицензи за независими или клонящи към опозицията издания. Единствено свързани с правителството радиостанции работят на тационалния радиопазар от 2018 г., \"в немалка степен заради тази практика\". В Сърбия злоупотребите са друг тип - те се подпомагат от липсата на капацитет и политеческа воля да се прилагат законите в страната, смята Чаки. \"Заплахите са новото нормално състояние за много журналисти. Но нито в Унгария по времето на Орбан, нито Сърбия по времето на Вучич е била използвана държавна сила срещу журналисти. Вместо това политическите лидери дават сигнал, че враждебността срещу журналистите е допустима и допринасят за атмосферата на страх и безнаказаност. В това отношение медийната среда в Сърбия е много по-жестока към журналистите от тази на Унгария. Компроматните кампании и вербалният тормоз, както и атаки от приятелски настроени към правителството таблоиди, са често явление.\" И двамата спечелиха от умелото използване на дружелюбни към тях медии. В унгарския случай тези издания също получиха полза от доходоносни рекламни сделки - държавните разходи за реклама през 2018 т. са пет пъти по-големи, отколкото десетилетие по-рано. От всички 85% са със споменатия тип издания. Силно консервативният седмичник \"Фигельо\" (наблюдател), публикувал през 2018 списък с критици на правителството, \"наети\" от милиардера Джордж Сорос, е увеличил приходите си от тези реклами 10 пъти от смяната на собствеността през 2016 г. Създаването на медийна империя обаче \"не е достатъчно: изданията трябва да се използват стратегически,\" заключава Чаки. \"Лидерите на Унгария и Сърбия са майстори на изграждането на нов, голям разказ. Преди местните избори през 2018 г. в Сърбия Вучич, Сръбската прогресивна партия и правителството получиха четири пъти повече ефирно време, отколкото всички останали 23 изборни листи, взети заедно.\" В Унгария изданията са ключов източник на \"паралелна реалност\", тъй като служителите на обществения оператор \"получават преки инструкции от екипа на премиера и инструктират проправителствени експерти какво да кажат.\" Проблемът обаче не е само в Унгария и Сърбия - начинът, по който политически актьори се възползват от кризата на доверие и на стария бизнес модел в медиите, \"бавно обезсърчава независимата журналистика\", води до изливане на безгранични средства в колоси, верни на правителството, и гарантира, че \"журналистите знаят мястото си в новата система.\"", "date": "2019.06.08", "title": "Орбан и Вучич вече нямат нужда от цензура"}
{"url": "https://www.dnevnik.bg/razvlechenie/2019/06/08/3922017_gradski_detektiv_golemiiat_futuristki_obiad_s_nikolai/", "text": "Художник, графичен дизайнер и архитект, изобретил първообраза на билборда в Италия; почетен гражданин на Торино; един от малкото българи, учили в \"Баухаус\"; и единственият, играл важна роля в италианския футуризъм - това е Николай Дюлгеров. Роден през 1905 г. в Кюстендил, той прави впечатляваща кариера заедно с втората вълна на италианското художествено движение, но така и не получава признание в родината си. За забравения му принос и нелеката съдба на творбите му, за ролята на футуризма в рекламата, дизайна и дори екзотични области като футуристката кухня, разказва новия епизод на подкаста \"Градски детектив\" с участието на проф. Ирина Генова и художникът и аниматор Теодор Ушев. Това е и трети епизод от поредица за връзките между български творци и европейските авангарди, след раказите за  българския аероплан  и  ямболските \"футуристи\" . Протагонистите на тези епизоди - както и много сходни по съдба български художници, могат да бъдат видени в момента в  изложбата \"Модернизъм и авангард - българската перспектива\"  в галерия \"Структура\" в столицата. \"Градски детектив\" е подкаст за градски легенди и моменти от културната и архитектурната история на българските градове. \"Дневник\" е медиен партньор на проекта, финансиран във втория си сезон от програма \"Култура\" на Столична община. Следете епизодите  през понеделник на сайта на проекта  и през уикенд  в специалната метатема на \"Дневник\" . Можете да ги чуете и по БНР - програма \"Христо Ботев\", през понеделник в предаването \"Аларма\" или да се абонирате и във  всички приложения за подкасти.", "date": "2019.06.08", "title": "Градски детектив: Големият футуристки обяд с Николай Дюлгеров"}
{"url": "https://www.dnevnik.bg/bulgaria/2019/06/08/3922523_kratki_novini_spriano_e_dvijenieto_v_tunel_vitinia_na/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Спряно е движението в тунел \"Витиня\" на \"Хемус\" заради катастрофа Сигналът е подаден около 10 часа, съобщи пресцентърът на МВР. По първоначални данни в тунела са се ударили два автомобила, пострадали са петима души. На място има полицейски екипи, които отклоняват движението. От \"Пътна полиция\" препоръчват на водачите да използват обходни маршрути.", "date": "2019.06.08", "title": "Кратки новини: Спряно е движението в тунел \"Витиня\" на \"Хемус\" заради катастрофа"}
{"url": "https://www.dnevnik.bg/sport/2019/06/08/3922528_transferut_na_azar_v_real_moje_da_nadhvurli_150/", "text": "Реал\" (Мадрид) обяви привличането на втори нов футболист, като най-накрая си гарантира голямата звезда на \"Челси\"  Еден Азар . Белгиецът преминава на \"Сантяго Бернабеу\" с договор за пет сезона, обявиха от кралския клуб. Испанският клуб ще плати 100 милиона евро за Азар, като в договора между \"Реал\" и \"Челси\" са включени още клаузи за представянето на белгиеца. В случай, че всички те бъдат активирани, \"Реал\" ще плати още близо 65 милиона евро (60 милиона паунда). Това ще направи белгиеца третият най-скъп футболист в света след Неймар (222 млн. евро) и Килиан Мбапе (180 млн. евро). Сумата, която \"Реал\" може да плати за Азар ще надхвърли 150-те милиона евро от \"Барселона\" за Усман Дембеле. \"Скъпи приятели, фенове на \"Челси\", знаете, че ще се присъединя към \"Реал\" (Мадрид). Не е тайна, че това беше мечтата ми от дете – да играя за тях. Опитах се да не се разсейвам в този труден период на слухове и спекулации, особено в последните 6 мееца. Да напусна \"Челси\" е най-голямото и трудно решение в кариерата ми до момента\", написа белгиецът в емоционално обръщение. Азар игра за \"Челси\" от 2012 г. и записа 352 мача със 110 гола за клуба. Белгиецът помогна на тима да спечели две титли във Висшата лига, два пъти Лига Европа и по веднъж ФА къп и Купата на Лигата. Последният му мач беше срещу \"Арсенал\" във финала на Лига Европа на 29 май, когато вкара два гола за успеха над \"артилеристите\". Само преди дни клубът купи и  Лука Йович  от \"Айнтрахт\" (Франкфурт). От \"Реал\" не мислят да спират дотук, като тимът иска и Пол Погба от \"Манчестър юнайтед\". На \"Бернабеу\" планират голяма разпродажба, с която да  осигурят 300 милиона евро за новите си покупки . Голяма част от средствата трябва да дойдат от раздяла с Гарет Бейл. В момента уелсецът е оценяван на 70 милиона евро, след като преди шест години беше купен за 101 милиона евро в рекордна сделка. Сред ненужните са още Хамес Родригес и Матео Ковачич, чиито цени са съответно 60 и 50 милиона евро. Родригес играе под наем в \"Байерн\" (Мюнхен), докато Ковачич е преотстъпен на \"Челси\". Останалите ненужни в тима на Зинедин Зидан са Маркос Йоренте, Дани Себайос, Мариано Диас, Борха Майорал и вратарят Кейлор Навас.", "date": "2019.06.08", "title": "Трансферът на Еден Азар в \"Реал\" може да надхвърли 150 милиона евро"}
{"url": "https://www.dnevnik.bg/sport/2019/06/08/3922376_kak_slaviia_praga_se_nadiava_da_prevurne_kitaiskite/", "text": "Загрели от изненадващия пробив в четвъртфиналите на Лига Европа и с куп пари от китайския си собственик, в \"Славия\" (Прага) са уверени, че могат да сторят това, което малко клубове от региона са правили преди – да станат редовен участник в групите на Шампионската лига. Най-старият футболен клуб в Чехия, който е основан през 1892 г. и сега управляван от китайската строителна компания Синобо, иска да надгради върху показаното през сезона, като се гмурне на трансферния пазар у дома и в чужбина, за да се конкурира с отборите в Европа. Клубовете от Централна и Източна Европа рядко стигат до последните етапи на Шампионската лига, като румънският \"Стяуа\" (1986 г.) и сръбският \"Цървена звезда\" (състезаващ се за Югославия през 1991 г.) са единствените отбори, които са печелили европейския трофей. С китайски собственик и някои ключови млади играчи като халфа Томаш Сучек и защитника Алекс Крал, \"Славия\" иска редовно да мери сили с големите грандове. \"Това е изключително важна стъпка за клуб като \"Славия\", каза Ян Незмар, спортен директор на клуба, който отстрани \"Севиля\" с общ резултат 6:5 в Лига Европа, преди да загуби от шампиона \"Челси\" в четвъртфиналите. \"Нашата цел е да доведем \"Славия\" до определено ниво. Това означава да доминираме в чешкото първенство и да играем на най-високо европейско ниво в Шампионската лига и да останем там с добра трансферна политика и постоянство в представянето\". С по-ниски приходи от телевизионно излъчване и по-малко публика на стари стадиони, от години отборите в Централна и Източна Европа нямат финансовата мощ на утвърдените първенства. \"Славия\" се класира за плейофите в Шампионската лига през следващия сезон, след като спечели чешкото първенство. За отбор, който е достигал само веднъж груповата фаза на водещия европейски турнир - още преди десетилетие през сезон 2008-09, \"Славия\" осъзнава, че има високи амбиции. Според Незмар собствениците с дълбоки джобове, които са поели дългосрочен ангажимент, ще помогнат за развитието на \"Славия\", чиито играчи от миналото включват нападателя Йозеф Бицан, смятан за един от най-комплексните голмайстори в разцвета си през 30-те и 40 години на 19 век, и бившият футболист на \"Ливърпул\" и чешки национал Владимир Шмицер. Китайският инвеститор CEFC China Energy купи \"Славия\" през 2015 г., след като клубът почти не колабира след дългогодишни проблеми със собствеността. Самият CEFC се сблъска с финансови проблеми, подтиквайки държавната CITIC да поеме по-голямата част от чешките й активи през 2018 г. Впоследствие компанията продаде мажоритарния си дял в \"Славия\" на Sinobo. \"Без финансова основа за фон, няма как да задържите играчи. Винаги ще има по-добри първенства и по-добри клубове\", каза Незмар. Според него ключът за \"Славия\" е да гарантира, че играчи като 24-годишния Сучек ще останат, докато клубът продължи да се развива.", "date": "2019.06.08", "title": "Как \"Славия\" (Прага) се надява да превърне китайските пари в европейски успех"}
{"url": "https://www.dnevnik.bg/sport/2019/06/08/3922532_toronto_se_dobliji_na_edna_pobeda_ot_istoricheska/", "text": "Торонто раптърс\" е на път да хвърли голямата бомба в НБА, след като е само на победа от детронирането на \"Голдън стейт уориърс\". Канадският тим поведе 3:1 във финалната серия след втори пореден успех над шампионите в тяхната зала \"Оракъл арена\" в Окланд – 105:92. Кауай Ленърд и компания изиграха поредния си впечатляващ мач, като наваксаха пасив от 11 точки. Баскетболистите на \"Раптърс\" изостваха с четири точки на почивката, но въпреки това намериха сили да стигнат до победата като гост. Ленърд беше над всички с 36 точки и 12 борби. Той добави още две асистенции и четири откраднати топки. Крилото реализира 11 от 22 изстрела от игра, включително пет от девет от тройката. Ленърд беше безгрешен и от наказателната линия – девет от девет. Лидерът на \"Торонто\" се нареди до Майкъл Джордан в престижна класация с представянето си в мача. Той записа 14-и мач в плейофите през този сезон с 30 или повече точки. В историята на НБА подобно нещо са правили единствено Джордан и Кобе Брайънт по два пъти, Алън Айвърсън, Хакийм Оладжуон и Леброн Джеймс. Серж Ибака добави 20 точки за успеха, а Паскал Сиякам се отчете с 19. За \"Голдън стейт\" на линия отново не беше Кевин Дюрант. В негово отсъствие Клей Томпсън и Стеф Къри вкараха съответно 28 и 27 точки. Дреймънд Грийн завърши с 10 точки, 12 асистенции и девет борби. \"Воините\" нямах ден в стрелбата от разстояние като завършиха с осем реализирани тройки и едва 29.6% успеваемост. Следващият мач от серията е в Торонто на 10 срещу 11 юни. \"Раптърс\" никога не са печелили титлата и сега са на крачка от триумф. В историята на НБА само веднъж отбор е наваксвал пасив от 1:3 и това се случи във финал с участието на \"Голдън стейт\". През 2017 г. \"воините\" пропиляха аванса си срещу \"Кливланд кавалиърс\" на Леброн Джеймс.", "date": "2019.06.08", "title": "\"Торонто\" се доближи на една победа от историческа титла в НБА"}
{"url": "https://www.dnevnik.bg/tehnologii/2019/06/08/3922043_robotite_sa_na_put_da_napraviat_jilishtnoto/", "text": "Робот, който строи, 3D принтиране на цели апартаменти и къщи и мебели, които могат да се скриват и движат само с жест на ръката. Всички тези предложения могат да помогнат в битката срещу световния недостиг на достъпни жилища. Това показа проучване на Световния икономически форум, цитирано от фондация \"Томсън Ройтерс\". В анализа се уточнява, че 90% от градовете по света не могат да осигурят достатъчно достъпни жилища за живеещите в тях хора. Сегашното поколение пък харчи повече за недвижимо имущество, отколкото всяко предишно. Според автора на доклада Алис Чарлз са нужни нови практики при строителството на сгради. Те трябвало да бъдат съобразени с населението на града и дали той ще продължи да се развива. С подобно действия градските жилища щели да станат много по-достъпни. Чарлз уточнява, че строителните методи не са се променели кой знае колко в последните 100 години, а секторът така и не е инвестирал достатъчно средства в научноизследователска дейност. От проучването се разбира, че цената на строителството може да бъде значително намалена чрез въвеждането на нови технологии. Такава например е строителен робот, който вече се използва в САЩ и който може да изгради стена до 10 пъти по-бързо от човешка бригада. Все по-масовото навлизане на 3D принтери пък доведе до прилагането им в строителството. В САЩ, Китай и Холандия вече се работи по мащабни жилищни проекти, основани на тази технология. Някои от 3D принтерите могат да изградят жилище в рамките на 24 часа, при това само за няколко хиляди долара. Технологията може да намали с до 75% цената за изграждането на жилище. Оптимизирането на малките пространства също ще помогне за улесняване на достъпа до ново жилище. Масачузетският технологичен институт е разработил прототип на апартамент, използващ мебели, които могат да бъдат трансформирани, преместени и прибрани с помощта на жестове на ръцете и гласови команди, което значително утроява функционалното пространство.", "date": "2019.06.08", "title": "Роботите са на път да направят жилищното строителство по-евтино и по-компактно"}
{"url": "https://www.dnevnik.bg/photos/2019/06/08/3922522_fotogaleriia_nai-vkusniiat_festival_v_sofiia/", "text": "Днес и утре за трети път на Женския пазар ще се състои организираният от Бакхус StrEAT Fest. От 10.00 до 22.00 часа пространството между улиците \"Цар Симеон\" и \"Св. Св. Кирил и Методий\" ще се превърне в сцена за всички любители на доброто похапване, напитки и продукти.", "date": "2019.06.08", "title": "Фотогалерия: Най-вкусният фестивал в София"}
{"url": "https://www.dnevnik.bg/kultura/2019/06/08/3911191_otkus_ot_iana_iazova_izvun_redovete_na_boriana_dukova/", "text": "Новият роман на Боряна Дукова проследява тайнствената съдба на една от най-популярните български писателки преди 1944 г. Тя е истинска литературна звезда – наричат я \"детето чудо на българската литература\", \"скандално млада\" и \"скандално успяваща\", името ѝ ежедневно присъства в светските хроники, снимките ѝ красят страниците на вестниците и списанията, а връзката ѝ с 33 години по-възрастния от нея проф. Александър Балабанов е най-предпочитаната тема за разговор в софийските кафенета. Скоро обаче от блясъка не остава и следа, а тя, след смъртта на всички свои близки, изоставена от доскорошни обожатели и почитатели, се превръща в \"най-самотния човек на света\". Тя е Яна Язова – писателката, чиято мистериозна съдба и загадъчна смърт са вдъхновението за най-новия роман на Боряна Дукова \"Извън редовете\", публикуван от \"Ентусиаст\". Книгата е резултат от тригодишно проучване на неизвестните детайли около живота и творчеството на Яна Язова. В тази романизирана биография \"поетката\" разказва от първо лице за личния си път, белязан от професор Балабанов. Талант, любов и скандали са в началото на тяхната сага, последвана от творческата ѝ изолация след 9 септември 1944 г. \"Вече никой не ме знае. Яна Язова днес е забравена\", казва тя на своя любим в един въображаем диалог. Историята в книгата се основава почти изцяло на публикувани материали, документи и писма. \"Гласът на Яна Язова звучеше въздействащ и увличащ\", пише авторът Боряна Дукова. \"Затова реших да я оставя да говори в първата част на романа.\" Творбите на Яна Язова, чиито оригинали изчезват, отшелническият ѝ живот и странните обстоятелства около смъртта ѝ пораждат разследване, в което главен герой е може би нейният собствен син. Тук за пореден път проличава майсторството на Дукова да изгражда сюжети с криминална нишка – умението, което я е превърнало в един от най-добрите автори на криминални романи и трилъри у нас. Писателката Здравка Евтимова споделя за \"Извън редовете\": \"Това е топла, красива и човешка книга. Тя ни прави по-мъдри, тъжни, щастливо възвишени. Вглеждайки се в миналото, Боряна Дукова извайва бъдеще. Тя достига до същността на таланта, който е сплав от тъга, порив и безсмъртие!\" Журналистът и писател Емил Андреев определя Боряна Дукова като една от най-успешните жанрови писателки на нашето време. Според него тя смело навлиза във водите на историческата фикция, за да създаде вероятно най-важната творба в досегашната си кариера. \"Извън редовете\" е нов, увлекателен поглед над живота, творчеството, любовта и смъртта на знаменитата писателка Яна Язова, който може да прикове вниманието на всеки читател. Един от най-добрите романи за последните няколко години – достоен поклон пред великата българка.\" Въпреки че част от написаното е художествена измислица, Дукова отбелязва, че злото съ¬ществува и след изчезването на ДС, живо е и днес. \"Не можах да го подмина на финала. И все пак, мракът винаги се вдига.\" Боряна Дукова е възпитаничка на 9-та френска езикова гимназия, София. Завършва испанска филология в СУ \"Климент Охридски\" и се посвещава на преподаване на испански език и на превода на художествена литература. Сред имената, които е превеждала, се нареждат Исабел Алиенде, Лаура Ескивел, Артуро Перес-Реверте, Хорхе Луис Борхес. Преподавала е испански език в СУ \"Климент Охридски\". През 2012 г. излиза първият ѝ роман \"Кървава малага\", през следващата – \"Опасна монета\", а в края на 2014 г. – \"Разкаянието на Диего\". В книгите си авторката вплита късчета от историята на България и Испания в съвременни сюжети с криминална нишка. Автор е на сборника с разкази \"Трилъри по женски\", издаден през 2016 г., книга, която я утвърждава като лицето на дамския психотрилър у нас. През 2014 г., на фестивала на криминалния роман \"Семана негра\", провеждащ се в испанския град Хихон, Боряна Дукова представя българската криминална литература от последните двайсет години с беседа и статия на испански език \"Престъпление по български\". През 2015 г. получава Първа награда за криминална книга \"Атанас Мандаджиев\" за \"Разкаянието на Диего\", която се присъжда от българската секция на AIEP, Международната асоциация на писателите криминалисти. През 2016 г. е деен участник в първи фестивал на черния роман \"София ноар\", който намира своето успешно продължение и през 2017 г. Член е на Клуба на българските писателки, на Съюза на българските писатели и е в ръководството на Клуба на писателите криминалисти \"Саламандър\". Неотдавна името на Боряна Дукова се появи в гръцкото издание BalcaNoir – антология на балканския криминален разказ. В настоящия момент, освен писател и преводач, тя е преподавател в Испанския културен център Институт Сервантес – София. – Чували ли сте за задигнати ръкописи? – Не – отвърнах на дребната жена, с която вървяхме към площад \"Гарибалди\". – Галя нищо ли не ви е казала? – взря се в мен тя и зачака отговор. – Не. – Не сте от словоохотливите. Свих рамене в подкрепа на наблюденията ѝ. Очите ѝ бяха светли, без никаква сянка. – Колко сте близки с Галя? – продължи журналистката с въпросите. – Достатъчно. – Достатъчно за какво? – За да ми кажете каквото знаете за задигнатите ръкописи. Това е идеята на Галя. Обясних ви вече. – Предполагам, че не е било удобно да ви споменава каквото и да било по телефона. Та затова аз да ви просветля. Кимнах в знак на съгласие. Галя продължаваше да е много, много далеч. След като бях прочел статията на Георги Томалевски в \"Пулс\", се лутах седмица да търся адреса ѝ в Хавана. От редакцията не пожелаха да ми дадат информация за служителката им. Не познавах хора от нейния кръг, още по-малко мъжа ѝ. Е, предполагах, че именно той е заминал като специалист в братска Куба, но като какъв, нямах идея. Бях в задънена улица. Трогнат от отчаяните ми и безуспешни опити, заместник-главният редактор на моето списание реши да вземе нещата в свои ръце. Обади се на близък приятел и колега във виден столичен вестник и му поиска информацията. Така разбрах, че мъжът на Галя работи в посолството, като какъв, пак не стана ясно. Тя съдействала на културното аташе с пресата, когато се налагало, но то не се налагало често. Дъщеря им, естествено, била с тях. Щастлива семейна картинка сред палми и лазурно море, пардон, океан! Както и да е! Мислех, че съм се справил с трудната част, но се лъжех. Последваха дълги размисли и мъчителни редакции на кратък поздравителен текст за Новата година. Накрая го изписах с възможно най-безличен почерк на картичка с дебелобузест Дядо Мраз. Бяха най-искрените пожелания за здраве и късмет, които същевременно звучаха и най-банално. Чудех се дали ще разбере, че имам нужда да се свържа с нея по важен повод, без да ѝ създам нежелани притеснения в съпружеския рай. – Да отидем в кафенето на Съюза на журналистите – предложи жената, с която се бях запознал преди половин час. Изминахме в мълчание още няколко метра. За мен беше разбираемо, нали не бях от бъбривите, така че оставях инициативата за разговора у нея. Крачехме, въпреки че помръкналото септемврийско небе не приканваше към разходки. Столицата се готвеше за есента, България – за големия ден, до който оставаше една седмица. \"Всеки колектив се стяга да посрещне с добри резултати новия юбилей от Девети септември.\" Предстоеше отпразнуването на 40 години от светлата дата. Плакати, диаграми, лекции и доклади ни заливаха отвсякъде. Въпреки свъсеното време, се сетих за светъл ден, в който слънцето галеше примамливо. Бях на работа, когато гласът на телефонистката в Харманли ми съобщи, че имам разговор със София! Като мълния блесна в ума ми, че може да е Галя. Беше тя. Месеци след моята новогодишна картичка, най-сетне реши да се обади. По пращящата линия, минаваща през кой знае колко телефонистки, си разменихме обичайните реплики за добри познати, които не са се чували и виждали от години. И замлъкнахме. Няколко мига се разнасяше само пукането. – Чуваш ли ме? – прозвуча неочаквано чисто гласът на Галя. – Да. – Пишеш ли? – Да. Готвя книга – похвалих се аз. Галя обаче не се впечатли. – Ще идваш ли в София? – попита тя. – Да. Ти върна ли се вече? – В София съм, но утре заминавам, тоест заминаваме – поправи се бързо тя. – Бяхме си за малко тук, на море. – Е, лек път! Стомахът ми се сви. Не ми хрумваха никакви думи, които да предадат, че искам да я видя, и едновременно с това да са достатъчно клиширани за чуждите уши на нашия разговор. От друга страна, защо да ѝ казвам подобни неща, след като толкова дълго време беше мълчала. Въобще не разбирах защо изведнъж благоволяваше да ме потърси. – Искам да те помоля за нещо – прекъсна безплодното ми лутане Галя. – Свържи се с Катя... моя колежка. Тя работи в друг вестник, но лесно ще я откриеш в редакцията ѝ. – И защо да го правя? – надух се леко аз. – Свързано е с леля Бубка... Никога не беше наричала леля си по този начин. Обикновено говореше за нея с рожденото ѝ име Любка. Лек шум смути връзката, ума ми – също. Галя искаше да ми каже нещо, но не можеше да го изговори направо. И то беше свързано с Яна Язова. – Четеш ли пресата? И моя вестник? – продължи да пита тя. – Почти не пропускам брой – отвърнах аз. – Е, тогава сигурно се сещаш защо те търся. – Мисля, че да... Една статия... Беше преди време, преди да ти пратя картичката. – Каква картичка? – За Нова година. Галя замълча. Течаха секунди на неловка, скъпо струваща тишина. – Не съм получила нищо, сигурно се е изгубила – каза накрая тя. – Няма значение, важното е сега да потърсиш Катя. На всяка цена! Шумът в линията се усили. Ниският тембър на Галя, напомнящ този на леля ѝ, се стопи подобно на влака, с който си беше заминала преди години. Реших, че разговорът е прекъснал. – Чу ли за Катето? – сепна ме внезапно въпрос. – Да. Отново настъпи тишина и отново неловка. – Ще се обадиш ли пак? – проговорих накрая. – Да, макар че е сложно, защото... В ухото ми писна нещо и този път връзката се разпадна. Оставих вилката. Бях дежурен в спешното отделение и трябваше да се връщам в кабинета. Но крачките ми по коридора бяха отмерени и бавни. Аз помня, но никога няма повторно да звънна... Луната, мой мили, за други страни е заминала тя... Не мога по тъмно да тръгна – нощна е бездънна – И нежните думи на камъни станаха в таз моя уста. Тръснах глава. Защо изникваха в ума ми тия стихове? Яна Язова ги беше писала за Александър Балабанов. Откъде накъде се сещах за тях, когато мислех за Галя. С нея нямахме такава връзка, всъщност нямахме никаква връзка, само един опасен, отминал блян. Усещах обаче, че след разговора нещо ново ни свързваше. Бяхме като съмишленици в тайна – намирането на изчезналия ръкопис. Галя го искаше, защото носеше кръвта на Яна Язова. Но аз, защо се бях вдал в това начинание от първия миг? Заради загадките, които харесвах? Заради увлечението си по момичето с вълнистите коси? Или заради самата Яна Язова, която беше повлияла на решението ми да пиша и ме беше белязала донякъде с нейния характер – самотен и неотстъпчив. Беше ли достатъчно това, за да не изтръпвам от страх, когато се мерне бяла кола из улиците на Харманли? Мразех подозрението, което понякога ме гризеше, че кафето с гологлавото ченге бе разколебало твърдостта ми... Може би беше дошъл момент да направя нов избор. – Значи не сте чували за откраднати ръкописи и Галя ви поръча да потърсите мен? – сепна ме гласът на жената до мен. Беше Катя, колежката на Галя, по чиято заръка се бях срещнал с журналистката. Кимнах за пореден път. Не възнамерявах да ѝ повтарям разговора с Галя. Още повече че не беше сложен за разбиране. – Сигурно затова ме е търсила два пъти, но бях в отпуск и не се видяхме. Наближавахме площад \"Гарибалди\", когато един трамвай мина покрай нас. Жената се дръпна рязко и почти се бутна в мен. Отстъпих учуден. – Добре ли сте? Тя мълчеше, чертите на лицето ѝ се бяха изпънали, зениците се бяха свили, мрак засенчваше светлите ѝ очи. Беше малко над трийсетгодишна, затова ми се стори странно, че трамвай може да уплаши една толкова млада жена. В следващия миг Катя погледна след него, направи опит да се усмихне и каза, все едно нищо не е станало: – Кафенето е съвсем наблизо. Стигнахме входа на Съюза на журналистите. Тя хвърли поглед към вратата, зърна двама беловласи мъже в преддверието и неочаквано предложи: – Искате ли да повървим още малко? Вдигнах очи нагоре. От небето се ронеха ситни капки. Според мен бяхме ходили достатъчно. Но Катя, без да дочака отговора ми, продължи по улицата. Не ми оставаше нищо друго, освен да вдигна яката на якето си под тихото ръмене и да я последвам. Стигнахме булевард \"Витоша\" и журналистката се спря пред една витрина. Погледнах и аз. В отражението на стъклото, сред обувките и чантите, двамата мъже с бели коси от Съюза на журналистите преминаха зад нас. Когато се отдалечиха, жената пое към \"Алабин\". Едва тогава заговори: – Галя би искала да издириш романа на Яна Язова – неусетно премина на \"ти\". – Да, предполагам, че е това. Нали тя е заета със семейството си в странство. – Заета е с развода си. Спрях рязко. – Заета с развода? Чувал съм, че хората просто подават молба. – Хората, които не са в брак с такива като Павел. Не бях виждал съпруга на Галя, но си го представях като кръстоска между намусеното ченге и Деспотова. – Той иска още един мандат в Куба, тя иска да вземе дъщеря им при себе си. Предполагам, че разбираш. – Предполагам, че да – отвърнах. – Така че ти си на ход... Очевидно само на теб има доверие за тази работа. – А защо точно сега идва на дневен ред търсенето на ръкописа? – Защото се говори, че роман за Левски предстои да излезе. – Всеки има право да пише за каквото и за когото си пожелае. Дори и за Левски. – Така е. Но някои смятат, че имат право да крадат чужд труд. Съществува вероятност романът за Левски на Яна Язова да излезе с чуждо име. – Катя запали цигара. – Да влезем в някое заведение и да ми обясниш... – Може да е опасно – каза тя. – Кое? – Издирването на ръкописа. – Става дума за книга, все пак – казах насмешливо. – Става дума за кражба, все пак – изимитира тона ми тя. Погледнах я косо. Изглеждаше спокойна и уверена. – И защо да е опасно? – попитах. – Защото крадецът може да е някой именит, популярен и овластен човек... Някой много хитър, който действа без чувство за вина и винаги при обстоятелства на недоказуемост. В едно интервю вече заяви, че пише роман за Левски... – И кой е този човек? Тя ме измери с поглед. – Не се ли сещаш? – Не. – Тогава по-добре да си остане така. Но е хубаво да знаеш, че е решен да действа... Не е изключено да си имаш неприятности. – Какви? – Най-различни... Заплахи, шантажиране, да останеш без работа... връхлитаща те кола с подсилена броня... – Аз съм лекар в провинцията, никой не ме познава... не се движа с кола... дори нямам домашен телефон... Не виждам с какво могат да ми навредят, ако въобще някой реши да се разправя с мен. Катя стъпка фаса на светофара на площад \"Македония\", докъдето бяхме стигнали. – Не пожелавам на никого да мине през това, през което минах аз... – И какво е то? – Стигнах до Тодор Живков. – Моля? – зяпнах с уста. Катя може да беше доверена приятелка на Галя и прекрасна журналистка, предвид въображението ѝ, но на мен ми идваха в повече нейните бомбастични изявления. Тя обаче продължи невъзмутимо: – Вождът обича да се намесва в литературните въпроси. И не само това – урежда битови проблеми на писателите от Съюза. Комунистическата идейност като висш принцип на нашата литература се циментира чрез придобиване на някое и друго жилище, командировка в чужбина, творчески отдих... такива неща. Те пък му благодарят за грижите и правилното ръководство на нашата социалистическа литература. Въобще стават си близки. Някои късметлии се превръщат в доверени приятели на водача на БКП. Е, с такъв приятел се сблъсках аз. Бях на върха на ножа му... четири дълги години. Очите на Катя се рееха някъде, където не можех да стигна. – Ще се захващаш ли, или се отказваш? – обърна се след секунди и впери в мен светлите си очи. – Кой е той? Имам право да зная – отвърнах на погледа ѝ. Тя се замисли за миг, след това се надигна на пръсти и ми прошепна добре познато име. – Не може да бъде... – гледах я изумен. – Може... Е, какво решаваш? – пак заби очи в мен журналистката, за която започвах да променям мнението си. – Налага се да се върна в Харманли... – отвърнах тихо. – Значи се отказваш? – Не. Нужно ми е време. – Точно това няма Яна Язова. – Яна Язова е прах и пръст. – Яна Язова е ръкописът, който е изчезнал. Часовникът тиктака... Ако ще се залавяш с тази работа, трябва да останеш в София. – Ще се прибера, за да си взема още дни. – Добре – рече Катя. – Аз ще ти помогна. Но ти си този, който ще действа, запомни го! А тази работа иска много действия. Воля, характер и ум, също. Неусетно бяхме извървели цялата алея до Руски паметник и макар дъждът да валеше леко, бяхме мокри. Най-после влязохме в едно кафене. Поглъщахме кафявата, топла течност и гледахме минаващите разкаляни тролейбуси, заслушани в хита, звучащ от радиото на бара: Нека просто две следи да оставим аз и ти. В този свят студен ти бъди до мен, бъди до залезния ден. Катя затананика тихо текста на \"Щурците\". – И аз ги харесвам – усмихнах се. Разбъбрихме се за музика, после за криминалния сериал по Студио \"Х\", който щяха да дават вечерта. Междувременно по радиото започна някакво бъбриво предаване. Не му обръщахме внимание, докато водещият не заговори за премиерата същата вечер в Народния театър. – В Харманли нямаме театър, може да отида довечера – вметнах аз. Катя кимна одобряващо. \"Спектакълът е посветен на 40-годишнина от победата на социалистическата революция в България\", обяви водещият и даде думата на театрален критик, който заговори: \"Успехът на тази пиеса не е и не може да бъде само в богатата и разнообразна картина на живота в българското село, в любопитните характери и човешките съдби. От принципно значение за стойността на творбата е образът на главния герой Александър Марков, бригадир и партиен секретар на клоново стопанство\". – Предпочитам класиката – свих устни и погледнах журналистката. Тя впи очи в моите, а аз премигнах неразбиращо. Критикът по радиото продължи: \"Образът е откритие за драматургията ни и не само за нея. В него намират разрешение важни моменти от социалистическата ни естетика\". Последва заглавието и името на автора. Щом го чух, проумях защо Катя се беше втренчила така в мен. – Е, ще посетиш ли това \"откритие\", то си е като класика? – изговори бавно тя. Гледахме се няколко секунди, преди да отвърна: – Ще пропусна... Предпочитам Студио \"Х\". – Аз също – глухо додаде жената. Умълчахме се. Умът и на двамата ни беше във времето, което изтичаше и заличаваше следите. Когато се разделих с журналистката, слънцето се беше показало отново. Отидох на спирката на тролеите. Можех да се прибера в уютния панелен апартамент на Сашо. Той се беше издигнал до шеф на отделение в Окръжна болница и беше загърбил митарствата по квартирите. Тролейбусът за \"Младост\" спря пред мен. Хората ме бутаха от двете страни – първо тези, които слизаха, после качващите се. Някой ме изпсува тихо, през зъби. Само пречех. Вратите се затвориха и тролеят потегли. Постоях десетина секунди. Знаех какво трябва да направя. Трябваше отдавна да съм го сторил. Онези цивилни ченгета наистина бяха променили нещо в мен. Отправих се пеша към Медицинска академия. Там плувах в свои води. Минах по познатия коридор на моргата и стигнах до секционната зала. Почуках. Гласът на професора, когото познавах от следването си, ме покани да вляза. Трите каменни маси в кафеникаво-черен цвят, напомнящ на мозайка, бяха заети. – Преча ли? – попитах. – Не – засмя се патоанатомът. – Пациентите ми са кротки, тихи и търпеливи. А аз обичам посещения от колеги. Току-що беше отстранил покрива на черепа на един от пациентите си, остави го на масата и каза: – Да отидем в кабинета. Професорът не само работеше тук от години, но имаше и отлична памет. След поредното кафе за деня, придружено от задължителните цигари, излязох полузамаян от дима и от информацията. Професорът с лекота си спомни за \"вмирисаната писателка\", независимо че от смъртта на Яна Язова бяха изминали десет години. Трупът бил оцветен в мръснозеленикаво, тъканите – набъбнали, полуразложени. Дошли роднини с одеяло и дрехи, но ги върнали. Нямало смисъл да правят каквото и да било. Затворили я в оловен ковчег, но пак миришело. – Абе, трябваше да стана нормален доктор като другите колеги, като вас, но какво да се прави? – завърши професорът. – Нямаше други места за специализация и попаднах тук. Животът ми се изнизва сред трупове... Бях на вратата, когато гласът му ме спря: – Май че имаше зеленикав плат около врата ѝ. – Шалче?! – изрекох първото, което ми хрумна. Яна Язова обичаше да се носи елегантно. После обаче ми се стори нелепо дори тя да си слага фишу за следобедна дрямка. – Не беше шалче – издуха дима на цигарата професорът и присви очи. – По-скоро колан... от домашна роба или нещо такова... Върнах се. Последваха ново кафе и нови цигари. Усилията ми обаче да разбера повече подробности се оказаха напразни. Професорът необяснимо беше изгубил желание да говори за случая. На следващата сутрин седях до прозореца в купето на влака. Главата ми пулсираше, ушите ми бучаха, пред очите ми се мержелееше. Чувствах се като погълнал билки, набрани в зло усое, с други думи, като в гео-патогенна зона. Вечерта със Сашо бяхме обърнали по няколко чашки пред телевизора. Махмурлукът щеше да премине след още един седалгин нео, но се опасявах, че ме очакват главоболия от патогенни хора. Единственото предпазване от тях беше да ги избягваме. Деспотова за мен беше неизбежна. – Няма да стане – цъкна с език Настев. Двамата седяхме в лабораторията и умувахме как да поискам отново отпуск от Деспотова, без да си навлека гнева ѝ. – Защо да не става? Нали каза, че била ходила на ясновидка заради проблемите с мъжа си. Ще ѝ подхвърля, че пиша за хиромантията, че мога да гледам на ръка, ще клъвне, ще я предразположа... – Може и да клъвне. Но не става. Излагащо е... Тая хиромантия... някак много буржоазно, много западно звучи... – Хиромантията е възникнала в източните цивилизации. Питагор и Аристотел са се интересували от нея... – Това можеш да си го пишеш в статиите, но пред Деспотова е рисковано. Двамата замълчахме. – Сетих се – тръсна русоляв перчем Настев. – Какво? – Оня заместник-редактор от списанието може пак да свърши работа. Половин час по-късно стоях прав до бюрото от тъмно дърво на главната лекарка и с леки запъвания обяснявах, че имам проблеми. – Сигурно не са фамилни, доктор Янчев. Всички знаем откъде идвате, тоест, че въобще не се знае откъде. Не намерихте за нужно да изградите и семейство. – Плащам си ергенския данък, не е ли достатъчно? – Стига, моля ви! Има женени, които не могат да имат деца, те да роптаят, че плащат, разбирам, но вие... Както и да е. Какъв точно е проблемът ви? – Не бих искал да навлизам в подробности. – Ще ви се наложи – Деспотова размърда едрото си тяло на креслото зад бюрото и зачака. Аз също чаках. Тайната ми тревога растеше, започвах да се потя, макар че в помещението температурата беше приятна. Усещах, че мълчанието става абсурдно, и се чудех какво да кажа, без да се оплета в излишни лъжи. Телефонът иззвъня спасително. Шефката вдигна. Първоначално на физиономията ѝ се изписа учудване, после прибра кичур от изрусената коса зад ухото си и се заслуша внимателно. Надявах се, че ѝ говори заместник-редакторът на списанието, за което пишех. – И ние сме много благодарни, че наш кадър е така високо ценен от такова високо място... Доктор Янчев е отличен лекар. Сигурна съм, че това има значение за научния аспект на въпросите, по които пише. Да, разбира се, нима се съмнявате? Ще съдействаме с каквото можем... – чуруликаше Деспотова с тон, за който не подозирах, че съществува в регистъра ѝ. Главната лекарка затвори и се обърна към мен. От присвитите ѝ очи хвърчаха нажежени със злоба искри. – Янчев, тоя номер няма да го забравя. Но щом вашето издание е към ЦК на ДКМС, а оттам искат да пишеш за гените на социалистическия човек, коя съм аз, че да ви спра... Една седмица, и то след като уредим кой ще ви замества. – Но... – поех въздух, канейки се да помоля за още няколко дни, но тя не ми даде шанс. – Нито час повече – отсече шефката и се надигна. – Чака ме среща с комсомолския актив, профсъюзно събрание и доклад на конференцията на младите стругари. – Младите стругари?! – Да, Янчев, аз съм заслужил лекар, ако не сте забелязали, и се срещам с млади хора, за да споделям опита си... Както виждате, и ние правим нещо за социалистическата ни родина. Нямаше какво друго да си кажем. Можех да си тръгна и да не се върна цяла седмица. Все беше нещо. Вечерта с Наско седнахме в ресторанта на главната да се почерпим за моята отпуска. – Откъде му е хрумнало на твоя човек за ДНК-то на социалистическия човек? – смееше се колегата ми. – Има особено чувство за хумор. – Абе, добре, че Деспотова не е доучила медицината, иначе... – превиваше се той от смях и чак сълзи се стичаха от очите му.", "date": "2019.06.08", "title": "Откъс от \"Яна Язова – извън редовете\" на Боряна Дукова"}
{"url": "https://www.dnevnik.bg/sport/2019/06/08/3922547_tiim_prebori_djokovich_v_epichen_sblusuk_i_si_osiguri/", "text": "Доминик Тийм срещу Рафаел Надал е финалът в тазгодишния \"Ролан Гарос\", в повторение на сблъсъка от 2018 г. Австриецът взе епичен успех над световния №1 Новак Джокович в полуфинал, продължил два дни. Четвъртият в световната ранглиста се наложи над сърбина с 6:2, 3:6, 7:5, 5:7, 7:5. Двубоят продължи 4.13 часа игрово време, но се проведе в петък и събота заради постоянните валежи и силния вятър в Париж. Срещата беше спирана, когато Тийм имаше голямо предимство, а след подновяванията на срещата Джокович се връщаше буквално от нищото. Световният №1 спаси и два мачбола от наглед невъзможна ситуация. \"Това беше луд мач с невероятен сценарий. Това е първият ми петсетов мач на \"Ролан Гарос\" и се радвам, че успях да изляза печеливш от него. Да излезеш в полуфинал срещу един от тримата най-велики в историята е невероятно. Да победиш Новак никога не е лесно\", каза Тийм след края на двубоя. В неделя той ще се изправи срещу Рафаел Надал, от когото загуби в три сета през 2018 г. \"Всеки път тук на финала се играе срещу Рафа, така че е голямо предизвикателство. Няма защо да се лъжем, той е фаворит, спечели тук 11 пъти, но се надявам, че този път ще имам повеч късмет\". Това беше девети сблъсък между двамата, като предимството остава на страната на Джокович. Само в \"Ролан Гарос\" съперниците се срещнаха за трети път след полуфинала през 2016 г. спечелен от Джокович и четвъртфинала през 2017-а, в който успехът беше за Тийм. Победата е трета за австриеца срещу сръбския тенисист, като и трите дойдоха на червени кортове. Двамата тенисисти имаха почти изравнени статистически показатели. Джокович реализира с два аса повече – шест срещу четири, а двойните грешки и от двете страни на мрежата бяха по четири. Тийм успя да реализира далеч повече уинъри – 52 срещу 39, но имаше и повече непредизвикани грешки 60 при 53 за световния №1. Двубоят беше прекратен в петък след 1.31 часа игра и 6:2, 3:6, 3:1 в полза на Тийм. Малко след 12 часа местно време в събота двамата отново излязоха на корта за доиграването. То започна отлично за Тийм, който затвърди пробива реализиран в последния гейм в петък и поведе с 4:1. След това Джокович се събра и успя на свой ред да пробие, а след това и да изравни до 4:4. Всичко отиваше към тайбрек, след като Джокович сервираше при 6:5 в полза на австриеца. В маратонски гейм, продължил повече от 12 минути световният №1 трябваше да спасява три сетбола, но на четвъртия не успя и след 5:7 трябваше да се примири. Четвъртата част започна с два стабилни сервис гейма на съперниците, след което дойде истинска вълна от пробиви. В три поредни гейма нито един от играчите не успя да вземе своето подаване. При един от пробивите имаше и намеса от мрежата, след като топката се отби от върха ѝ, за да прехвърли Джокович. Световният №1 все пак успя да се събере и след пробив последва затвърждаване и повеждане с 4:2. Сърбинът обаче не успя да задържи дълго това предимство и дойде нов пробив за 4:4, с което психологическото предимство се върна на страната на четвъртия поставен в схемата. Тийм се доближи на гейм от победата, повеждайки с 5:4, но обратите не приключиха с този гейм, като последваха два в полза на Джокович нов обрат в сета. Световният №1 не допусна изненада и затвори сета със 7:5, за да вкара двубоя в решителна пета част. В нея Тийм започна с гейм на нула и веднага след това стигна до точка за пробив при подаването на Джокович. Сърбинът водеше с 40:15, но в две поредни разигравания Тийм го матира с невероятни волета. Джокович все пак взе подаването си, но следващият му сервис гейм отново беше колеблив и допусна пробив. Тийм го затвърди и поведе с 4:1. Драматичният двубой продължи с нова пауза, отново заради дъжд. Тя дойде при 40:40 в шестия гейм, като дъждът се засили и двамата тенисисти трябваше да се приберат обратно в съблекалните. Близо 50 минути не се игра на \"Филип Шатрие\" преди Джокович и Тийм да излязат обратно на корта. Сърбинът успя да измъкне първия гейм от трудна ситуация. Той беше белязан и от спорно отсъждане на съдията на стола Хайме Компостела, който не видя топка в аут на Тийм и я отсъди за добра. Веднага след това Джокович записа и пробив, за да притисне Тийм до стената. Грешки на световния №1 обаче доведоха до пробив в сметката на съперника му, което даде и шанс на Тийм да сервира за срещата. Ръката на Тийм също трепна и той не успя да затвори мача, независимо че имаше отлична възможност. Австриецът поведе 40:15, но пропиля два мачбола след сгрешени бехкенд слайсове. Джокович усети колебанията и реализира пробив, с което за пореден път се върна в двубоя. Стигна се до изравняване 5:5 и вкарване на мача в ситуация да се играе до два гейма разлика. Тийм бързо взе подаването си с гейм на нула, след което дойде маратонски гейм с подаване на Джокович. При третия мачбол сърбинът не успя да се защити и с мощен форхенд по диагонала беше матиран.", "date": "2019.06.08", "title": "Тийм пребори Джокович в епичен сблъсък и си осигури нов финал на \"Ролан Гарос\""}
{"url": "https://www.dnevnik.bg/bulgaria/2019/06/08/3922571_ot_chesti_i_produljitelni_spiraniia_na_toka_se/", "text": "Трафопостове са аварирали поради претоварване и поради тази причина са зачестили и са се удължили периодите на липса на ток в квартал \"Дружба 2\". Това съобщиха на запитване на \"Дневник\" от електроразпределителното дружество ЧЕЗ. Жители на квартала се оплакаха, че снощи ток не е имало 4 часа - от около 18 до около 22 часа. Предишната вечер - на 6 юни, токът също е спирал за близо три часа във време, в което хората са се прибрали вкъщи. \"Проблемът датира от 5 месеца, когато почти всеки ден и нощ токът спира, но във време, в което не затрунява живота на живучище - денем от 10 до 11 и нощем межди 3 и 4 часа\", каза пред \"Дневник\" Станил Йотов, който живее в \"Дружба 2\". Първото по-сериозо спиране на тока било на 22 март вечерта, когато се играл футболният мач между България и Черна гора, спомня си Йотов, когато в квартала хората на могли да гледат мача по телевизията. По думите на Йотов най-лошото е, че на всеки около двайсетина минути токът идвал за около 3 секунди и после пак изключвал, което довежда по повреди на електроуреди. Стационарен компютър на негов съсед изгорял, а на стара жена от неговия блок се наложило два часа и половина да чака на входа, докато дойде токът, за да може да се качи с асансьора до жилището си. \"Заради мащабна реконструкция на подстанция \"Фестивална\", която продължава вече година, са прехвърлени трафопостове на алтернативно захранване по други линии и съответно от претоварване са аварирали\", съобщиха пред \"Дневник\" от пресцентъра на ЧЕЗ. От там уточниха, че засегнати са само няколко блока на \"Дружба 2\". На въпросите кога са започнали прекъсванията, на какви интервали са те, колко блока в квартала са засегнати, как са предупредени живущите в тях, дали ще бъдат компенсирани и как - от ЧЕЗ обещаха да отговорят в понеделник, защото в монента работещите били в намален състав, а трябвало да се направи дейлна справка и с други отдели. От дружеството препратиха свое прессъобщение, изпратено преди година, когато е започнал проектът на стойност 4.5 млн. лв., който се очаква да приключи през 2019 г. \"Проектът е един от най-сложните за реализация сред изпълняваните от дружеството, но компанията е предприела всички възможни мерки за гарантиране на сигурността на електрозахранването на потребителите по време на ремонта и недопускане на смущения в електрозахранването. С цел минимизиране на риска от създаване на неудобства за клиентите, компанията е предвидила временна възлова станция, която ще изпълнява функциите на подстанцията, докато трае нейната реконструкция\", се казва в текста.", "date": "2019.06.08", "title": "Жители на столичния кв. \"Дружба 2\" се опалкват от чести и продължителни спирания на тока"}
{"url": "https://www.dnevnik.bg/sviat/2019/06/08/3922570_prebit_pri_arest_ruski_razsledvasht_jurnalist/", "text": "Еван Голунов, един от популярните разследващи журналисти на Русия, е откаран от ареста в Спешна помощ, където е установено, че има множество наранявания, включително травми по поне 10 ребра и предполагаеми скрита черепно-мозъчна травма и сътресение на мозъка, съобщи \"Интерфакс\". След задържането му в четвъртък срещу петък той заяви, че е бил пребит от полицията, че са го блъскали по стълбите и са седнали върху гърдите му. Голунов бе обвинен днес в производство на наркотици, което той категорично отрича, а колегите му заявяват, че това е абсурдно, защото като разследващ журналист той изключително много е внимавал да не дава никакви поводи за съдебно преследване. Дори деловото издание \"Ведомости\" призова за подробно разследване какво точно се случва, защото подхвърлянето на наркотици на неудобни на властта хора от дълги години е изпитан метод за разправа с тях. Полицията се изложи и с това, че разпространи снимки с \"наркотици\" от операцията в жилището на Голунов, повечето от които се оказа, че са от съвсем друг апартамент и място. Той отказва да се храни и по първоначална информация не е пожелал да предостави проби, защото се опасява, че ще има манипулации и провокации от властите. Задържането му предизвика вълна от недоволство и опит за публичен протест. Понеже в Русия груповите протести трябва да бъдат позволени от общината, пред московското управление на МВР започнаха еднолични демонстрации (т.нар. пикет), а встрани на опашка изчакваха на опашка други журналисти и обикновени хора, които да заемат мястото. Полицията се намеси и за кратко арестува в петък чакащите на опашката \"за събеседване\" и предупреждение за \"несанкциониран митинг\". Известни руски журналисти предложиха лично да гарантират за колегата си, за да бъде освободен от ареста. Голунов е работил за РБК, руското издание на сп. \"Форбс\", в. \"Ведомости\" и телевизионния канал \"Дождь\", а сега е автор в базираното в Латвия рускоезично издание \"Медуза\" на журналисти, прогонени или напуснали от руски медии при разгрома на свободната преса. Разследванията му са предимно за злоупотребите в Москва и според редакцията на \"Медуза\" в момента е работел за престъпни схеми на пазара на ретуални услуги. Изданието освободи в събота от авторски права всички негови разследвания и призова подкрепящите го да ги разпространяват. В кампанията в защита на Голунов се включиха РБК, Профсъюзът на гурналистите и работещите в медии, \"Амнести интернешънъл\", \"Трансперънси интернешънъл\", ОССЕ, Съветът по правата на човека към Кремъл, базираният в САЩ Международен комитет за защита на журналистите.", "date": "2019.06.08", "title": "Пребит при арест руски разследващ журналист предизвика вълна от протести"}
{"url": "https://www.dnevnik.bg/politika/2019/06/08/3922575_bsp_shte_pravi_debat_za_namaliavane_na_partiinite/", "text": "БСП ще прави експертен и политически дебат за намаляване на партийната субсидия, но депутатите й няма да подкрепят идеята на премиера Бойко Борисов за орязването й от 11 до 1 лева на глас на последните парламентарни избори. Това реши Националният съвет на партията днес. Изненадващо в четвъртък премиерът Бойко Борисов внесе в парламента проект за актуализация на държавния бюджет, който предвижда  на глас. Това стана, след като по време на предизборната кампания \"Шоуто на Слави\" информира, че партиите са получавали не по 11, а по 13.23 лв. на глас, а прокуратурата откри нарушения. Парламентарната бюджетна комисия одобри предложението на извънредно заседание  още същият ден. Днес широкото ръководство на БСП взе решение предложението да не се подкрепя в пленарна зала. Против са и депутатите от ДПС. Пред \"Нова телевизия\" зам.-председателят на ВМРО Ангел Джамбазки заяви, че субсидията трябва да бъде намалена, но не даде отговор дали на намалена, но не даде отговор дали на 1 лев или на различна сума. Националният съвет на БСП реши още отчетът на лидера Корнелия Нинова за европейските избори да бъде допълнен и след това приет от конгреса на 16 юни. Според някои това е бламиране на лидера, при което споровете са продължили няколко часа. Тя обаче смята, че няма такова, а се чуват различни мнения. На конгреса трябва да се реши дали след утвърждаването на оставката на Нинова новият лидер да се избира пряко от членовете на партията или от делегатите на конгреса. Вътрешната опозиция е внесла предложения за връщане на стария ред. ", "date": "2019.06.08", "title": "БСП ще прави дебат за намаляване на партийните субсидии, но не на 1 лев"}
{"url": "https://www.dnevnik.bg/sport/2019/06/08/3922577_avstraliika_triumfira_s_titlata_pri_damite_v_rolan/", "text": "Ашли Барти е шампионката в дамския турнир на \"Ролан Гарос\", след като се справи с чехкинята Маркета Вондрушова 6:1,6:3. Австралийката спечели първата си титла от Големия шлем на 23 годишна възраст. Преди по-малко от три години тя беше извън първите 600 в света. Дотук най-доброто представяне на Барти в Големия шлем беше четвъртфинал на Australian Open, постигнат по-рано през тази година. \"Нямам думи да опиша какво чувствам. Много съм горда от себе си, защото изиграх перфектен мач. Маркета играе страхотно през цялата година, не само през тези две седмици в Париж. Много е млада и пред нея ще има още много финали\", каза Барти след срещата. Тя е първата представителка на Австралия, която печели в Париж от Маргарет Корт през 1973 г. Освен победата Барти се изкачва и на второ място в световната ранглиста при дамите, което е рекордно класиране за австралийка от 1976 г. насам. Барти е и 35-ата представителка на Австралия, която печели титла от един от четирите най-големи турнира. За последно страната триумфира със Саманта Стосър на US Open преди осем години. Финалният мач на корт \"Филип Шатрие\" продължи само час и 10 минути, след като австралийката беше с класа над 19-годишната Вондрушова. Чехкинята, която дотук нямаше загубен сет в турнира, не показа високото си ниво от предишните мачове. Барти проби общо пет пъти и загуби подаването си само веднъж. Тя имаше висок процент на сервиса в срещата, което се оказа ключово. Тя поведе много бързо с 4:0 преди Вондрушова да успее да се разпише, като върна единия от пробивите. Това се оказа и единственият гейм за чехкинята в първия сет, след като Барти спечели следващите два и затвори първата част за едва 30 минути. Вторият сет започна с ранен пробив, който даде ключово предимство на Барти и тя не го изпусна до края. Австралийката проби още веднъж в самия край на мача, за да спечели с 6:3, възползвайки се от първия мачбол, който се откри пред нея. Титлата е пета в кариерата на австралийката. Барти постигна и трета победа в три мача с Вондрушова, като дотук дори няма загубен сет срещу чехкинята.", "date": "2019.06.08", "title": "Австралийка триумфира с титлата при дамите в \"Ролан Гарос\""}
{"url": "https://www.dnevnik.bg/bulgaria/2019/06/08/3922576_karakachanov_zastana_zad_homofobska_kauza_i_pohod_za/", "text": "Вицепремиерът и министър на отбраната Красимир Каракачанов застана зад шествието, протестирало днес срещу София Прайд 2019, с който в България се призовава за защита на ЛГБТ общността и борба с дискриминацията и езика на омразата. Съобщението е разпространено от неговата партия ВМРО, а не от министерския му кабинет, но в текста никъде не се подчертава, че това е негова лична позиция или изявление в качеството му на партиен лидер. През седмицата управляващата ВМРО зае позиция срещу София Прайд с изключително остър и агресивен тон. След като поредното годишно събитие бе подкрепено от десетки посланици и организации, сега Каракачанов критикува и тях. За да няма съмнение в ангажирането му с каузата на антигей средите, той изрично призова \"всеки нормален български граждани\" да отиде пред Министерски съвет и в другите градове, където се организират \"мероприятия в подкрепа на традиционното българско семейство\". Той допълва и какво е разбирането му за такова семейство - \"което се състои от мъж, жена и деца\". Каракачанов отправя в различни посоки обвинения в лъжи и лицемерие и заявява, че традиционното семейство е подложено на удари, но без да уточнява какви по-точно са тези удари, както и призовава \"семейството да е в центъра на нашата политика\", но не дава аргументи и примери какво той като министър или партията му са свършили в България за това. \"Поход за семейството\" се представя като \"национална асоциация\" и \"сдружение с нестопанска цел в обществена полза\", а от публикуваният на страницата му устав се вижда, че то е учредено в края на януари 2019 г. Но още през декември то е започнало \"петиция срещу хомосексуалната пропаганда\", участва в кампанията срещу Националната стратегия за детето 2019-2030 г. и разпространява драматични текстове без автор, име на хората, за които се разказва или поне конкретно място за случващото се, но започващи с \"Като студентка се омъжих за англичанин и през 90-те години заживяхме в Англия. Тук децата започват училище на 4 години – съвсем невинни и лесни за манипулиране.\" Членове на Поход за семейството са три неправителствени организации - борещото се срещу правото на аборт софийско Сдружение \"Избор за живот\", варненското  \"Сдружение Нов Живот\", обявяващо сред дейностите си \"разпространение на християнството и християнските ценности в обществото\" и Сдружение \"Свободен човек\", обявяващо на сайта си изключително \"дейност в обществена полза, изразяваща се в подпомагане на онкоболни\". \"Свободен човек\" има обявен контакт само мобилен телефон, а Асоциация \"Поход за семейството\" е изброила единствено адреси за електронна поща в 5 града и профили в социални мрежи.", "date": "2019.06.08", "title": "Каракачанов застана зад хомофобска кауза и Поход за (традиционното) семейство"}
