{"url": "http://www.dnevnik.bg/sviat/2017/08/27/3031707_trump_obmislia_drastichno_svivane_na_programata/", "text": "Администрацията на президента Доналд Тръмп обмисля значително съкращаване на т.нар. програми за културен обмен, позволяващи на хиляди млади хора от цял свят да поработят в САЩ няколко месеца, след което да поразгледат страната, съобщи \"Уолстрийт джърнъл\". Позовавайки се на \"запознати с плановете на администрацията\", изданието посочва, че става дума за визата от категория J-1, която се издава за лятната програма work&travel както и за детегледачки. Това става в рамките на издадената през април президентска заповед да се направи преглед на механизмите, по които чужденци се допускат да пребивават или имигрират в страната. Източниците на \"Уолстрийт джърнъл\" казват, че на ревизия са подложени 5 от категориите на виза J-1, която иначе обхваща и размяната на научни работници и творци. Вниманието е към тези схеми, чрез които в САЩ влизат гастарбайтери и част от тях остават в страната отвъд позволения срок. Такива са не само работещите по заведения, курорти или басейни, но също живеещите в американски семейства като помощници за гледане на деца/възрастни или индивидуални фитнес инструктори. Една от алтернативите, която се проучва, е проблемните категории да се закрият или да се поставят нови завишени изисквания към кандидатите. Друг вариант е работодателите, които наемат такива млади хора от чужбина, първо да докажат, че не са открили американци за работните си места. Всяка година десетки хиляди младежи, включително българи, се възполвзат от Summer Work Travel (SWT) - програма, насочена към студенти от колежи или университети. За България обикновено това е периодът между 1 май и 30 септември, като в тези 5 месеца може да се пребивава на американска територия толкова, колкото е академичната ваканция, но не повече от 4 месеца. Всяка година допусканите в САЩ са различен брой, но се смята, че те заемат между 80 000 и 150 000 сезонни работни места. Идеята зад президентската заповед \"Купете американско, наемете американец\", е значителна част от тези места да се използват от американски младежи. Визовата категория J-1 възниква през далечната 1961г. в разгара на студената война като схема за обмяна на личен опит и идеи, т.е. има предимно образователна и културна насоченост. Критиците ѝ днес казват, че тя се е превърнала в най-голямата програма за гастарбайтери - през 2010г. в САЩ с тази виза са влезли около 350 000 души за работа и обучение, включително техните съпруги/съпрузи, като тези за работа и пътуване\" (SWT) са били почти 133 000. През 2014г. броят им е бил доста по-малък - около 79 000 души. Но понеже с програмата се занимава Държавният департамент, а не министерството на труда, през последните години зачестяват съобщенията за злоупотреба с младите хора от чужбина. Критиките засягат от местата за настаняване и работа, през заплати под минималните до включване в схеми за нелегален трафик на средства. Част от проблема идва от факта, че Държавният департамент на САЩ практически не разполага със служители, които да следят дали се спазват условията от десетките хиляди, ползващи тази виза. Това е оставено основно на приемащата страна, като най-тежката санкция е работодателят или образователната институция да бъдат изключени от ползването на тази виза. Изгодата за бизнеса идва основно от това, че за наеманите младежи често не се изисква плащане на социални и медицински осигуровки (чужденецът трябва сам да си осигури медицинска застраховка преди да потегли). Поради занижен контрол от властите има случаи младежите да са настанявани срещу завишени наеми в жилища на самите работодатели или да им е обещан определен милимален брой работни часове седмично, а реално те да са доста по-малко. Доналд Тръмп обеща за ревизира визовата схема J-1 още в края на 2015г. в самото начало на кандидат-президентската си кампания. Междувременно, за 2017г. бяха променени условията за летните програми за работа и пътуване за студенти - кандидатите вече трябва да представят договор от американски работодател, докато досега можеха да пристигнат в страната и да си намерят работа в срок от 3 седмици.", "date": "2017.08.27", "title": "Тръмп обмисля драстично свиване на програмата work&travel, твърди \"Уолстрийт джърнъл\""}
{"url": "http://www.dnevnik.bg/bulgaria/2017/08/27/3031575_tovaren_korab_se_razcepi_na_dve_v_cherno_more/", "text": "Товарен кораб с 11 членен екипаж се разцепи на две рано тази сутрин край турския бряг на Черно море. Това съобщава Би Ти Ви, позовавайки се на агенция \"Ройтерс\". Екипажът е бил спасен. Корабът е плавал под монголски флаг. Построен е през 1975 година и е трябвало да отплава за ремонт. Корабът е дълъг 114 метра и се казва \"Леонардо\". Докато стоял на котва край Истанбул, започнал да се огъва и накрая се разцепил на две. Едната половина от кораба била откарана с влекач на брега, а останалата във водата част потъна.", "date": "2017.08.27", "title": "Товарен кораб се разцепи на две в Черно море"}
{"url": "http://www.dnevnik.bg/sport/2017/08/27/3031556_plamen_konstantinov_pokazahme_dve_lica_sreshtu_ispaniia/", "text": "Селекционерът на мъжкия национален отбор по волейбол Пламен Константинов остана доволен от  успеха с 3:0 над Испания  на Евроволей 2017. Специалистът обяви, че тимът е стоял добре до средата на втория гейм, като след това българите допуснаха спад. \"Доволен съм от играта на отбора в този мач. Мисля, че те показаха две лица. Всичко вървеше добре до средата на втория гейм, после, както обикновено се случва, дойде миг, в който момчетата помислиха, че всичко е приключило. Трябваше да натиснем до края, за да спечелим тази част, но съм щастлив, че не оставихме испанците да се върнат, защото нямаха какво да губят\", заяви Константинов. Тимът има важен мач в понеделник срещу  Словения , който е пряк сблъсък за второто място в групата. Именно втората позиция носи класиране напред. След победата над Испания играчите на Пламен Константинов направиха тонизираща тренировка във фитнеса на хотела си в Краков.", "date": "2017.08.27", "title": "Пламен Константинов: Показахме две лица срещу Испания"}
{"url": "http://www.dnevnik.bg/photos/snimka_na_denia/2017/08/27/3031562_snimka_na_denia_oshte_edin_shumaher_v_bolid_ot_formula/", "text": "Синът на Михаел Шумахер Мик отбеляза 25 години от първата победа на славния си баща във Формула 1. Преди състезанието за Гран при на Белгия 18-годишният пилот направи демонстративна обиколка с болида на баща си от 1994 г., с който той спечели първата си световна титла.", "date": "2017.08.27", "title": "Снимка на деня: Още един Шумахер в болид от Формула 1"}
{"url": "http://www.dnevnik.bg/bulgaria/2017/08/27/3031580_muj_napravi_karta_na_gradskiia_transport_na_sofiia/", "text": "Стоян Стоянов, който професия е геодезист,  направи карта на целия градски транспорт на София , съобщи \"Нова телевизия\". Става въпрос за подробна транспортна схема, на която се виждат всички автобусни, тролейбусни, трамвайни линии и метрото. \"Интернет е пълен с информация за населените места, но картата на хартия винаги ще остане модерна\", категоричен е Стоянов. По думите му не е шега работа да ориентираш един човек в градската обстановка. Такъв вид карти нямат стандарт, обяснява Стоянов. Той изработва картата за четири месеца в Пловдив. \"Премиерата\" ще е след два месеца. Центърът за градска мобилност вече е купил прототипа на схемата и в момента я превежда на английски език. \"Веднъж ми се наложи да намеря начин да стигна от кв. Враждебна (след едно авиошоу) до центъра, евентуално до Централна автогара. Никога не бях попадал в този квартал и добирайки се до първата спирка, загледах картата на транспорта, залепена там. Професията ми е свързана постоянно с работа с карти, ориентиране в непозната среда, а сега? Тук, с този лабиринт от картинката на спирката, претърпях неуспех. Нито се ориентирах къде съм, нито закъде съм. Питах, хората наоколо, но всички също като мен чакаха \"каквото дойде, пък все ще стигнем до някъде\". Аз познавам езика и горе-долу града. Какво остава за чужденец? GPS-ът на телефона ми ме ориентира поне на коя улица съм, но това не ми беше никак достатъчно.\" Това споделя Стоян Стоянов в социалната мрежа \"Medium\" през юни за това как и защо е решил да направи схемата.", "date": "2017.08.27", "title": "Мъж направи карта на градския транспорт на София"}
{"url": "http://www.dnevnik.bg/sport/2017/08/27/3031588_super_svetovno_purvenstvo_za_klubni_otbori_zamenia/", "text": "ФИФА ще направи нов турнир, който да замени Купата на конфедерациите от 2021 г., съобщи генералният секретар на централата  Звонимир Бобан  пред \"Гадзета дело спорт\". Надпреварата ще се казва Супер световно първенство, а първата страна домакин ще бъде Китай. Още по време на Купата на конфедерациите тази година в Русия стана ясно, че това е последният турнир от този вид, а  Германия стана последният носител на трофея . Новата надпревара ще е за клубни отбори и в нея ще участват 24 отбора. От ФИФА искат да има състезание за всички най-добри отбори от континентите, които да премерят сили. Участниците ще се класират на база участието в своята конфедерации. Тимовете от Европа - през Шампионската лига, останалите - от съответните континентални първенства. Отборите ще са разделени в осем групи от по три тима, а само първият ще се класира за фазата на директните елиминации. Те ще са четвъртфинал, полуфинал и финал. Европа ще има 12 участника, Южна Америка – пет, Африка, Азия и Северна Америка - по два. На този етап се обсъжда възможността Океания да има един представител в турнира, който да играе квалификационен мач срещу друг отбор, получил шанс за участие в състезанието. Представителите на Европа ще са последните четири шампиона от Шампионската лига, четирите финалиста, както и четирите с най-висок коефициент.", "date": "2017.08.27", "title": "Супер световно първенство за клубни отбори заменя Купата на конфедерациите от 2021 г."}
{"url": "http://www.dnevnik.bg/sport/2017/08/27/3031591_hamiltun_specheli_duela_s_fetel_na_spa/", "text": "Люис Хамилтън спечели състезанието за Гран при на Белгия 12-и кръг от световния шампионат във Формула 1. Британецът стартира от първа позиция и нито за миг не изпусна водачеството, като водеше много уверено своя \"Мерцедес\". Той надделя над големия си съперник за титлата Себастиан Фетел и съкрати аванса му наполовина. След второто място на германеца, двамата вече са разделяни само от седем точки. Трети на подиума изненадващо се качи Даниел Рикардо, който се справи с Кими Райконен и Валтери Ботас.  Успехът е 58-и за Хамилтън в неговия старт №200 във Формула 1. Ден, след като  изравни рекорда на Михаел Шумахер  за най-много полпозишъни – 68, британецът безапелационно спечели и състезанието. Той се доближи до славния германец и по още един показател. В процентно отношение Хамилтън вече има 28.9% победи срещу стартове, а  Шумахер  е с 29.55% (308 старта и 91 победи). \"Невероятно е! Това е едно от моите любимия състезания, а да го спечеля отново е страхотно. Феновете бяха много шумни, създадоха уникална атмосфера. Сещам се как гледах колите тук като малък, така че нека хората да знаят, че един ден мечтите се сбъдват\", каза Хамилтън след финала. Победата му на \"Спа\" е трета за него тези през 2010 и 2015 г. По време на цялото състезание британецът беше много уверен и имаше темпо в запас. Фетел беше близо до съперника си, но без шанс да го изпревари. Перфектен старт за Алонсо Началото на състезанието беше белязано от перфектния старт на Фернандо Алонсо. Испанецът се справи с няколко болида в първия завой и зае седмото място. Испанският ветеран дори направи чисто изпреварване срещу Нико Хулкенберг в третата обиколка, въпреки че неговият \"Макларън\" е с много по-слаб двигател. След първите няколко обиколки Алонсо започна да потъва в класирането, а в 27-ия тур дори беше принуден да спре колата си заради технически проблем. В челото на класирането интрига не липсваше, като двата болида на \"Форс Индия\" имаха сериозен контакт помежду си, а Макс Верстапен също беше принуден да се откаже след само осем обиколки. Местният любимец изгуби мощност в своя \"Ред Бул\" и за шести път о 12 старта тази година не пресече финалната линия. Битката между Хамилтън и Фетел беше много оспорвана, като само в първите пет обиколки британецът имаше значително по-добро темпо. Германецът успяваше да прави турове в диапазона 1:49.9 до 1:50.3 минути в дълга серия, като след седмия тур дори вече беше по-бърз. До първото спиране в бокса, Фетел не позволи на лидера да се откъсне на повече от 1.7 секунди пред него и го държеше на отлична дистанция. Зад двамата лидери Валтери Ботас и Кими Райконен бяха с много по-ниско темпо и изостанаха сериозно. Различна стратегия за фаворитите Хамилтън направи първия си стоп в 13-ата обиколка, като реши да сложи най-твърдия възможен комплект гуми софт. За разлика от него Фетел остана на трасето две обиколки повече, но нямаше толкова по-добро темпо. След връщането си на пистата Хамилтън записа рекордни сектори и не остави съмнение, че ще запази първото си място. Грешка на британеца обаче го постави под напрежение в 17-ата обиколка, като той загуби 1.3 секунди от съперника си. Фетел се доближи на няколко десети от британеца и влезе в неговата DRS зона, но след предупреждение от бокса, Хамилтън повиши сериозно темпото си. Той започна да прави значително по-бързи обиколки и отново се откъсна. Кими Райконен имаше проблеми, като получи наказание от 10 секунди, заради пренебрегване на жълти флагове. Финландецът трябваше да спре в бокса, което доведе и до загубата на няколко позиции, точно когато започна да намира доброто темпо. В 30-ата обиколка двамата пилоти на \"Форс Индия\" Серхио Перес и Естебан Окон за пореден път показаха, че има сериозно напрежение помежду им. В момент когато младият французин опита изпреварване, беше избутан в стената от своя съотборник, което доведе до спукана гума за Перез и счупено предно крило за Окон. Рейс контролът веднага изпрати кола за сигурност на трасето, с което обърка плановете на Хамилтън и върна интригата. 10 обиколки спринт до финала      След излизането на колата за сигурност всички пилоти смениха гумите си още веднъж, а Хамилтън отново заложи на твърдата смес – софт. Фетел сложи най-меките ултрасофт, с надежда да има по-добро темпо до края на състезанието и да притисне съперника си. При рестартирането на състезанието Фетел се доближи максимално близо до Хамилтън, притисна го в завоя \"Червената вода\" и опита изпреварване при рязкото спиране за \"Комб\", но британецът отлично се защити. В заключителните 10 обиколки германецът буквално спринтрираше, опитвайки всичко, за да се доближи отново до Хамилтън, но британецът беше безапелационен. Лидерът в състезанието имаше темпо в резерв и с новите си гуми беше много бърз. В битката за третото място смела маневра на Даниел Рикардо му донесе успех. Той изпревари Ботас на спирането за \"Комб\", а финландецът загуби място и от Кими Райконен, в рамките на броени секунди. Топ 10 допълниха Нико Хулкенберг, Маса и Грожан, които стартираха много назад, но имаха добра стратегия и късмет, катко и Окон и Карлос Сайнц.  В световния шампионат Хамилтън вече е само на седем точки зад Фетел, като размествания сред останалите пилоти не настъпиха. Британецът обаче нанесе голям удар, след като по традиция този, който спечели двата старта след паузата, в Белгия и Италия, става и шампион. В последните осем сезона имаше само две изключения – 2010 и 2012 г., когато Фетел не спечели нито на \"Спа\", нито на \"Монца\", но накрая триумфира. В подреждането при конструкторите \"Мерцедес\" увеличи с още пет точки аванас си – Сребърните стрели имат 392 срещу 348 за \"Ферари\". Следващият старт е след седмица на \"Монца\". Домашната писта на \"Ферари\" не носи много успехи на тима в последните сезони. Скудерията няма успех в \"Храма на скоростта\" от 2010 г., когато спечели Фернандо Алонсо.", "date": "2017.08.27", "title": "Хамилтън спечели дуела с Фетел на \"Спа\""}
{"url": "http://www.dnevnik.bg/sviat/2017/08/27/3031590_donald_trump_e_poiskal_da_niama_delo_sreshtu_negov/", "text": "Президентът на САЩ Доналд Тръмп е поискал от министъра на правосъдието и главен прокурор Джеф Сешънс да се откаже от делото срещу Джо Арпайо, един от верните му поддръжници. Това съобщава БТА, позовавайки се на информация от \"Франс прес\". Арпайо беше осъден през юли и помилван от Тръмп в петък. Той е известен с борбата си с испаноезичните имигранти и беше съден за нарушаване на разпореждане на федерален съдия, което му забраняваше извършването на патрули, смятани за дискриминационни. Според информацията, разпространена от в. \"Вашингтон пост\", става въпрос за разговор от пролетта. Тогава американският държавен глава е попитал Сешънс дали е възможно правителството да се откаже от процес срещу Арпайо. Главният прокурор е заявил, че това не би било уместно. Така Тръмп решава да остави случая на съда и ако има присъда, той да помилва 85годишния шериф. В петък вечерта от Белия дом съобщиха, че мотивите за помилването са, че Арпайо е служил на страната си в продължение на повече от половин век и заслужава да бъде освободен от наказателна отговорност. Членове на Републиканската партия порицаха решението за помилване на Арпайо. Сред обявилите се против са двамата сенатори от Аризона Джон Маккейн и Джеф Флейк, както и председателят на Камарата на представителите Пол Райън. Шерифът е отявлен поддръжник на Тръмп и се самообявява за \"най-твърдия пазител на реда в Америка\". През 2016 г. той обяви публично подкрепата си за тогавашния кандидат за президент. Тръмп от своя страна застана зад него по време на кампанията му за шериф на окръг Марикопа.", "date": "2017.08.27", "title": "Доналд Тръмп е поискал да няма дело срещу негов поддръжник"}
{"url": "http://www.dnevnik.bg/sport/2017/08/27/3031596_voleibolistkite_zagubiha_purvoto_miasto_ot_holandiia_v/", "text": "В мач изцяло за престиж женският национален отбор по волейбол отстъпи с 0:3 (21:25, 17:25, 23:25) на Холандия в световните квалификации. Момичетата на треньора Иван Сеферинов си бяха осигурили класирането за мондиала в Япония след победата в събота  над Белгия . Лалетата завършиха на първото място в турнира в Ротердам, а България зае второто, като и двата тима се класират на световните финали. От началото на двубоя Иван Сеферинов заложи на основния си състав, но от втория гейм на полето се появиха волейболистките, които играха по-малко в турнира. Логично Холандия имаше предимството, като най-оспорвано беше в третия гейм. България водеше в големи периоди от последната част, но при 23:22 пропусна да увеличи аванса си на две точки. След прекъсване Холандия спечели три поредни точки и затвори мача.", "date": "2017.08.27", "title": "Волейболистките загубиха първото място от Холандия в световните квалификации"}
{"url": "http://www.dnevnik.bg/photos/2017/08/27/3031512_fotogaleriia_uraganut_harvi_sreshtu_teksas/", "text": " в САЩ, взе до момента две жертви, нанесе тежки щети и заплашва с проливни дъждове още дни наред. На снимката: Лиза Рехър прегръща четиригодишния си син Максимус, докато чакат да бъдат евакуирани, след като са загубили дома си от урагана \"Харви\" в крайбрежния град Рокпорт, Тексас.", "date": "2017.08.27", "title": "Фотогалерия: Ураганът \"Харви\" срещу Тексас"}
{"url": "http://www.dnevnik.bg/bulgaria/2017/08/27/3031261_da_pomognem_g-ja_aleksandrova_da_ostane_klasna_na_4_v/", "text": "Ремонт на тротоари, искане за достъп до стадион, подписка за създаване на ден на орлите, подкрепа за конкретен човек или декларация в защита на правото на живот. Това са едни от популярните теми, около които хората, вероятно в по-голямата си част непознати, са се обединили в петиции. Това се вижда от сайта  peticiq.com , където, ако харесате кауза или искане, е необходимо да се подпишете с две или трите си имена. Сред трите най-популярни петиции \"за всички времена\" (така се нарича категорията на сайта) са \"Не на връщането на цигарения дим в заведенията\", започната през 2012 година и събрала над 73 хиляди подписа. На второ място е искането за разпускане на ДПС като незаконно регистрирана партия, създадена през 2013 година и подкрепена от над 63 хиляди души. Подписка за създаване на зоополиция към МВР е събрала над 35 хиляди души. на  доцент Кристиан Таков . Преподавателят по гражданско право почина на 11 юли, а петицията е от деня след това. Тя е събрала над 3700 подписа и все още е активна. Не е известно дали от нея има или ще има резултат, вероятно това ще се разбере в началото на академичната година. За последните 30 дни друга  петиция , която е събрала над 3300 подписа, е с тема: \"Против удължаване на учебната година в юли месец\", която е събрала над 3300 подписа. Тя е във връзка с идея на образователното министерство, от която то  впоследствие се отказа , учебната година за гимназистите да продължава през юли. Подписката е затворена. Следващата петиция е за достойно заплащане на труда на социалните работници и служители в териториалните дирекции \"Социално подпомагане\" и подобряване на условията, при които работят. Подписана е от над 2100 души, като в документа са изредени исканията и проблемите пред сектора.", "date": "2017.08.27", "title": "\"Да помогнем г-жа Александрова да остане класна на 4 \"В\", или в какви петиции участват хората"}
{"url": "http://www.dnevnik.bg/sport/2017/08/27/3031614_chelsi_zabravi_za_krizata_s_lesna_pobeda_nad_evertun/", "text": "Шампионът \"Челси\" се отърси след колебливото начало на сезона, белязано от поражение за \"Къмюнити шийлд\" и  шокираща загуба на \"Стамфорд Бридж\" от \"Бърнли\"  и надделя над \"Евертън\". Лондончани стигнаха до успеха с 2:0 сравнително лесно, като двете попадения, дело на Фабрегас и Мората паднаха до почивката. Антонио Конте  можеше да разчита на Фабрегас, който се завърна след контузия, а от първата минута започна и Педро. \"Челси\" беше много по-разнообразен и агресивен в играта си и логично стигна до успеха. \"Постигнахме добра победа, а тя е важна след лошия ни старт на сезона. Бяхме уверени и концентрирани, че можем да спечелим. Направихме нужните корекции и според мен изглеждаме доста добре. Имаме пауза от две седмици, в която ще починем и ще изчистим играта си\", каза плеймейкърът на сините, който беше избран за №1 в двубоя. Нито за момент \"Евертън\" не успя да наложи своето надмощие на \"Стамфорд Бридж\", като разчиташе на прибрана игра в собствената си половина и основно на статични положения. Играта на  Уейн Рууни  не вървеше, а от там страдаше и целият отбор на \"карамелите\". В 27-ата минута тимът на Антонио Конте откри след много красива комбинация между Фабрегас и Мората. В хода на цялата атака футболистите на \"Евертън\" гледаха движението на съперника, а общо седем полеви играчи в наказателното поле не можаха да противодействат на двамата испанци. Мората овладя пас на Фабрегас и му върна топката, а с плътен диагонален удар по тревата, плеймейкърът се разписа. Халфът имаше дейно участие в 14-и гол (пет гола и 9 асистенции) на \"Стамфорд Бридж\" в последните си 13 домакински мача от Висшата лига. Надмощието на \"Челси\" продължи и до края на първата част домакините пропуснаха още няколко много добри шанса да удвоят аванса си. Все пак това се случи три минути преди паузата. Сесар Аспиликуета центрира остро топката, а Мората, който се беше пласирал отлично между двама от централните защитници Ашли Уилямс и Майкъл Кийн се разписа с глава. Нападателят влезе в историята, като е първият играч във Висшата лига, който вкарва гол и дава асистенция във всеки един от първите си два домакински мача в надпреварата. През втората част \"Евертън\" опита да отговори по някакъв начин, но играта на гостите не вървеше. Уейн Рууни и компания се изнервиха, като не показаха нищо от видяното срещу  \"Манчестър сити\"  в началото на седмицата, когато измъкнаха равенство 1:1. В друг мач от 15.30 ч. \"Уест Бромич\" и \"Стоук сити\" завършиха наравно 1:1. Джей Родригес откри за домаините в 61-ата минута, а ветеранът Питър Крауч донесе точката на \"грънчарите\" 13 минути преди края.", "date": "2017.08.27", "title": "\"Челси\" забрави за кризата с лесна победа над \"Евертън\""}
{"url": "http://www.dnevnik.bg/bulgaria/2017/08/27/3031620_katastrofa_v_tunel_jeleznica_predizvika_zadrustvaniia/", "text": "Катастрофа в тунел \"Железница\" на пътя Симитли – Благоевград предизвика задръствания на пътя за Гърция, съобщи Би Ти Ви. Временно движението се е осъществявало само в едната лента. Не се съобщава за загинали и ранени при инцидента. Стигна се до тапи и в двете посоки. Вчера за кратко пътят през Кресненското дефиле  беше затворен, заради бушуващият пожар в Пирин. Днес спряно беше само движението на влаковете.", "date": "2017.08.27", "title": "Катастрофа в тунел \"Железница\" предизвика задръствания по пътя за Гърция"}
{"url": "http://www.dnevnik.bg/sport/2017/08/27/3031631_kris_frum_nanese_nov_reshitelen_udar_po_konkurentite/", "text": "Крис Фрум спечели деветия етап в  Обиколката на Испания  и увеличи преднината си в генералното класиране. Лидерът на \"Скай\" беше прекалено добър за конкурентите си и финишира първи в етапа от Ориуела до Кумбре дел Сол (174 км). На четири секунди след него финишира Естебан Чавес (\"Орика\"), а на пет канадецът от \"Канъндел\" Майкъл Уудс. Много колоездачи имаха интерес да влязат в ранното откъсване, преследвайки етапен успех, но активната езда на основната група не остави шанс на бегълците. \"Канъндел\" контролираше етапа почти през цялото време, а в последните километри най-добра организация показаха състезателите на \"Скай\". Диего Роза и Джани Москон редуцираха групата по стръмните склонове на Ла Пуиг, а решителна роля изигра ветеранът Микел Ниеве. Баският катерач даде много дълга смяна, като остави за  Крис Фрум  лесната задача да атакува в последния стръмен километър на височината Кумбре дел Сол (от испански Върха на слънцето). Англичанинът беше последван от Алберто Контадор, но ускорението му не остави шанс на другите лидери. В последните 200 метра Естебан Чавес и Майкъл Уудс се доближиха до носителя на червеното трико, но последва нова атака, която ги отказа. След етапния успех, който е общо четвърти за него във \"Вуелта\", Фрум има аванс от 36 секунди пред Чавес в генералното класиране. Третият Николас Роуч (BMC) е вече на 1.05 минути, а Топ 5 допълват Винченцо Нибали на 1.17 и Тиджей Ван Гардърен (BMC) на 1.27 минути. Утре е първият почивен ден в тазгодишната \"Вуелта\", а предстоящата втора седмица на състезанието може да се окаже решаваща, като колоездачите тепърва навлизат във високите планини с дълги изкачвания.", "date": "2017.08.27", "title": "Крис Фрум нанесе нов решителен удар по конкурентите си във \"Вуелта\""}
{"url": "http://www.dnevnik.bg/sviat/2017/08/27/3031624_hjustun_e_paraliziran_ot_navodnenie_zaradi_uragana/", "text": "Проливни дъждове, предизвикани от урагана \"Харви\", парализираха Хюстън - четвъртият по големина град в САЩ с над 2 милиона души население. На някои места в най-многолюдния град на щата Тексас са паднали близо 50 л. дъжд на кв. м за последните 24 часа и това е потопило почти всички основни пътни артерии. Градският транспорт не работи в обширни райони. Дотук ураганът, чиято сила вече намаля до тази на тропическа буря, е причинил смъртта на петима души, но дъждовете се очаква да продължат до сряда. Наводнението се разпространява навсякъде, добавяме 40 лодки към спасителните екипи и призоваваме хората от потопените квартали да не напускат домовете си, защото улици и магистрали са под водата, каза кметът Силвестър Търнър. Започнала е евакуацията на два жилищни блока. Отварят се нови убежища в града, включително конгресен център, в които хората временно да бъдат настанени. \"Не излизайте на пътя. Не си мислете, че бурята е приключила\", заяви кметът на пресконференция. Спасителните екипи са получили повече от 2000 позвънявания в търсене на помощ за евакуация от наводнени къщи и коли. Властите изнемогват и често отговарят, че правят всичко по силите си, но в момента не могат да дадат по-добър съвет от това хората да се качат на покривите на домовете си. Досега са спасени над 1000 души в района на Хюстън и се очаква още хиляди да се нуждаят от евакуация, защото \"Харви\" е най-мощният ураган, връхлитал Тексас от 50 години насам и тепърва ще предизвиква наводнения, силни приливни вълни и торнадо. Всички училища в Хюстън ще останат затворени през цялата следваща седмица. В неделя сутринта летището на града прекрати приемане и изпращане на самолети, защото пистите и зоната за пристигащите бяха покрити с вода. Метеослужбата предупреди за внезапни наводнения в района. В югоизточните части на Тексас в един момент се изливаха по 13 литра на кв. м в час. \"Харви\" може да рекорда от урагана \"Алвин\", който на 24-25 юли 1979г. изсипа в някои райони на щата 110 литра на кв. м. \"Харави\" създаде проблеми и за бизнеса, нарушени са производството на електроенергия и доставките на горива. Петролно-газовата индустрия затвори няколко офшорни платформи за добив и рафинерии на брега, което доведе до повишаване на цените на горивата. Повече от 45% от капацитета на рафинериите в САЩ е струпан по брега на Мексиканския залив, в който се добиват около една пета от американският суров петрол. В неделя компанията Exxon Mobil съобщи, че спира работата на втората по големина рафинерия - тази в Бейтаун в Тексас. Проблемите за горивната индустрия може да продължат до две седмици, а възстановяването на най-разрушените райони - години.", "date": "2017.08.27", "title": "Хюстън е парализиран от наводнение заради урагана \"Харви\""}
{"url": "http://www.dnevnik.bg/sviat/2017/08/27/3031622_napadateliat_vuv_finlandiia_se_okaza_s_falshiva/", "text": "Финландската полиция съобщи, че е идентифицирала нападателя, който миналата седмица  уби с нож две жени в град Турку  - той е мароканец, роден през 1994 г., който се е представил с фалшиво име при пристигането си в страната през 2016 г., предадоха агенциите \"Франс прес\" и \"Ройтерс\". Първоначално властите обявиха, че заподозреният се нарича Абдул Рахман Мешках и е на 18 г. Днес вече истинската му самоличност е потвърдена, съобщи инспектор Криста Гранрот от Националното бюро за разследване пред \"Ройтерс\". Името на нападателя не беше оповестено. За него се знае, че е бил кандидат за убежище в страната. Това е  първото разследване във Финландия за атака, свързана с тероризъм . При нападението, освен двете жертви, имаше осем ранени. Нападателят отрича терористични мотиви Заподозреният, който се намира в ареста, заяви пред съда, че е отговорен за атентата, но отрече, че мотивите му са терористични. От пристигането си във Финландия през 2016 г. той живял в център за настаняване на бежанци в Турку и преди нападението получил отказ на молбата си за убежище. Общо седем души бяха арестувани във връзка с нападението, сред които и нападателят, който беше ранен от полицията малко след атаката. Трима от задържаните вече бяха освободени. Финландците искат по-строг контрол на имиграцията Все повече финландци се обявяват за затягане на контрола над имиграцията в страната им. Според социологическо проучване, публикувано в местни медии и цитирано от агенция \"Ройтерс\", за по-строг контрол се обявяват 58 на сто от финландците. В подобно допитване през април евентуални ограничения са били подкрепяни от 40 на сто от анкетираните. Подкрепа от близо 80 процента пък срещат предложението за по-сериозен контрол над центровете за бежанци, както и искането на премиера Юха Сипиля да се разширят правомощията на властите да следят действията на гражданите в интернет.", "date": "2017.08.27", "title": "Нападателят във Финландия се оказа с фалшива самоличност"}
{"url": "http://www.dnevnik.bg/sport/2017/08/27/3031444_meiuedur_otkaza_makgregur_s_tehnicheski_nokaut_v/", "text": "Флойд Мейуедър победи Конър Макгрегър в дългоочаквания двубой между двама от най-добрите бойци на 21 век. Славният американски боксьор отказа съперника си с технически нокаут в 10-ия рунд и  спечели битката на годината . Двамата големи бойци се изправиха един срещу друг в T-Mobile Arena в Лас Вегас по правилата на бокса, а американецът доказа, че няма равен на ринга, и се справи със звездата в свободните боеве. Мейуедър остава перфектен, като записа 50-а победа в кариерата си и 27-а с нокаут. Американецът подобри рекорда на легендарния Роки Марчиано от 40-те и 50-те години, който имаше 49 успеха от 49 срещи на ринга. Ветеранът, който се завърна след отсъствие от две години, игра много умно и изтощи максимално съперника си, който имаше предимство в началните рундове. \"Той е голям шампион, само уважение за него, че излезе и направи това. Направихме голям мач, той е по-добър, отколкото очаквах, но аз съм по-добрият и го доказах. Моята тактика беше да поема тежките му удари, защото след това той няма енергия. Говорихме много с баща ми и избрахме тази стратегия, да играя умно. Уверих всички хора, че този мач няма да стигне до последния си гонг, и бях прав\", каза Мейуедър. Той увери, че това е последният му мач на професионалния ринг, като изрази желание да влезе в залата на славата на бокса. Първите три рунда бяха изцяло за Макгрегър, който в стила на свободните боеве започна много експлозивно и агресивно и натика своя съперник към въжетата. Ирландецът раздаваше мощни удари, като доста от тях влязоха в тялото и главата на Мейуедър, а в началото изглеждаше, че американецът нямаше отговор. Постепенно Мейуедър започна да изравнява играта след третата част и да повишава темпото. Американецът тръгна по-мощно напред и започна да пуска удари, като дясното кроше и десният прав му носеха голям успех. Звездата в ММА търсеше клинчове, при които натискаше с непозволени удари боксьора. На няколко пъти реферът Робърт Бърд предупреди  Макгрегър  заради ударите \"чук\" от свободните боеве, които той ползваше. Решителен се оказа осмият рунд, в който Мейеуедър нанесе няколко много чисти удара в главата на съперника си. Ирландецът свали гарда и пое няколко десни прави, които сериозно го разклатиха. Дори и след паузата Макгрегър продължи да диша тежко, а в ударите му вече нямаше сила. Ирландецът търсеше клинчове и накъсване на играта, а от ъгъла му постоянно се чуваха викове да отстъпи назад. Десетият рунд беше последен за ирландеца, като 1.05 минути след началния гонг реферът Робърт Бърд спря мача. Мейуедър нанесе няколко много тежки удара, натика Макгрегър във въжетата, където той вече не се съпротивляваше. Съдиите край ринга дадоха категорично предимство на американския боксьор, като в картите на първия - Дейв Морети, той има 87:83 точки. Според Бърт Клемънс - 89:82, а според италианския рефер Гуидо Кавалиери предимството е най-голямо с 89:81 точки. Интересното е, че въпреки по-голямата агресия в началото, при която Макгрегър пласираше много удари в първите рундове, съдиите край ринга дават равни части във втората и третата. Мейуедър спечели специален пояс от мача, който той кръсти Money belt (т.нар. Пояс на парите), на него има 3360 диаманта, 600 сапфира и 300 изумруда и тежи 1.5 кг., като е изработен от крокодилска кожа. Американецът ще спечели около 300 млн. долара, докато неговият съперник имаше гарантирани 100 млн. от сблъсъка. Битката на годината в Лас Вегас генерира приходи за общо  600 млн. долара . \"Съжалявам, че реферът прекъсна мача, аз можех още, можех още, вижте ме, че говоря нормално. Искам да поздравя Мейуедър, той доказа, че е голям боец. Имах силата да го нокаутирам, сменях стила си по време на мача и мисля, че беше много завързано. Беше много трудно, защото Флойд има много опит зад гърба си, това е негов 50-и мач. За мен няма нищо страшно, аз съм доказал, че винаги се връщам по-силен отпреди, това ще направя и сега\", каза след боя Макгрегър.", "date": "2017.08.27", "title": "Мейуедър отказа Макгрегър с технически нокаут в десетия рунд"}
{"url": "http://www.dnevnik.bg/bulgaria/2017/08/27/3030838_proekt_predvijda_predvaritelno_obuchenie_za/", "text": "Разследващите полицаи да подлежат на задължителна първоначална професионална подготовка, предвиждат изменения в Закона за МВР, публикувани на сайта на парламента през изминалата седмица. Вносителите му - Министерският съвет, се аргументират с осигуряване на дългосрочно и устойчиво уреждане на професионалната подготовка на разследващите служители на министерството. Сред другите изменения са още полицейските служители да могат да използват средства за явно наблюдение вече и в жилищни сгради, само че при изрично разписани случаи - заплаха от или извършен терористичен акт; природни бедствия; провеждане на масови мероприятия; заплаха или нападение срещу полицейски органи.  Проектът предвижда още полицаите да имат задължение да разясняват на хората, които не разбират български език или са глухи или неми, разбираемо за тях основанията за предприетите спрямо тях действия и да ги запознават с правата им. При необходимост се ползва преводач или тълковник.  Повече правомощия за граничните полицаи С измененията се разширяват и правомощията на граничните полицаи, които вече ще могат да изпълняват \"функционалните си задължения по извършване на оперативно-издирвателна дейност и разследване на престъпления на територията на цялата страна\".  Освен това полицията ще може да охранява обекти въз снова на сключен договор, включително със сигнално-охранителна и друга техника. В измененията изрично са описани обектите, за които става въпрос, като стратегически обекти от значение за националната сигурност, сгради, ползвани от БНБ, териториални поделения на Държавната агенция за бежанците и др. По време на изпълнение на договора МВР ще назначава нови служители за целта. Същото ще важи и за пожарната, която ще може да осъществява пожарогасителна и спасителна дейност след договор със заинтересованите. Обектите отново за изрично разписани - стратегически обекти от значение за националната сигурност – АЕЦ \"Козлодуй\", \"Мини Марица-изток\", \"ТЕЦ Марица-изток 2\" и летище София, сгради, ползвани от БНБ, и др. Пожарната ще проверява и за спазване на правилата и нормите за пожарна безопасност при извършване на дейности в земеделските земи.  С предложените изменения се разширяват правомощията на служителите, работещи по трудово правоотношение в МВР. Те ще могат да осъществяват и охрана на обекти, които не се управляват от министерството, както и по охрана на границата и \"териториалното обслужване на населението\", т.е. придобиване на информация от явни източници за подготвяни или вече извършени правонарушения или прием на граждани, регистриране на техните сигнали и жалби и др. Те ще имат право и да задържат хора, които са преминали незаконно границата или са нарушили режима на охраняван от МВР обект. С промените се прецизират и текстовете в Закона за защита от бедствия, с което се осигурява по-голяма яснота за цялостния подход към управлението на риска от бедствия. Като някои от плановете за защита ще се разработват по начин, които осигурява преминаване на управлението при бедствия от общинско на областно и съответно на национално ниво. Създава се законово регламентиран механизъм за сдружаване на доброволните формирования на национално ниво, с което се регламентира и координация им с органите на държавната и местната власт. Нормативно се уточняват и условията, при които е задължително изграждането на локални системи за оповестяване. ", "date": "2017.08.27", "title": "Проект предвижда предварително обучение за разследващите полицаи"}
{"url": "http://www.dnevnik.bg/sport/2017/08/27/3031405_fotogaleriia_purvata_bulgarska_pobeda_na_evrovolei_2017/", "text": "Българските волейболисти  . Националите са с три точки в група С, с колкото е и Словения, а Русия е начело с шест.", "date": "2017.08.27", "title": "Фотогалерия: Първата българска победа на Евроволей 2017"}
{"url": "http://www.dnevnik.bg/tehnologii/2017/08/27/3030884_10_nachina_po_koito_robotite_shte_promeniat/", "text": "Човечеството е изправено пред бъдеще, в което изкуственият интелект ще играе все по-голяма роля. Автономните коли, роботите престъпници, животът след смъртта вече не са само вълнуващи детайли от научната фантастика. Наскоро изкуственият интелект на Google победи световния шампион в  древната китайска игра Го , а 116 експерти по роботика изпратиха  отворено писмо  с призив да се забрани разработката на автономни оръжия, способни сами да избират и да стрелят по целите си. Ученият Тоби Уолш от австралийския Университет на Нов Южен Уелс сподели с телевизия ABC десет начина, по които смята, че роботите ще променят всекидневието в идните години. Хората няма да шофират Пияни, уморени или разсеяни водачи са причината за 95% от катастрофите, казва Уолш, така че е логично те да бъдат заместени от машини, които грешат далеч по-малко. Пътищата ще бъдат по-безопасни, задръстванията – по-малко. Паркинги по улиците вероятно няма да има, транспортът ще бъде по-евтин, а възрастните хора и тези с увреждания ще могат да пътуват много по-лесно. Хората ще купуват все по-малко автомобили и ще изгубят умението си да ги карат с възхода на  автономните коли . \"До 2050 г. годината 2000 ще изглежда толкова чудновато отживяла, колкото са изглеждали и каретите, теглени от коне през 1900 г., на хората от петдесетте години\", казва Уолш. Всеки ден профилактичен преглед Личен лекар робот ще знае гените и възможните наследствени болести. Той ще следи кръвното налягане, нивото на захарта, съня и физическата активност, ще преглежда и данните от тоалетната чиния, за да анализира автоматично съдържанието на урината и изпражненията. Смартфонът или фитнес часовникът регулярно ще правят селфита, за да следят за  меланома  и очни болести. Микрофонът ще анализира гласа на притежателя на телефона, за да търси признаци на настинка, деменция или удар, освен това ще може да се обади на спешна помощ, ако той припадне. Мерилин Монро ще се върне в киното Ще бъде възможно аватари на починали знаменитости да играят в интерактивни филми, а зрителите да насочват действието, участвайки в тях. Холивуд и индустрията на компютърните игри ще се слеят и ще привлекат хората в хиперреални светове. Пристрастяването към тях ще се превърне в проблем за обществото. \"Ще има призиви поведението, нелегално в истинския свят, да бъде криминализирано или направено невъзможно във виртуалния\", казва Уолш. Компютър ще назначава и уволнява работници Изкуственият интелект  постепенно ще превземе мениджмънта – ще прави графици за работа, ще одобрява отпуски, ще следи и оценява изпълнението на задачите. \"Ще трябва да се научим да казваме на компютрите: \"Съжалявам, това не ти е разрешено\". Това, че машината ще се справя с някоя задача по-добре от човека, не е достатъчно. Има някои решения, които просто не бива да оставяме в техни ръце\". Хората ще си говорят със стените Човек влиза в стая и казва: \"Светлина. Кой спечели мача?\", а машината с изкуствен интелект го познава толкова добре, че знае за кой мач пита и кои лампи иска да бъдат запалени.  Интернетът на нещата  ще позволи по-голямата част от домакинството да бъде управлявана с глас – и макар това да е удобно, то ще акумулира огромно количество данни, които ще са безкрайно полезни на разузнаването и на рекламистите. \"Следващия път, когато ви питат за настройките за поверителност, хубаво си помислете какво отдавате\", казва Уолш. Роботите ще могат да ограбват банки Засега  киберпрестъпността  е нискотехнологична и се ограничава до фишинг и вирусни атаки. Но изкуственият интелект ще надмине хората хакери и единственият му съперник ще бъде друг изкуствен интелект. Роботите ще побеждават на футбол По-добри умения с топката, точност, стратегически знания – хората нямат шанс в спорта срещу роботите, което означава, че повечето отбори ще си останат човешки. Но изкуственият интелект ще се използва за тренировки и подобряване на играта, а анализаторите на данни ще станат все по-ценни за спортните клубове. Кораби призраци ще кръстосват моретата Автономни кораби, самолети и влакове ще могат да пренасят товари самостоятелно – по-ефективно и по-безопасно. \" Пътническите полети  вероятно ще продължат да бъдат управлявани от хора. Но след няколко десетилетия безопасни превози на стоки ще започне и дебат дали хората да водят и пътническите полети\". Изкуственият интелект ще измести журналистите Засега компютрите могат да пишат кратки спортни и финансови текстове, но с развитието на технологиите ще се занимаят и с по-сложни истории. Аватари и чатботове ще могат да заместят говорителите, а новинарските емисии ще могат да се фокусират върху интересите на потребителя. \"Ще има продължителен дебат за предразсъдъците на алгоритмите, особено когато хората вече не подбират новините, които виждаме. Гледната ни точка се оформя от лещите, през които гледаме света. Дали алгоритмите ще ни предизвикват достатъчно? Дали ще разберат какво са лъжите и заблудите? Ще имат ли същите интереси като нас?\" Живот след смъртта Ще стане обичайно след нечия смърт на земята да остава чатбот, който говори като починалия, за да утеши семейството, да разпредели завещанието, да довърши недовършената работа. Знаменитостите ще могат да използват свои цифрови клонинги, които да управляват социалните им мрежи, от това ще могат да се възползват и обикновените хора. Но тази опция ще предизвика ожесточени дебати. \"Как можеш да се защитиш от изкуствен интелект, който се преструва на теб самия? Имаш ли право да знаеш дали говориш с компютър или с истински човек? Трябва ли на ботовете да им бъде забранен достъпът до политиката? Кой може да изключи клонинга след смъртта на човека? Има ли свобода на словото за ботовете? Бъдещето ще е интересно\", казва Уолш.", "date": "2017.08.27", "title": "10 начина, по които роботите ще променят всекидневието в идните години"}
{"url": "http://www.dnevnik.bg/bulgaria/2017/08/27/3031491_pojarut_v_pirin_e_ovladian_edin_tunel_v_kresnenskoto/", "text": "Пожарът в Пирин е овладян, все още един от тунелите в Кресненското дефиле е без ток, затова шофьорите, които преминават оттам, трябва да карат внимателно. Движението на влаковете в участъка при кривия тунел по дефилето е спряно. Това се разбра от брифинг на вътрешния министър Валентин Радев, цитиран от БНР.  Все още има две огнища, вътрешният министър се надява до края на деня или утре най-късно те да бъдат угасени. Има и някои места без ток, но до края на деня това би трябвало да бъде поправено. \"Работи се 20-киловолтовият далекопровод да бъде пуснат. Разбрах, че захранването ще бъде пуснато в селата Сенокос и Мечкул. В Стара Кресна представители на ЧЕЗ минават по къщите, има някакъв проблем. До края на деня, надяваме се, в населените места, вчера обявихме, че хората се връщат, днес да се случи така, че до довечера да имат ток\", заяви още Радев. Засегнатите площи от пожара са около 15 000 дка. Загубите, ако трябва да се залесява, са около 12 млн. лв. \"На място работят хора от пет министерства. Според експерти за четири дни да се обработи такава голяма площ и да се овладее пожарът е направо геройство. Обръщам внимание, че не сме приключили. Опасността остава\", допълни вътрешният министър. Междувременно от Министерството на отбраната съобщиха, че модулни групи от състава на Сухопътните войски - над 50 души - продължават да оказват помощ в гасенето на пожара в Кресненското дефиле. Два хеликоптера Ми-17 от състава на Военновъздушните сили са в готовност да се включат в овладяването на огнената стихия.  В събота те участваха в потушаването на пожара.", "date": "2017.08.27", "title": "Пожарът в Пирин е овладян, един тунел в Кресненското дефиле все още е без ток"}
{"url": "http://www.dnevnik.bg/sviat/2017/08/27/3031490_uraganut_harvi_vze_dve_jertvi_prolivnite_dujdove_shte/", "text": "Ураганът \"Харви\" , който вчера връхлетя бреговете на американския щат Тексас със сила от четвърта степен и постепенно утихна до тропическа буря, е взел две жертви. Това сочат официалните данни на полицията до момента, цитирани от световните агенции. Нанесените щети са много сериозни, а властите предупреждават, че и следващите дни ще са трудни, тъй като се очаква проливните дъждове да продължат. Мъж е загинал при пожар в дома си в крайбрежния град Рокпорт в разгара на бурята, а впоследствие в Хюстън жена е починала жена заради наводнението. Около 30 души с наранявания са получили медицинска помощ, а още 30 до 40 са в неизвестност, посочва ДПА, като се позовава на местни медии. Американската брегова охрана обяви, че е спасила най-малко 20 души при различни инциденти, свързани с урагана. Капитан Тони Хан, командващ бреговата охрана в участъка на град Корпус Кристи, каза, че два хеликоптера са успели да спасят 18 души - трима от рибарска лодка, четирима от шлеп и 11 от два влекача, предаде БТА. Бреговата охрана спасила също двама души и кучето им, блокирани близо до Рокпорт, където щетите от урагана, са много сериозни и екипите продължават издирвателните и спасителни операции. Кметът на крайбрежния град Чарлз Уакс съобщи, че около 40 процента от 24 500-те жители на Рокпорт не са се вслушали в разпореждането за незабавна евакуация, дадено преди бурята. Жители на \"Сайпръс\" - предградие на Хюстън, съобщиха за преминало торнадо, което нанесло поражения на няколко къщи и други сгради, без обаче някой да пострада, отбелязва \"Асошиейтед прес\". В Тексас без ток са 338 хил. души, а възстановяването на електрозахранването може да отнеме дни, съобщи губернаторът на Тексас Грег Абът. Той уточни, че  обявеното вчера извънредно положение  е било разширено с още 20 окръга и вече обхваща общо 50. Евакуирани са 112 петролни платформи в Мексиканския залив, представляващи 24.5 процента от дневното производство на суров петрол и 26 процента от газа. Затворени са и множество инсталации на брега. На тексаския бряг се намират близо една трета от петролните рафинерии в САЩ, а Мексиканския залив осигурява 20 процента от американското производство, припомня агенция \"Франс прес\". Според Националния център за ураганите засега \"Харви\" се задържа над Южен Тексас и Мексиканския залив. От центъра предупредиха, че на места до четвъртък се очакват валежи до 100 см, което може да доведе до \"катастрофални наводненията с възможни жертви\". Извънредно бавното напредване на стихията (придвижва с едва 4 км/ч) я прави много опасна, тъй като поройни дъждове ще валят над едни и същи райони няколко дни, отбелязва \"Франс прес\".", "date": "2017.08.27", "title": "Ураганът \"Харви\" взе две жертви, проливните дъждове ще продължат"}
{"url": "http://www.dnevnik.bg/skorost/2017/08/27/3030191_fotorazkaz_obnovenata_s-klasa_na_mercedes_izdiga_luksa/", "text": "Лукс и комфорт - това са основните качества, с които се свързва S-класата на \"Мерцедес\" от лансирането си. Фейслифтът на актуалния модел предлага подобрения именно при тези характеристики.", "date": "2017.08.27", "title": "Фоторазказ: Обновената S-класа на \"Мерцедес\" издига лукса и комфорта в култ"}
{"url": "http://www.dnevnik.bg/sport/2017/08/27/3031513_kontuziite_na_vodeshti_igrachi_sa_shans_za_tenisistite/", "text": "Роджър Федерер, който спечели два турнира от Големия шлем през тази година, се готви за започващия в понеделник  US Open . Швейцарският ветеран коментира контузиите на водещи играчи, които зачестиха напоследък. Заради травми от участие до края на годината се отказха Новак Джокович,  Анди Мъри , Станислас Вавринка и Милош Раонич. Според Федерер обаче Асоциацията на професионалните тенисисти (АТП) няма вина за това. \"Последните контузии се появиха предимно при играчи над 30-годишна възраст. Не мисля, че трябва да се говори толкова много по този въпрос, защото това винаги е част от тениса. Календарът е един и същ за всички, но ние имаме право да играем или да не играем на даден турнир. Вината не е в тура\", каза Федерер. Според него младите играчи, които са извън Топ 10, трябва да се възползват от шанса, който им се отваря в Ню Йорк. \"Това е голям шанс за тези момчета, които са извън Топ 10. Сега те имат възможност да стигнат по-лесно до четвъртфиналите и полуфиналите, но това не трябва да ги успокоява\", добави Маестрото, който има рекордните  19 титли от Шлема . Самият Федерер се върна много силен след контузия и демонстрира най-добрия си тенис от години насам. Ветеранът вече не играе в много турнири, а внимателно подбира календара си за годината. Швейцарецът е доволен от своята форма преди US Open. В първия кръг той ще се срещне с представителя на домакините Франсис Тиафое. \"Доволен съм от формата, в която се намирам. В последните дни направих няколко пълни тренировки и се чувствам готов за първия кръг\", завърши Федерер, който имаше лека травма.", "date": "2017.08.27", "title": "Контузиите на водещи играчи са шанс за тенисистите извън Топ 10, смята Федерер"}
{"url": "http://www.dnevnik.bg/video/2017/08/27/3031569_video_slunchevoto_zatumenie_ot_kosmosa/", "text": "Пълното слънчево затъмнение бе едно от събитията на годината за милиони хора в Северна Америка тази седмица. За пръв път от близо 100 години сянката на Луната премина от западния до източния бряг на САЩ и американската аеромосмическа агенция, различни институти и астрономи любители използваха явлението, за да направят изследвания и наблюдения. Едит от уникалните записи е направен с полихроматична камера на борда на спътник на океанографската и метеорологична служба на САЩ (NOAA). На него се вижда как сянката на Луната преминава през САЩ на 21 август. Джоуел Ковски от НАСА направи анимация от поредица свои снимки на трите пъти, в които Международната космическа станция премине през слънчевия диск по време на затъмнението. Кадрите са от района на Банър, щата Уайоминг. Последното видео е от наблюденията на GOES-16 - най-моерният метеоспътник на NOAA.", "date": "2017.08.27", "title": "Видео: Слънчевото затъмение от космоса"}
{"url": "http://www.dnevnik.bg/photos/2017/08/27/3030726_snimka_na_denia_ledenite_djuni_na_mars/", "text": "Американската космическа агенция НАСА разпространи снимка от повърхността на Марс, която е направена на 21 май. На нея се виждат дюните на Червената планета, които са покрити с бяла покривка. Това обаче не е сняг, а сух лед. През марсианската зима въглеродният двуокис се заскрежава и се образува сух лед в много райони на планетата.", "date": "2017.08.27", "title": "Снимка на деня: Ледените дюни на Марс"}
{"url": "http://www.dnevnik.bg/sviat/2017/08/27/3031514_isliamska_durjava_poe_otgovornost_za_atakata_s_noj_v/", "text": "\"Ислямска държава\" пое отговорност за  нападението с нож срещу войници в белгийската столица Брюксел  в петък вечер. Това съобщи пропагандният орган на групировката - новинарската агенция \"Амак\", цитирана от агенция \"Ройтерс\". \"Изпълнителят на акцията с нож в Брюксел е войник на \"Ислямска държава\". Той е извършил операцията в отговор на призивите за атаки срещу страните от коалицията\", посочи \"Амак\", имайки предвид оглавената от САЩ антиджихадистка коалиция, част от която е и Белгия, уточнява БТА. Нападателят, който в петък вечер беше прострелян след като нападна и рани леко двама войници с нож в белгийската столица с викове \"Аллах е велик\", не е познат на полицията. По информация на властите в Брюксел той е 30-годишен сомалиец. Същата вечер лондонската полиция арестува  мъж, който крещял \"Аллах е велик\" пред патрулна кола до Бъкингамския дворец  и се опитал да извади сабя с дължина 1.20 м. И двете атаки бяха седмица след  терористичното нападения в Барселона , убило 15 и ранило над 100 души.", "date": "2017.08.27", "title": "\"Ислямска държава\" пое отговорност за атаката с нож в Брюксел в петък"}
{"url": "http://www.dnevnik.bg/photos/2017/08/27/3031452_fotogaleriia_zrelishteto_meiuedur_sreshtu_makgregur/", "text": "Флойд Мейуедър нокаутира Конър Макгрегър и спечели дългоочаквания мач между двамата. Американецът записа 50-а победа в кариерата си и 27-а с нокаут, като остава непобеден на боксовия ринг.", "date": "2017.08.27", "title": "Фотогалерия: Зрелището Мейуедър срещу Макгрегър"}
{"url": "http://www.dnevnik.bg/sviat/2017/08/27/3031519_leiburistite_vuv_velikobritaniia_poiskaha_mek_brekzit/", "text": "Основната британска опозиционна формация - Лейбъристката партия, обявява промяна в политиката, която открива възможност Великобритания да остане в единния европейски пазар и митническия съюз няколко години като част от \"мек\" Брекзит Това обяви говорител на партията, цитиран от агенция \"Ройтерс\". Партията ще предложи същите \"основни условия\" като сегашните отношения на Великобритания с Европейския съюз, да се запазят в течение на преходен период след Брекзита през 2019 г., а след това - всички опции да бъдат отворени, каза говорителят. Коментарите му се появиха след публикация в британския вестник \"Гардиън\", в която министърът за Брекзит в правителството в сянка на опозицията Киър Стармър подкрепи \"продължаване на членството в единния пазар на Евросъюза след излизането през март 2019 г.\", което ще превърне лейбъристите в партията на \"мекия Брекзит\" и ще осигури по-безболезнени икономически последици. Партията на Джереми Корбин ще \"остави отворена също опцията Обединеното кралство да остане член на митническия съюз и на единния пазар за постоянно, и след края на преходния период\", посочва вестникът. Дългосрочно споразумение обаче може да се обмисли само ако едно лейбъристко правителство убеди преди това останалата част от ЕС \"да приеме специална сделка за имиграцията и промени в правилата за свободното движение\", отбелязва \"Гардиън\". По-рано този месец  правителството на Тереза Мей предложи след Брекзит да влезе в сила  \"временен митнически съюз\" , който да намали риска от гранични проблеми след напускането.", "date": "2017.08.27", "title": "Лейбъристите във Великобритания поискаха \"мек Брекзит\""}
{"url": "http://www.dnevnik.bg/bulgaria/2017/08/27/3031520_nai-komentiranoto_v_dnevnik_ostavaneto_na/", "text": "С най-много коментари - 198 - е  изявлението на американския президент Доналд Тръмп , че американските войници остават в Афганистан без срок за изтегляне. На второ място е информацията, че  армията ще избира нови бойни машини за 1.22 млрд. лв.  от 8 предложения - 176 коментара С един коментар по-малко - 175 - на трето място се нарежда  инициативата на община Димитровград , която по повод 70-годишнината от създаването на града е обзавела апартамент, който пресъздава времето от социалистическия бит. Убийство по учебник  е текстът на Надежда Дерменджиева, събрал 164 коментара Американският президент Доналд Тръмп обяви, че е готов да \"закрие правителството\", за да изгради стена по границата с Мексико, която да спре мигрантите, защити реакцията си след размириците в Шарлотсвил и обвини медиите, че \"всяват омраза\" в страната.  Статията за изявлението на Тръмп  е събрала 161 коментара Дъщерята на Цветан Василев -  Радосвета Василева, е била задържана за кратко в Сърбия , но впоследствие освободена. Не е известно каква е мярката й за неотклонение. Статията има 158 коментара. Европа  очаква с безпокойство мащабните учения в Русия, Беларус и Калининград - статията е събрала 157 коментара Идеше ми да кажа на Тръмп: \"Разкарай се от мен, плужек такъв\" , е цитат от книгата на Хилари Клинтън, в която тя разказва, че на предизборен дебат Доналд Тръмп е стоял в неудобна близост до нея и кожата й настръхнала. Статията е събрала 149 коментара Унгария  прекрати дипломатически отношения с Холандия  на ниво посланик е със 141 коментара и заема предпоследното място в класацията На последното място се нарежда  статията \" Нискобюджетният тероризъм\"  е почти невъзможен за предовратяване със 135 коментара ", "date": "2017.08.27", "title": "Най-коментираното в \"Дневник\": Оставането на американските войски в Афганистан и новите бойни машини за армията"}
{"url": "http://www.dnevnik.bg/kultura/2017/08/27/3020399_otkus_ot_to_na_stivun_king/", "text": "Пиршество на ужаса. Това е ТO! Обещание, дадено преди двайсет и осем години събира отново седем души в Дери, Мейн, където като деца са се борили с едно зло създание, което убива деца. Без да са сигурни, че техният Клуб на неудачниците е успял да го унищожи навремето, седмината се заклеват да се върнат в Дери, ако ТО пак се появи. Сега отново някой убива деца и потиснатите им спомени от онова лято се връщат, докато се готвят за битка с чудовището, спотайващо се в каналите на Дери. Първа част Сянката на прежното Започват! Съвършенствата изострят. Листенца пъстри цветето разтваря под слънчев лъч, но не улучва ги хоботче пчелно, отминава, те пак потъват в глинестата почва с плач – да, плач го наречете, що плъзва върху тях с печална тръпка, докато се съсухрят и изчезват... Уилям Карлос Уилямсън \"Патерсън\" Роден в града на мъртвия човек. Брус Спрингстийн Първа глава След наводнението (1957) 1. Ужасът, който нямаше да свърши още двайсет и осем години – ако изобщо някога свършеше, – започна, доколкото ми е известно, с едно корабче от вестникарска хартия, плаващо в придошлата от пороя канавка. Корабчето подскачаше, люшкаше се, пак се изправяше, храбро се гмуркаше в коварни водовъртежи и продължаваше пътя си по Уичъм Стрийт към светофара на кръстовището с Джаксън Стрийт. В този есенен следобед на 1957 година разноцветните лампи на светофара бяха помръкнали и от четирите страни, също както бяха помръкнали всички къщи наоколо. Вече цяла седмица валеше като из ведро, а преди два дни налетяха и ветровете. Повечето квартали на Дери бяха останали без ток и техниците още не бяха успели да възстановят електроснабдяването. Подир корабчето радостно тичаше малко момченце с жълт дъждобран и червени галоши. Дъждът още не бе спрял, но най-сетне отслабваше. Капките барабаняха по жълтата качулка на дъждобрана като по тенекиен покрив... уютен, почти приспивен звук. Момченцето с дъждобрана се казваше Джордж Денброу. Беше на шест години. Брат му Уилям, известен на повечето хлапета от прогимназията в Дери (а дори и на учителите, макар че никога не биха го нарекли така) под прозвището Бил Пелтека, си беше у дома и се мъчеше да доизкашля последните останки от грипа, който го мъчеше вече цяла седмица. В онази есен на 1957, осем месеца преди последния сблъсък, Бил Пелтека бе десетгодишен. Именно Бил бе направил корабчето, подир което тичаше Джордж. Изработи го седнал в леглото, подпрял гръб на купчина възглавници, докато майка им свиреше \"На Елизе\" на пианото във всекидневната, а дъждът неуморно чукаше по прозорците на спалнята. По-надолу, недалеч от кръстовището и помръкналия светофар, Уичъм Стрийт беше преградена с варели и четири оранжеви дъсчени бариери. На всяка от бариерите беше изписано: ОБЩИНСКО БЛАГОУСТРОЙСТВО – ДЕРИ. Отвъд тях пороят се разливаше извън канавките, задръстени с клони, камъни и купища лепкави есенни листа. Отначало водата бе впила пръсти в уличното покритие, сетне бе взела алчно да го отмъква шепа подир шепа – това стана на третия ден от началото на дъждовете. На четвъртия ден кипналите струи мъкнеха през пресечката на Уичъм и Джаксън Стрийт цели парчета асфалт като миниатюрни салове. По това време мнозина граждани на Дери вече почваха нервно да се шегуват, че май ще трябва да последват примера на стареца Ной. Работниците от общинското благоустройство успяха да запазят Джаксън Стрийт проходима, но по Уичъм Стрийт движението бе невъзможно от бариерите чак до центъра на градчето. Ала според всеобщото мнение най-лошото бе отминало. Потокът Кендъскиг бе спрял да приижда тъкмо преди да прелее извън Пущинака, само на сантиметри под бетонните ръбове на канала, който усмиряваше буйството му на минаване през градчето. В този момент група мъже – между тях бе и Дзак Денброу, бащата на Джордж и Бил – прибираха чувалите с пясък, натрупани само преди ден край канала с паническа бързина. Вчера бе изглеждало, че опустошителното бедствие е неизбежно. И бог е свидетел, че нямаше да е за пръв път – наводнението през 1931 година беше истинска катастрофа, нанесла щети за милиони долари и погубила над двайсет души. Много време бе изминало оттогава, но все още имаше достатъчно очевидци и разказите им вдъхваха страх на всички останали. Един от загиналите бе открит чак в Бъкспорт, на четиресет километра от Дери. Рибите бяха изяли очите, три пръста, пениса и почти цялото ляво ходило на нещастника. Обезобразените му ръце стискаха волан от форд. Но сега нивото на водата спадаше, а в близките години нагоре по течението щеше да привърши строежът на новия язовир край Бангор и страхът от наводнения щеше да си отиде веднъж завинаги. Поне така казваше Дзак Денброу, който работеше в Бангорската хидроелектрическа компания. Колкото до останалите... е, те изобщо не се интересуваха от бъдещите наводнения. Важното бе да се справят някак със сегашното бедствие, да пуснат тока и да забравят за преживяното. Както щеше да открие след време Бил Денброу. Гражданите на Дери бяха превърнали в истинско изкуство умението да забравят всякакви трагедии. Малко след бариерите Джордж спря до ръба на дълбок овраг, изровен от пороя в асфалтовото платно на Уичъм Стрийт. Оврагът пресичаше улицата по диагонал и свършваше при десния тротоар, около дванайсет метра по-надолу към центъра. Капризното течение тласна книжното корабче по миниатюрните бързеи сред разбития асфалт и Джордж се разсмя – звукът на самотна детска радост литна звънко из навъсения дъждовен следобед. Напорът на водите бе издълбал успоредно на оврага втори, по-плитък канал и корабчето пое по него към отсрещния тротоар на Уичъм Стрийт. Течението го носеше толкова бързо, че Джордж трябваше да препусне с все сила, за да не изостане. Калната вода летеше на всички страни под енергичните удари на галошите му. Закопчалките им весело звънтяха, докато Джордж Денброу тичаше към необичайната си смърт. А чувството, което го изпълваше в този миг, бе светла и простичка обич към брат му Бил... обич и мъничко тъга, че Бил не може да дойде, да види играта и да се включи в нея. Естествено, Джордж щеше да се помъчи да опише всичко, когато се прибере у дома, но знаеше, че няма да превърне разказа в картина, както би сторил Бил, ако беше на негово място. Бил отлично се справяше с четенето и писането, но дори и шестгодишният Джордж разбираше, че не това е причината за неизменните му шестици и за похвалите на учителите след всяко съчинение. Разказването беше само част от таланта му. Бил умееше да вижда. Корабчето се стрелна косо през улицата – то бе просто парче хартия, откъсната от местното вестниче \"Дери Нюз\", ала в този миг Джордж си го представяше като десантен кораб от военните филми, които понякога ходеха да гледат в събота сутрин. Военен филм с Джон Уейн в ролята на безстрашен боец срещу японците. Разплисквайки с нос водата, корабчето стремглаво летеше напред и ето че достигна дясната канавка на Уичъм Стрийт. Тук над асфалта избиваше нов приток откъм големия ров, течението се завихряше в същински въртоп и за момент изглеждаше, че корабчето ще бъде залято и прекатурено. Бордът се килна застрашително, сетне Джордж радостно изкрещя, като видя как лодката отново се изправя, завива и продължава устремния си бяг към кръстовището. Момчето се втурна да я догони. Над главата му октомврийският вятър с мрачно упорство разтърсваше клоните на дърветата, вече напълно лишени от пъстрата си есенна премяна след преминаването на бурята, която тази година се бе оказала по-жестока и безмилостна от убиец. 2. Бил бе довършил корабчето, седейки в леглото, все още зачервен от температурата (все пак треската най-сетне отминаваше, също като талазите на Кендъскиг), ала когато Джордж посегна да го вземе, брат му отдръпна ръка. – Д-донеси сега п-п-парафина. – Какво е това? Къде е? – Долу в м-м-мазето на л-лавицата – обясни Бил. – В кутийката с надпис \"Гъ-гъ-ълф\"... \"Гълф\". Ще ми трябва още нож и п-паничка. И к-кутийка ки-ки-кибрит. Джордж послушно се отправи да донесе необходимото. Чуваше как майка му свири на пианото – вече не \"На Елизе\", а нещо друго, което не му харесваше чак толкова, защото звучеше някак сухо и превзето, чуваше и равномерното трополене на дъжда по кухненските прозорци. Звуците бяха домашни, успокояващи, но мисълта за мазето не го успокояваше ни най-малко. Не обичаше мазето и мразеше да слиза по стълбата към него – винаги си представяше, че долу в мрака се спотайва нещо. Глупости, разбира се, така казваше татко, така казваше мама и най-вече така казваше Бил, но все пак... Мразеше даже да открехва вратата и да посяга към ключа на лампата, защото винаги си представяше – идеята бе тъй невероятно глупава, че не смееше да я сподели с никого – как, докато дири ключа пипнешком, някаква ужасна ноктеста лапа лекичко се отпуска върху китката му... и сетне го дръпва надолу към мрака, изпълнен с дъх на пръст, влага и отдавна прогнили зеленчуци. Глупости! Изобщо не съществуваха космати твари с дълги нокти и отровна слюнка по зъбите. От време на време се случваше някой да откачи и да изтрепе сума ти народ – понякога говорителят Чет Хънтли говореше за такива неща във вечерните новини, – освен това в света имаше и лоши комунисти, обаче нямаше никакви смахнати чудовища, дето живеят в мазета. И все пак идеята си оставаше упорито загнездена в мислите му. В безкрайните мигове, докато опипваше за електрическия ключ с дясната ръка (а с лявата стискаше до премала рамката на вратата), мирисът на мазето сякаш се засилваше и изпълваше целия свят. Миризмите на пръстта, влагата и прогнилите зеленчуци се сливаха в един общ, многозначителен и неотвратим мирис – мириса на чудовището, най-върховното от всички чудовища. Това бе мирис на нещо, за което просто нямаше име – мирис на То, стаено, дебнещо в мрака и готово всеки момент да се хвърли напред. Същество, което яде всичко, но най-много обича месо от малки момченца. В онази утрин той отвори вратата и сякаш цяла вечност опипва да търси ключа, стискайки рамката на вратата до премала както винаги, а връхчето на езика му се подаваше между крайчетата на устните като пресъхнало коренче, дирещо влага сред пустинята. Смешно? И още как! Дума да няма! Глей го Джорджи! Джорджи се плаши от тъмното! Като бебе! Звуците на пианото долитаха от стаята, която баща му наричаше хол, а майка му всекидневна. Музиката му се струваше далечна и нереална, както навярно звучат смеховете и разговорите по оживения летен плаж за изтощения плувец, който се бори с подводното течение. Пръстите му откриха ключа. А! Щракна го... ... и нищо не стана. Лампата не светна. Олеле! Токът! Джордж отдръпна ръка, сякаш бе бръкнал за миг в кошница, пълна със змии. Отстъпи от отворената врата на мазето, усещайки как сърцето му подскача в гърдите. Нямаше ток, разбира се – беше забравил, че няма ток. Олеле, божичко! Ами сега? Да се върне и да каже на Бил, че не може да донесе кутийката с парафин, защото няма ток и се страхува, че както стои на стълбата, нещо може да го сграбчи – не комунист или смахнат убиец, а нещо по-страшно? Че то просто ще провре част от прогнилото си тяло между стъпалата и ще го стисне за глезена? Страхотна идея, няма що! Други биха се изсмели на подобни фантазии, но Бил нямаше да се изсмее. Бил щеше да се вбеси. И щеше да каже: \"Не ставай дете, Джорджи... искаш ли корабче, или не?\". Сякаш усетил мислите му. Бил подвикна от стаята си: – Да не си п-п-пукнал там, Дж-джорджи? – Не, тъкмо го взимам, Бил – незабавно отвърна Джордж. С надеждата да приглади издайнически настръхналата кожа, той разтърка ръцете си с длани. – Само спрях да пийна вода. – Добре, п-побързай! И Джордж слезе по четирите стъпала до лавицата, а сърцето му подскачаше до гърлото като горещ, мощен чук, косъмчетата по врата му настръхваха, очите му пламтяха, дланите му бяха ледени и твърдо вярваше, че всеки миг вратата на мазето ще се затръшне сама, закривайки долитащата от кухненските прозорци бледа светлина, и той ще чуе как в мрака се приближава То – нещо по-лошо от всички комунисти и убийци на света, по-лошо от японците, по-лошо от хуните на Атила, по-лошо от изчадията в стотици филми на ужаса. То ще ръмжи гърлено... и Джордж ще чуе ръмженето в кратките безумни секунди, преди То да се нахвърли отгоре му и да го изтърбуши. Днес мазето миришеше по-зле от когато и да било – заради наводнението. Къщата им беше високо над Уичъм Стрийт, почти навръх хълма, тъй че най-лошото бе отминало, но все пак през старите каменни основи се бяха процедили струйки вода. Миризмата беше тежка и неприятна, миризма, която те кара да дишаш едва-едва. С цялата бързина, на която бе способен, Джордж прегледа вехториите по лавицата – стари кутии от боя за обувки \"Киви\", парцали за лъскане, строшена газена лампа, две почти празни шишета от препарат за миене на прозорци и стара плоска кутийка восък марка \"Костенурка\". Кой знае защо, кутийката го порази и цели трийсет секунди той се вглежда като хипнотизиран в изрисуваната на капака костенурка. После я хвърли обратно на лавицата... и ето, най-сетне откри друга кутия с надпис \"Гълф\". Джордж я грабна и с все сила се втурна нагоре по стъпалата, усещайки внезапно, че ризата му е изхвръкнала от панталона, и също тъй внезапно уверен, че това ще го погуби – чудовището от мазето ще го остави да стигне почти до вратата, после ще го спипа изотзад за ризата, ще го дръпне надолу и... Озова се в кухнята и затръшна вратата зад гърба си. Трясъкът се разнесе из цялата къща. Джордж затвори очи и се облегна на вратата, стискайки здраво кутийката с парафина. По челото и ръцете му бе избила пот. Пианото бе замлъкнало и откъм всекидневната долетя гласът на майка му: – Джорджи, не би ли се постарал следващия път да треснеш вратата малко по-силно. Ако опиташ, може и да счупиш чиниите в бюфета. – Извинявай, мамо – отвърна той. – Джорджи, боклук такъв – обади се Бил от стаята си, но тихичко, за да не чуе майка им. Джордж се изкиска. Страхът му вече отминаваше: напускаше го също тъй бързо, както кошмарът напуска в мига на събуждането изтръпналия, задъхан човек, който опипва тялото си и се озърта втренчено наоколо, за да се увери, че всъщност нищо не се е случило, и тутакси започва да забравя. Половината ужас изчезва, щом докосне пода с нозе; три четвърти – щом излезе изпод душа и почне да се изтрива; докато привърши закуската, вече не е останало нищо. Всичко е изчезнало... до следващия път, когато в желязната хватка на кошмара отново ще си припомни всички страхове. \"Оная костенурка, помисли Джордж, докато отиваше към чекмеджето на кухненската маса за кибрита. – Къде съм виждал подобна костенурка?\" Но спомените не отвърнаха на въпроса и той го забрави. Измъкна кибрита от чекмеджето, взе нож от поставката за прибори (усърдно държеше острието настрани от тялото си, както го бе учил баща му) и малка паничка от бюфета в столовата. После се върна в стаята на Бил. – У-ужасно д. си Д-джорджи – беззлобно заяви Бил. Той избута настрани натрупаните върху шкафчето предмети – празна чаша, кана с вода, книжни кърпички, шишенце спирт за разтриване, чиято миризма сетне цял живот щеше да му напомня за сополиви носове и задръстени от храчки гърди. Старото радио \"Филко\" също беше на шкафчето и свиреше не Шопен или Бах, а песен на Литъл Ричард, само че съвсем тихо, толкова тихо, че Литъл Ричард губеше цялата си първична, стихийна мощ. Майка им бе изучавала класическо пиано и ненавиждаше рокендрола. Това не бе проста неприязън, а дълбоко отвращение. – Никакво д. не съм – възрази Джордж, докато сядаше върху леглото на Бил и оставяше на шкафчето донесените неща. – Точно това си – рече Бил. – Само едно грамадно кафяво д., това си ти. Джордж опита да си представи момче, което няма нищо друго освен грамадно д. върху крачета, и се разкиска. – Твоето д. е по-голямо от столицата на щата – добави Бил и също се изкикоти. – Твоето д. пък е по-голямо от целия щат – отвърна Джордж. Цели две минути момчетата се превиваха от смях. След това шепнешком подхванаха един от ония разговори, които са пълна безсмислица за всекиго, освен за малките деца – обсъждане на въпроса кой е по-голямо д., кой има най-голямо д., чие д. е най-кафяво и тъй нататък. Накрая Бил изрече една от забранените думички – обвини Джордж, че е голямо, кафяво, лайняно д. – и двамата пак избухнаха в смях. Изведнъж смехът на Бил премина в кашлица. Когато пристъпът най-после взе да отслабва (по това време лицето на Бил бе придобило цвета на зряла слива и Джордж го гледаше с известна тревога), пианото отново замлъкна. Двамата се озърнаха към всекидневната, очаквайки да чуят как изскърцва изместената табуретка и по коридора се задават нетърпеливите стъпки на майка им. Бил заглуши кашлицата си с лакът и посочи към каната. Джордж му наля чаша вода. Пианото отново засвири \"На Елизе\". Тази мелодия се запечата дълбоко в паметта на Бил Пелтека и дори след много години звуците неизменно го караха да настръхва, чуеше ли я, сърцето му спираше за миг и той си спомняше: Майка ми свиреше това в деня, когато Джорджи умря. – Нали няма вече да кашляш, Бил? – Не. Бил измъкна от кутията хартиена кърпичка, глухо се изкашля от дъното на гърдите, изплю храчките в кърпичката, смачка я на топка и я метна в кошчето до леглото, вече пълно с подобни лигнинови топчета. После отвори тенекиената кутийка и изсипа в дланта си лъскаво кубче парафин. Джордж го гледаше внимателно, но без коментари и въпроси. Бил не обичаше брат му да приказва, докато се занимават с нещо важно, но Джордж знаеше от опит, че ако си трае, Бил сам ще му обясни какво прави. Бил отряза с ножа късче от парафиновия куб. Сложи го в паничката, после драсна клечка кибрит и я пусна върху парафина. Двете момчета се загледаха в жълтеникавото пламъче, а навън прекъслечните пориви на отслабващия вятър трополяха с капки дъжд по стъклата. – Трябва да импрегнираме корабчето, иначе ще се намокри и ще потъне – обясни Бил. Насаме с Джорджи той заекваше сравнително рядко – понякога даже изобщо не заекваше. В училище обаче се случваше да закъса дотам, че говоренето ставаше просто невъзможно. Разговорът секваше и съучениците на Бил смутено извръщаха глави настрани, докато той стоеше вкопчен в ръба на чина, изчервеното му лице се сливаше с рижата коса, а очите му се свиваха като цепки от напрежението да изтръгне трудната дума от непокорното си гърло. Понякога – най-често – думата излизаше на бял свят. Друг път просто отказваше да се подчини. На тригодишна възраст го бе блъснала кола, от удара бе отхвръкнал към стената на една къща и бе останал в безсъзнание цели седем часа. Мама казваше, че това е причината за заекването. Понякога Джордж имаше чувството, че татко и Бил не са на същото мнение. Късчето парафин в паничката се бе разтопило почти цялото. Пламъчето се сниши, посиня, обгърна картонената клечка и изгасна. Бил потопи пръст в течността и веднага го отдръпна с тихичко охкане през зъби. Погледна Джордж и се усмихна сконфузено. – Пари. След няколко секунди пак натопи пръст и се зае да маже бордовете на корабчето с парафин, който бързо застиваше като млечнобяла мъгла. – Може ли и аз? – запита Джордж. – Добре. Само да не капнеш по одеялото, че мама ще те убие. Джордж натопи показалец в парафина, който още беше горещ, но вече не пареше, и започна да го размазва по другата страна на корабчето. – Ей, д., не слагай толкова много! – предупреди го Бил. – Искаш ли да п-потъне още от първото плаване? – Извинявай. – Няма нищо. Само к-карай полека. Джордж привърши със своя край и пое корабчето. Стори му се понатежало, но не много. – Страхотно! – възкликна той. – Ей сега излизам да го пусна във водата. – Да, върви – каза Бил. Изведнъж лицето му стана уморено и пролича, че още не е добре. – Жалко, че не можеш да дойдеш – въздъхна Джордж. Наистина съжаляваше. Понякога Бил обичаше да командва, но винаги имаше най-страхотните идеи и рядко се ядосваше. – Всъщност корабчето си е твойто. – Казва се \"твоето\" – поправи го Бил. – Добре де, твоето. – И на мене ми се излиза – унило промърмори Бил. Джордж колебливо пристъпи от крак на крак. – Ами аз... – Сложи си дъждобрана – предупреди го Бил, – че ще хванеш г-грип като мене. А пък може вече и да си го хванал от моите ми-микроби. – Благодаря ти, Бил. Корабчето е чудесно. И Джордж направи нещо, което отдавна не се бе случвало, нещо, което Бил никога нямаше да забрави – приведе се и целуна брат си по бузата. – Сега вече сто на сто ще се разболееш, д. такова – каза Бил, но изглеждаше развеселен. Усмихна се. – И върни всичко на място. На мама ще º прилошее, ако види к-как сме разхвърляли. – Дадено. Джордж събра всички принадлежности за импрегнирането и се запъти към вратата, крепейки корабчето върху кутийката парафин, сложена накриво в паничката. – Дж-дж-джорджи? Джордж се озърна през рамо към брат си. – Да се п-пазиш. – Непременно – отвърна Джордж и лекичко сбръчка чело. Такива приказки се полагаше да чува от мама, не от брат си. Странно, също тъй странно, както това, че бе целунал Бил. – Непременно ще се пазя. Той излезе. Бил вече никога не го видя. 3. И ето го сега – гонеше корабчето си по десния тротоар на Уичъм Стрийт. Тичаше бързо, но течението беше още по-бързо и корабчето се откъсваше напред. Чу засилващо се глухо бучене и видя, че петдесетина метра по-надолу водата от канавката се изсипва в един от малкото незадръстени отвори на канализацията. Отворът беше дълъг и мрачен, изрязан в бордюра на тротоара и Джордж зърна как в зиналата му паст се стрелна обрулен клон, чиято тъмна кора лъщеше като мокра мушама. За миг клонът увисна на ръба, сетне хлътна надолу. По същия път се насочваше и корабчето му. – Ох, мама му стара! – отчаяно се провикна той. Препусна с все сила и за момент му се стори, че ще догони корабчето. После кракът му се хлъзна и той се просна по очи, стенейки от болка в одраното коляно. От тази нова гледна точка, ниско над асфалта, видя как корабчето поспря за миг в нов водовъртеж, завъртя се веднъж, дваж и изчезна. – Мама му стара! – извика отново момчето и удари с юмрук по асфалта. Заболя го и то тихичко се разплака. Как можеше тъй глупаво да си загуби корабчето! Стана и тръгна към отвора. Коленичи и надникна вътре. Водата се лееше в мрака с кух, влажен тътен. Звукът го накара да изтръпне. Напомняше му... – Хъ! Джордж се отметна назад и възклицанието се изтръгна от гърлото му като издърпано с връвчица. Вътре имаше жълти очи – очи, каквито винаги си представяше, но всъщност никога не бе виждал в мазето. \"Животно е, объркано помисли той, да, това е някакво животно, паднало вътре, може би котка...\" И все пак той беше готов да побегне – щеше да побегне след една-две секунди, когато мисловният му механизъм успееше да се справи с шока от срещата с тези жълти очи. Усещаше под пръстите си грапавата повърхност на асфалта и тънкия слой течаща студена вода. Представи си как се изправя, за да тръгне назад, и точно в този момент от канала заговори глас – съвършено спокоен и любезен глас. – Здрасти, Джорджи – изрече гласът. Джордж примига и отново надзърна вътре. Едва повярва на очите си; гледката беше като от приказка или детски филм, където няма нищо чудно, че животните пеят и танцуват. Ако беше с десет години по-голям, той не би повярвал на очите си, но Джордж не беше шестнайсетгодишен. Едва бе навършил шест години. В канала имаше клоун. Светлината вътре беше съвсем оскъдна, но все пак стигаше, за да разсее съмненията на Джордж Денброу в онова, което виждаше. Клоун, истински клоун, като в цирка или по телевизията. Приличаше на нещо средно между Бозо и Кларабел, който (или която? – Джордж не беше сигурен дали е от мъжки или женски род) се появяваше всяка събота в сутрешното предаване \"Здрасти, как си\" и вместо да говори само бибипкаше с тромбата си. Боб Бивола единствен разбираше тия сигнали и като ги гледаше, Джордж винаги си падаше от смях. Лицето на клоуна в канала беше бяло, от двете страни на плешивата му глава смешно стърчаха кичури рижа коса, а широките изрисувани устни бяха разтеглени чак до ушите в необятна усмивка. Ако живееше десетина години по-късно, Джордж сигурно би го сравнил най-напред със знаменития смешник Роналд Макдоналд, а чак след това с Бозо и Кларабел. В едната си ръка клоунът държеше грозд разноцветни балони, издути като сочни зрели плодове. В другата държеше книжното корабче на Джордж. – Искаш ли си корабчето, Джорджи? – усмихна се клоунът. Джордж се усмихна. Не можеше да се удържи – усмивката беше просто заразителна. – Как да не го искам – рече той. Клоунът се разсмя. – \"Как да не го искам.\" Добре! Много добре! Ами балонче? – Аз... разбира се! – Той протегна ръка... после колебливо я отдръпна. – Не трябва да вземам нищо от непознати. Така казва татко. – Татко ти е много умен човек – отново се усмихна клоунът в канала. Как, учудено се запита Джордж, как можа да ми хрумне, че очите му са жълти? Всъщност очите бяха ярко, игриво сини като очите на мама и Бил. – Умно го е казал, не ще и дума. Следователно трябва да се представя. Аз, Джорджи, съм мистър Боб Грей, известен още под името Пениуайз, танцуващият клоун. Пениуайз, запознай се с Джордж Денброу. Джордж, запознай се с Пениуайз. Ето че се запознахме. Вече не съм непознат за теб и ти не си непознат за мен. Нал тъй? Джордж се изкиска. – Май че да. – Той пак посегна напред... и пак отдръпна ръка. – Как попадна там долу? – Бурята ме издууууха преди малко – обясни Пениуайз, танцуващият клоун. – Издуха целия цирк. Мирише ли ти на цирк, Джорджи? Джордж се приведе напред. Изведнъж усети мириса на фъстъци! Горещи печени фъстъци! И оцет! Шише оцет с дупка на капачката, за да си поръсиш пържените картофи! Усещаше мириса на захарен памук, на запържени кнедли и едва доловимия, ала мрачно вълнуващ дъх на тор откъм клетките на зверовете. Усещаше с радост аромата на дървени стърготини по арената. И все пак... И все пак под всичко това се таеше миризмата на прииждащи води, разложени листа и черни подземни сенки. Миризмата бе влажна и прогнила. Миризма на мазе. Но другите миризми бяха по-силни. – Мирише ми и още как – каза той. – Искаш ли си корабчето, Джорджи? – запита Пениуайз. – Повтарям се, но то е само защото ти май не бързаш много. Той се усмихна и протегна корабчето нагоре. Беше облечен в торбест копринен костюм с огромни оранжеви копчета. На гърдите му провисваше лъскава небесносиня вратовръзка, а на ръцете си имаше големи бели ръкавици, каквито винаги носят Мики Маус и Доналд Дък. – Ясна работа – отвърна Джорджи, надничайки в канала. – Ами балонче? Имам червени, зелени, жълти, сини... – А те могат ли да се реят из въздуха? – Да се реят ли? – Усмивката на клоуна се разтегна още по-широко. – О, да, разбира се. Реят се! Имам и захарен памук... Джордж протегна ръка. Клоунът я сграбчи. И Джордж видя как се променя лицето му. Онова, което видя в този миг, бе толкова страшно, че и най-мрачните му фантазии за чудовището от мазето изглеждаха като сладки сънища в сравнение с него: онова, което видя, унищожи разсъдъка му с един жесток, хищен замах. – Реят се – изкиска се съществото в канала с монотонен, задавен глас. То стисна ръката на Джордж с жилава змийска хватка и го задърпа към онзи страшен мрак, където водата се носеше с рев и грохот, помъкнала към морето целия си товар от останали след бурята отломки. Джорджи изопна шия по-надалеч от неотвратимата тъма и запищя под дъжда, запищя безумно към белезникавото небе, прихлупило Дери в този есенен ден на 1957 година. Писъците му бяха остри, пронизителни и по цялата Уичъм Стрийт хората се подадоха през прозорците или наизскачаха по верандите. – Реят се – ръмжеше съществото, – реят се, Джорджи, а когато слезеш тук при мен, и ти ще се рееш... Рамото на Джордж се заклещи в циментовия бордюр и Дейв Гарднър, който този ден не беше на работа в магазина за обувки заради наводнението, видя само едно малко момченце с жълт дъждобран – малко момченце, което пищеше и се гърчеше в канавката, а калната вода заливаше лицето му и превръщаше писъците в гъргорене. – Тук долу всичко се рее – изкиска се шепнешком злокобният глас, сетне изведнъж нещо изхрущя, избухналото страдание обгърна всичко и това бе последното, което усети Джордж Денброу. Дейв Гарднър пръв се озова до него и макар че пристигна само четиресет и пет секунди след първия писък, Джордж Денброу вече бе мъртъв. Гарднър го сграбчи за яката на дъждобрана, издърпа го към средата на улицата... и сам запищя, когато тялото на Джордж се преобърна в ръцете му. Сега лявата страна на дъждобрана беше яркочервена. Кръвта се лееше в канавката от разкъсаната дупка на мястото на лявата му ръка. Между парцалите от мушамата се подаваше ужасяващо бяла и лъскава заоблена кост. Изцъклените очи на момчето бяха вперени в белезникавото небе и вече почваха да се запълват с дъждовни капки, докато Дейв се олюляваше назад, а останалите съседи търчаха безредно по улицата. 4. Някъде долу, в канализационната мрежа, запълнена вече почти до предел от пороя (няма начин долу да е имало човек, щеше да изкрещи по-късно с безпомощна ярост и почти физическа болка областният шериф пред репортера на \"Дери Нюз\": сам Херкулес не би устоял на напора на течението), корабчето на Джордж се стрелна по мрачни зали и дълги бетонни коридори, огласени от рева и плисъка на водите. Известно време то плаваше борд до борд с някакво умряло пиле, вирнало към мокрия таван жълти люспести като на влечуго крачета; после, на едно отклонение източно от градчето, пилето бе отнесено наляво, а корабчето на Джордж продължи право напред. Един час по-късно, докато в приемната за спешни случаи на местната болница лекарите биеха успокояваща инжекция на майката на Джордж и докато Бил Пелтека седеше зашеметен, пребледнял и безмълвен на леглото, слушайки как баща му дрезгаво ридае във всекидневната, където майка му бе свирила \"На Елизе\" малко преди да излезе Джордж, корабчето изхвръкна като куршум през един бетонен преливник, спусна се по улея под него и попадна в безименно поточе. Двайсет минути по-късно, когато се добра до клокочещите води на придошлата река Пенобскот, горе на небосвода се разчистваха първите ивици синева. Бурята бе свършила. Корабчето се люшкаше, подскачаше и понякога загребваше вода, ала не потъна; двамата братя го бяха импрегнирали добре. Не знам къде е стигнало най-накрая и дали изобщо е стигнало някъде, може би се е добрало до морето и ще плава там навеки като вълшебен кораб от приказките. Знам само, че то все още не бе потънало и се носеше в пороя, когато прекоси границите на крайградския район и тъй завинаги изчезна от този разказ.", "date": "2017.08.27", "title": "Откъс от \"То\" на Стивън Кинг"}
{"url": "http://www.dnevnik.bg/bulgaria/2017/08/27/3031526_dvama_bulgari_sa_zaginali_pri_katastrofa_v_ungariia/", "text": "Двама българи са загинали, а двама са ранени при катастрофа в Унгария, съобщиха от външно министерство. Катастрофата е станала вчера - събота, 26 август, на главен път М16 в района на граничен пункт Райка-Оросвар. Загиналите са мъж на 47 г. и жена на 46 г. Ранените са две жени на по 25 г., едната - тежко, а другата по-леко. Двете жени са настанени в болница \"Пец Аладар Мегией Октато Корнац\" в град Дьорлите. Катастрофата е станала вследствие на сблъсък между лек автомобил, в който са пътували българите, и туристически автобус с полска регистрация. Служителите на дипломатическото представителство са на разположение на близките и следят ситуацията. Тази катастрофа няма нищо общо със случилата се вчера, при която граждани на Република Македония, управлявали автомобил с български регистрационен номер с марка \"Мерцедес\", пострадаха на магистрала М5 пак в Унгария, уточняват от външно министерство. Всички близки и роднини, които желаят да получат повече актуална информация, могат да го направят на дежурния телефон в посолството в Будапеща:  + 36 20 534 4559  Мобилен телефон за повече информация по случая: 0876 06 04 86, Георги Сусанин", "date": "2017.08.27", "title": "Двама българи са загинали при катастрофа в Унгария"}
{"url": "http://www.dnevnik.bg/bulgaria/2017/08/27/3030885_mvr_slaga_termovizionni_kameri_na_granicata_sus/", "text": "Северната част на границата със Сърбия – от Брегово до Драгоман, ще бъде обхваната от автоматизирана система за наблюдение с термовизионни камери. Това се разбира от обществена поръчка, обявена от МВР, която е с прогнозна стойност 4.89 млн. лв. (без ДДС), като финансирането идва от европейския фонд \"Вътрешна сигурност\". Елементите от системата за наблюдение ще бъда изградени в зоната за отговорност на граничните управления в Брегово и Драгоман. Системата трябва да осигури непрекъснато наблюдение на границата, откриване на признаци за подготвящо се нарушение, откриване и проследяване на хора и автомобили, извършили незаконно преминаване на границата и т.н. От поръчката се разбира, че термовизионните камери ще бъдат разположени в землищата на селата Куделин, Балей, Косово, Раброво, Киряево и Подгоре. Камерите трябва да са с висока резолюция и лазерни далекомери с обсег минимум 10 км. Според статистиката на МВР от началото на годината до края на юли 2017 г. при влизане в страната са задържани 504 души. 441 от тях са хванати на границата с Турция, като 351 на самата \"зелена\" граница и 90 на ГКПП. За същия период на изхода на държавната граница са задържани 1930 души (230 без регистрация от български органи), от които 1743 са хванати \"на зелена граница\" и 187 на ГКПП. 1 684 са хванатите на границата със Сърбия, а от тях 60 са на ГКПП. Числата сочат, че на излизане от България през Сърбия се залавят над три пъти повече хора, отколкото на влизане през Турция, при положения, че на западната граница няма ограда, а голяма част от нея не е покрита и от камери. Преди около 10 дни трима афганистанци и 5-има сирийци, пресекли турско-българската граница, заявиха, че са били  пребити и ограбени от български полицаи  при задържането им от турските власти в Къркларели.", "date": "2017.08.27", "title": "МВР слага термовизионни камери на границата със Сърбия за 5 млн. лв."}
{"url": "http://www.dnevnik.bg/kultura/2017/08/27/3031533_pisatelski_opiti_s_muzikalni_iljustracii_na_ickah/", "text": "Събота, малко преди 19 ч. Зад дома на културата \"Изгрев\" в квартал \"Дружба\" има импровизирана сцена. Пред нея на столчета са насядали около десетина души. Залезът остава свой отпечатък с мека оранжева светлина, а лекият бриз отвява спомена за горещия ден. От неизвестно къде се появява възрастен мъж с черно сако и бяла риза. \"Ще го ударим на свирня, ако стане тъмно и не мога да чета\", казва Ицках Финци , мъжът с черното сако и бяла риза, който се е появил преди малко. Той ще прочете някои свои творби, а в паузите ще свири на цигулка. Постепенно около сцената се събраха повече хора, дори случайните минувачи спираха и се заслушваха. Събитието продължи около час и малко. Публиката реагираше с ръкопляскания след всеки разказ. Някои части на разказите предизвикваха смях, а на зададения два или три пъти въпрос: \"да прочета ли още един разказ?\", следваше много категоричен положителен отговор. Финци не се разсея от преминаващите и понякога шумни деца, от включената сякаш случайно косачка в близост. Единствен разказ беше прекъснат за кратко от едно куче, което премина пред сцената, погледна към мъжа с черното сако и бялата риза и сякаш се заслуша. Мяташе с опашка и гледаше към четящия човек. С усмивка той спря, погледна го и каза: \"Разсейваш ме\", след което кучето се отдръпна. Финци започна представянето си с разказ, озаглавен \"Трамвайни истории\". Последният - \"Пияна и рояли\", за който той предупреди, че е дълъг, не беше прочетен докрай, заради стъмването.", "date": "2017.08.27", "title": "Писателски опити с музикални илюстрации на Ицках Финци (коригирана в 20:45 ч.)"}
{"url": "http://www.dnevnik.bg/bulgaria/2017/08/27/3031535_daniela_marcheva_kandidat_za_chlen_na_sudebniia_suvet/", "text": "В следващите седмици \"Дневник\" ще представи 18-те кандидати през техните концепции и имотните декларации. Освен съдията от Апелативния специализиран наказателен съд  Драгомир Кояджиков , съдията от Върховния касационен съд (ВКС)  Диана Хитова , прокурора от Върховна административна прокуратура  Маринела Тотева , съдията от Върховния административен съд (ВАС) Марина Михайлова друга номинация на БСП е на съдията от Софийския апелативен съд  Даниела Марчева . Марчева завършва юридическото си образование в Софийския университет \"Св. Климент Охридски\" през 1995 година с успех от държавните изпити 5.00. Започва кариерата си като експерт в Агенцията за приватизация. До 2002 година работи като юрисконсулт. Тогава е и вписана като адвокат към Софийската адвокатска колегия. Между 2003 и 2005 година е част от администрацията на Висшия съдебен съвет. През 2005 година става съдия в Софийския районен съд, гражданска колегия. Пет години по-късно е назначена в търговското отделение на Софийския градски съд, а в момента е командирована в търговското отделение на Софийския апелативен съд. Концепцията В своята концепция съдия Марчева застъпва тезата, че съществуващата правна рамка не е достатъчна, за да позволи на ВСС да осъществи реална реформа на съдебната власт. \"Всички негови правомощия, разписани в чл. 130а, ал.2 и ал.5 КРБ, чл. 16 ал 1, чл. 30 ал. 2 и ал.5 ЗСВ, му отреждат ролята на администратор, който осъществява кадрова дейност (назначава, повишава, премества, атестира и освобождава от длъжност магистратите и административните ръководители в органите на съдебната власт), налага дисциплинарни наказания, приема бюджета на съдебната власт, има технически функции по въпросите за организацията на дейността на съответната система от органи на съдебната власт и други. Разширяването на тази рамка е прерогатив на законодателната власт\", пише съдия Марчева и отбелязва, че съдебната система се отличава със специфичен консерватизъм, който се изразява в това, че в правораздавателната дейност основният фактор е този на личността на магистрата. \"В този контекст ще си позволя да припомня написаното още през 1908 година във вестник \"Обществена обнова\", от съдията във ВКС Васил Василев, което самата аз винаги съм споделяла: \"за раздаването на едно добро правосъдие се изисква както дълбоко познаване на закона въобще, напълно просветен човек, тъй и добросъвестно и смелост, независимост, защото е недостатъчно последното условие, ако съдията не познава добре не само текста на закона, но и неговия смисъл, идеята, която се гони с него, и принципа, върху който той стои, защото само тогава законът може правилно да се приложи със случая, който му се предоставя за разрешение. И наопаки: неспособен за раздаване на правосъдие е съдията, който макар и да е богат със знания, но решенията му не се диктуват от неговата съвест, но отива при нея или е завладян от причини, които му препятстват да действа, тъй като му говори неговото убеждение.\" Съдия Марчева очертава няколко проблема, с които трябва да се заеме Висшият съдебен съвет, като уточнява, че това трябва да се случи в условията на прозрачност. Проблемите са: \"отстояване на институционална и индивидуална независимост на съдиите; натовареността; доброто управление на човешкия ресурс - ритмичност и обективност на конкурсите; адекватни форми на образование (чрез Националния институт по правосъдието); критерии за атестиране; ясна и предсказуема дисциплинарна дейност; въпросите за оптималната организация на съдилищата\". По всеки един от очертаните проблеми Марчева е отбелязала някои бележки: \"Независимостта на магистратите не съставлява форма на безнаказаност, безотговорност, а е гаранция за безпристрастно правосъдие. Твърдо стоя зад убеждението си, формирано и от опита ми през последните години във въззивен съд, че проблемът с този вид влияние (бел.ред - нерегламентираното влияние при постановяване на съдебни актове) е сравнително малък на фона на проблемите, свързани с недостатъците на законодателството и условията на работа, при които професионалните грешки биват разпознавани като морални.\" Според нея ВСС може да реагира, като осигури добри условия за работа и реагира при всяка \"проява на злонамерена медийна кампания и спекулация с работата и името на един съдия\". За нормата на натовареност съдия Марчева отбелязва, че това не означава \"норма на труд в общоприетия смисъл, доколкото разпределението на делата не е ограничено при достигане на някакъв лимит. В този смисъл трудът на съдиите не е нормиран чрез количествени показатели, а също и с оглед сложността на делата\", пише още кандидатът на левицата. Марчева признава, че първата крачка направена от настоящия състав на съдебния съвет - създаването на тази норма за натовареност - все пак е стъпка в правилната посока, но същинската работа предстои. Тя представя няколко идеи за ефективното управление на потока дела - нещо, което е в правомощията на съдебния съвет. \"Осигуряване на законодателна инициатива на ВСС и предприемане на законодателни промени, чрез които да се постигне от, една страна, по-равномерно разпределение на потока дела във всички съдилища в страната, а от друга, да се облекчи самият правораздавателен процес (например централизирано разпределение на делата по заповедните производства, изменение на правилата за подсъдност и подведомственост за определена категория дела). Освен това според Марчева трябва да бъде осигурена ресурсна обезпеченост, включваща не само \"осигуряване на достатъчен брой съдии, съдебни служители и съдебни помощници в конкретния съд, но и осигуряване на адекватно съобразно положения труд възнаграждение\". Сред идеите на Марчева са още промяна на съдебната карта и използване на възможностите на електронното правосъдие. Според кандидата на БСП съдебният съвет трябва да организира квалификация на съдиите, \"което означава, че административният орган следва да осигури на първо място условията всеки съдия да премине през определен брой обучение в НИП\". Имотна декларация Марчева е декларирала апартамент от близо 200 кв. метра в София, закупен през 2009 година на стойност 256 хиляди лева. Средствата за него са придобити от банков заем. Тя е декларирала и имотите на родителите си, които са къща, гараж, два апартамента и земи. На името на съпруга й има два автомобила, закупени през 2009 година и 2013 година. От продажба на активи баща й Ангел Маринов Родопски има близо 270 хиляди налични лева. На името на мъжа й има ипотечен кредит от над 400 хиляди лева от Банка ДСК.", "date": "2017.08.27", "title": "Даниела Марчева, кандидат за член на съдебния съвет от БСП: ВСС трябва да реагира при всяка злонамерена медийна кампания"}
{"url": "http://www.dnevnik.bg/sviat/2017/08/27/3030826_sasht_i_rusiia_oshte_se_razbirat_po_goreshtiia_telefon/", "text": "Дори във време, когато напрежението между САЩ и Русия нараства, на едно изненадващо място комуникацията протича гладко въпреки всички кризи: Сирия. Изминаха четири месеца от атаката, която президентът Доналд Тръмп нареди срещу сирийска военновъздушна база след съобщения за химическа атака. През юни американската армия  свали сирийски изтребител  - първия такъв случай от 1999 г. насам, както и два дрона, създадени от  Иран , заплашвали сили от коалицията. През цялото това време военни от САЩ и Русия са в редовна комуникация, казват американски представители пред \"Ройтерс\". Някои от контактите помагат да се начертае линия на картата, която разделя подкрепяните от САЩ и подкрепяните от Русия сили, които водят паралелно кампании на свиващите се бойни полета на Сирия. Има и \"гореща линия\", която свързва центровете за военновъздушни операции на бившите врагове от времето на студената война. Според американски представители в момента има 10 до 12 обаждания дневно по тази линия, които помагат американските и руските самолети да пазят дистанция едни от други. Задачата не е лека, имайки предвид сложната обстановка на терен в сирийската гражданска война. Москва подкрепя сирийското правителство, което получава помощ от Иран и шиитската \"Хизбула\", а армията на Вашингтон стои зад кюрдски и арабски сили, като и двете страни се борят за разгром на \"Ислямска държава\" и \"халифата\", който тя твърди, че е създала в Сирия и Ирак. \"Ройтерс\" получи достъп до станцията, където е горещата линия с американските военновъздушни сили, в базираната в Катар зона за комбинирани въздушни операции миналата седмица. Агенцията се срещна и с двама руски лингвисти, отговарящи за комуникацията с руските командири, като и на двамата руският е майчин език. Макар разговорите да не са леки, контактите между двете страни упорито продължават според високопоставени американски командири. \"Истината е, че преминахме през някои много сериозни проблеми и като цяло намерихме начин да поддържаме линията за предотвратяване на конфликти (която разделя зоните на операция на САЩ и Русия) и намерихме начин да продължим с мисията\", каза генерал-лейтенант Джефри Харигиън, водещият командир от американските военновъздушни сили в Близкия изток. Докато и двете страни се стремят да се справят с останките от \"халифата\", рискът от неволни контакти нараства. \"Трябва да преговаряме и понякога обажданията са напрегнати, защото за нас става дума за самозащита, за нашите коалиционни партньори и за унищожаване на врага\", каза Харигиън, без да коментира колко дълги са обажданията. Рискът от грешна преценка стана напълно очевиден през юни, когато САЩ свалиха сирийски самолет Су-22, подготвил се да стреля по подкрепяни от САЩ сили на терен. Американски представители, пожелали да запазят анонимност, казаха, че това не са били единствените самолети в района. По време на инцидента руски изтребители наблюдавали отгоре, а американски стелт F-22 правел същото, но от още по-голяма височина. След инцидента Москва публично предупреди, че ще смята самолети, летящи западно от река Ефрат, за цели. Американските военни обаче продължиха да летят в тази зона, а и да разговарят с Русия. \"Руснаците показват в това само професионализъм, сърдечност и дисциплина,\" казва генерал-лейтенант Стивън Таунсънд, базираният в Ирак командир на водената от САЩ коалиция. Разделителната линия по Ефрат В Сирия подкрепяните от САЩ войски сега са изцяло заети с битката за отвоюване на бившата \"столица\" на \"Ислямска държава\" Ракка. Над половината от града вече е взет от ръцете на групировката. Представители на САЩ казват, че вече се водят преговори, за да се удължи демаркационната линия, разделяла подкрепяните от САЩ и Русия бойци на терен, докато сраженията се преместват към последната значима крепост на \"Ислямска държава\", региона на  Дейр аз-Зор . Линията сега е във форма на изкривена дъга, която започва югоизточно от Табка към дадена точка на р. Ефрат, а после продължава по Ефрат в посока към Дейр аз-Зор. На посещение в Йордания по-рано тази седмица американският министър на отбраната Джеймс Матис каза, че линията е важна заради факта, че подкрепяните от двете страни сили се придвижват все по-близо едни към други. \"Нямаме такава (комуникация) със (сирийския) режим. Хората, с които работим, са руснаците\", каза Матис. \"Продължаваме с тези процедури в долината по течението на р. Ефрат.\" Дейр аз-Зор, разполовен от р. Ефрат, заедно с нефтените си ресурси е ключов за сирийската държава. По-голямата част от района му е в ръцете на \"Ислямска държава\", но е обект на интерес както за сили, подкрепящи правителството, така и за подкрепяните от САЩ Сирийски демократични сили. Говорителят им Талал Сило каза за \"Ройтерс\", че \"в близко бъдеще\" Сирийските демократични сили ще проведат кампания към Дейр аз-Зор, но все още решават дали тя ще се отложи до пълното отвоюване на Ракка от \"Ислямска държава\".", "date": "2017.08.27", "title": "САЩ и Русия още се разбират по \"горещия телефон\" за Сирия, но им е все по-трудно"}
{"url": "http://www.dnevnik.bg/sviat/2017/08/27/3031527_petima_alpinisti_sa_zaginali_pri_incident_v_avstriia/", "text": "Петима алпинисти са загинали, а един е сериозно ранен след инцидент в австрийската провинция Залцбург, предава агенция АПА. Националността на жертвите и пострадалия все още не е известна. Инцидентът е станал в район, известен като Манлкаршарте - планинска пропаст, намираща се югозападно от град Залцбург.", "date": "2017.08.27", "title": "Петима алпинисти са загинали при инцидент в Австрия"}
{"url": "http://www.dnevnik.bg/sport/2017/08/27/3031553_bufon_se_obiavi_sreshtu_videopovtoreniiata_vuv_futbola/", "text": "Капитанът на \"Ювентус\" Джанлуиджи Буфон е твърдо против видеоповторенията във футбола. Вратарят на италианския шампион говори за новата технология, която се въведе в Серия А от този сезон след  победата с 4:2 над \"Дженоа\" . \"Мисля, че съдиите разчитат прекалено много на нея и допускат грешки. Ако тази система бъде използвана само в правилните моменти, тя ще бъде в помощ на футбола. Така обаче на мен не ми допада. Във футбола не всеки контакт в наказателното поле е дузпа. Абсурдно е да се спират мачовете на всеки три минути, защото така приличат на водна топка\", каза той. Серия \"А\"  е едно от първенствата, които развиват системата за видеоповторения (ВАР) преди световното в Русия догодина. От началото на сезона реферите в Италия вече два пъти използваха въпросната технология в мачовете на \"Ювентус\" с \"Каляри\" и \"Дженоа\", когато съперниците получиха дузпи. И двете срещи обаче бяха спечелени от бианконерите.", "date": "2017.08.27", "title": "Буфон се обяви срещу видеоповторенията във футбола"}
{"url": "http://www.dnevnik.bg/sviat/2017/08/27/3030883_kak_tuitur_prevurna_ispanski_boec_na_isliamska_durjava/", "text": "Когато боецът на \"Ислямска държава\", известен като Кордобеца, заплаши страната с нови терористични атаки след тези в  Барселона  и  Камбрилс , той едва ли е очаквал, че потребители в социалните мрежи ще му отговорят не с паника, а с подигравки. Испанските медии разпознават родения в Кордоба 22-годишен Мухамад Ясин Ахрам Перес, който заминава за Сирия през 2014 г. с майка си и братята си, за да се сражава на страната на \"Ислямска държава\". Майка му, 41-годишната Томаса Перес от Малага, се радикализира преди него, когато приема исляма и се омъжва за мюсюлманин. Заплахите му във видеообръщението се превърнаха в картинки, цитати и други пародийни послания, които испански потребители споделяха в \"Туитър\" в дните след заплахата. На едно от тях боецът иска от потребителите да харесат и да се абонират за канала му в платформата за споделяне на видеосъдържание \"Ютюб\", а в друго рапира на фона на регетон парче, наречено \"официалния ремикс на ИДИЛ\" (със съкращението се има предвид старото име на \"Ислямска държава\"). В оригиналното видео боецът казва, че единственият начин да се предотвратят нови атентати в Испания е страната да напусне международната коалиция, която се сражава срещу \"Ислямска държава\" в Сирия. Той обещава и да отмъсти за всички мюсюлмани, избити от инквизицията в Испания преди няколкостотин години, и да изгради наново \"Ал Андалус\" - владяната от арабите част от Иберийския полуостров от 8 до 15 век. \"Когато ме видите, знам, че треперите\", казва боецът в пародийната версия, рапирайки на фона на песента на пуерториканския рапър Bad Bunny \"Не ме плашиш\". В други публикации главата на Кордобеца може да се види залепена върху  снимки на тореадор  или с  гангстерска верига  и дори като най-известния покемон -  Пикачу , а на една от снимките, взети като стоп-кадър от видеото, на насочения му нагоре пръст  има поничка . На една от картинките той е с две козички (изразът meter cabra, който означава \"плаша\", съдържа думата \"коза\", cabra), а над образа му може да се прочете  пиперлива пародия на сура от Корана , чийто основен смисъл е, че никое от животните не е достатъчно грозно. \"Когато Кордобеца дойде в Ал-Андалус, първото, което трябва да се направи, е да го поканим на по една (бира) \"Крускампо\". Ще изгуби желание да се връща\", пише друг потребител, имайки предвид испанска марка бира, купена от \"Хайнекен\" през 2000 г. \"Да си я плати, така ще боли още повече\", отговаря му друг потребител. \"Хавиер, на 51. Магнит за жените\", пише в сърцето в този туит и е използвана дума, която на испански означава и \"магнит\", и  \"имам\" . \"Да си Кордобеца и да не можеш да ядеш шунка. Затова е толкова ядосан\", пише друг, имайки предвид най-известните видове испанска шунка, приготвяна от свинско. И Кордобеца, и майка му вече имат пародийни акаунти. В описанието младежът е представен като \"фламенкин без шунка\" - андалуско ястие, в което испанският колбас е основната съставка. \"Скоро е рожденият ден на сина ми, всички сте поканени. Ще си прекараме бомба!\", казва \"майката\" в профила си на 24 август - игра на думи с испанския израз \"ще си прекараме чудесно\". Друг потребител отбелязва: \"Не можеш да си боец от ИДИЛ и майка ти да се казва Томаса Перес Воденичките, просто не е сериозно.\" Последното име на Томаса Перес е Мойехас, което буквално означава \"воденички\".", "date": "2017.08.27", "title": "Как \"Туитър\" превърна испански боец на \"Ислямска държава\" в \"джихадиста с поничката\""}
{"url": "http://www.dnevnik.bg/bulgaria/2017/08/27/3031636_pojarut_v_kresna_e_ekologichna_katastrofa_smiatat/", "text": "Ситуацията в селата в община Кресна, засегнати от пожара, бушуващ там четвърти ден постепенно се нормализира. Изцяло е възстановено електрозахранването, влаковете, които бяха спрени днес, също вече се движат. Усилията за окончателното угасяване на пожара ще продължат и тази нощ, съобщиха от МВР. Остава един проблемен участък - така нареченият Крив тунел и местността Скалата. Директорът на пожарната главен комисар Николай Николов заяви, че теренът е вертикален и скалист, заради което е невъзможно човешка сила да гаси огъня. Предприети са две мерки - гасенето да се подпомага с хеликоптер, а специална група алпинисти да решат как и от къде би могла да се атакува скалата. Възстановяването на гората, засегната от пожара, ще продължи с години \"Ситуацията край Кресна е овладяна от всички посоки, екипите на място продължават гасителните работи, съобщи вътрешният министър Валентин Радев. Само за днес служителите на Главната дирекция \"Пожарна безопасност и защита на населението\" са се отзовали на 202 пожара, три от които са горски. Радев призова за внимание с боравенето с огън през идните дни. \"Истинска екологична катастрофа\" - така определи пожара директорът на Югозападното държавно предприятие Дамян Дамянов, цитиран от БНР. По думите му за възстановяването на гората ще са нужни 50 години. Възстановяването на гората, засегната от пожара, ще продължи с години. Близо 15 хиляди декара площ са изгорели, коментират и от МВР. Близо 600 души и два хеликоптера четвърти ден участват в овладяването на стихията. Все още не е известно какво е причинило пожара. Вътрешният министър Валентин Радев е говорил с главния прокурор Сотир Цацаров, който е съобщила че случаят ще се разследва от Окръжна прокуратура - Благоевград.", "date": "2017.08.27", "title": "Пожарът в Кресна е екологична катастрофа, смятат властите"}
{"url": "http://www.dnevnik.bg/sport/2017/08/27/3031641_livurpul_uniji_bezopasen_arsenal_na_anfiild/", "text": "\"Ливърпул\" спечели безапелационно най-интересния мач от третия кръг на  Висшата лига  срещу \"Арсенал\". Мърсисайдци бяха безпощадни на своя \"Анфийлд\", а резултатът 4:0 е най-малкото, с което се отърваха хората на Арсен Венгер. \"Артилеристите\" играха без никаква агресия и желание, като единствено добрите изяви на вратаря Петър Чех спасиха лондончани от още по-голям срам. Роберто Фирмино изведе  \"Ливърпул\"  напред още в 16-ата минута след асистенция на Джо Гомез. До почивката точен беше и Садио Мане, който наказа \"артилеристите\" след контраатака. В 57-ата минута Мохамед Салах направи резултата 3:0, а крайното 4:0 оформи Дани Стъридж 13 минути преди края. \"Анфийлд\" за пореден път се доказа като кошмарно място за гостуване за лондончани. Четири от техните осем загуби във Висшата лига, с четири гола или повече гола, са именно на стадиона на \"Ливърпул\". Още преди двубоя имаше любопитна смяна, но не футболист, а на съдисйкия състав. Реферът Мартин Аткинсън, който трябваше да ръководи двубоя се оплака от проблеми с гърба и беше заменен от Крей Поусън, а позицията на четвърти арбитър зае Майк Джоунс. \"Артилеристите\" започнаха в схема с трима бранители, като още от самото начало се видя, че \"Ливърпул\" знае отлично как да се възползва от нейните неодстатъци. Хората на Юрген Клоп започнаха агресивно и оказаха типичния за \"Анфийлд\" домакински натиск, който буквално остави \"Арсенал\" без дъх. До 10-ата минута домакините можеха да водят с 2:0, като първо Емре Джан се включи отлично, но ударът му с глава излезе в аут, а после Петър Чех направи забележително спасяване срещу Салах. Египтянинът получи много хубав пас от Джака, успоредно на голлинията, но чешкият страж подложи тялото си на пътя топката. Между тези две положения \"Арсенал\" имаше един шанс чрез Дани Уелбек, но завършекът му беше лош, след слабо първо докосване. Точно тази ситуация остана и последна за гостите, които действаха много слабо. \"Ливърпул\" целенасочено търсеше пространствата оставени между халф-бековете и централните защитници и много успешно пробиваха именно от там. Футболистите на Юрген Клоп бяха безапелационни в борбата за първа топка и постоянно бяха поне с един или двама повече, където беше топката. \"Арсенал\" от своя страна преливаше изключително бавно и не показа никакво движение. Двойката Гранит Джака и Аарън Рамзи изгуби борбата в центъра и остави тройката защитници без никаква помощ. В 17-ата минута логичното се случи и \"Ливърпул\" откри. Джака изгуби лесно топката, тя беше центрирана от фланга, а защитата проспа включването на Фирмино от втора позиция. Бразилският нападател се извиси и с глава засече за 1:0. Секунди по-късно домаините като по чудо не удвоиха след елементарна грешка на Йозил. Халфът обработи бавно топката, Хендерсън му я отне и стреля, но мерникът му изневери. До 30-ата минута надмощието на домакините беше още по-жестоко. Червените имаха шест удара, от които три точни срещу само един за \"Арсенал\", който мина много далеч от вратата на Кариус. Вялата игра на \"Арсенал\" продължи и непосредствено преди почивката тимът на Венгер вече изоставаше с два гола. \"Артилеристите за пореден път сами подканиха съперника да ги атакува. След статични положение \"Ливърпул\" действаше добре в защита и изби топката, и само с пет подавания я пренесе до наказателното поле на Чех. Садио Мане нахлу на скорост отляво, финтирайки Холдинг и фалцов удар по диагонала удвои за червените. След паузата Венгер потърси някаква промяна, като извади Аарън Рамзи и пусна Франсис Коклен на терена. \"Арсенал\" премина да играе в схема с четирима бранители, но и това не даде резултат. В 57-ата минута интригата в двубоя окончателно приключи след нова детинска грешка на \"Арсенал\". Гостите изпълниха корнер, който беше избит с леко от Хендерсън, Бейерин беше последен в защитата на \"артилеристите\", но много дълбоко в половината на червените. Той тръгна да спира топката, която му беше открадната от Салах. Египтянинът направи близо 60-метров спринт и с хладнокръвен завършек плъзна топката покрай Чех – 3:0. Червените показаха забележителна скорост, като само 12 секунди след изпълнението на корнера, Салах вече беше отбелязал в мрежата на гостите. С поведението си на терена \"Арсенал\" по нищо не изглеждаше като отбор, който ще промени нещо от миналия сезон и ще опита да се върне в Топ 4 или да се намеси в битката за титлата. \"Артилеристите\" играха още по-слабо и от двубоя със \"Стоук\", който загубиха преди седмица. Ходовете на Венгер с пускане на Лаказет и Жиру приличаха повече на отчаяни действия, като единствено първия стигна до шут, но той беше неточен. За сметка на това наказателната акция на мърсисайдци продължи с четвърти гол. Негов автор стана Дани Стъридж в 77-ата минута, само три след като се появи от резервната скамейка. Англичанинът засече центриране на Мане с глава. \"Арсенал\" изигра един от най-слабите си мачове за последните сезони и не отправи нито един точен удар към вратата. Това се случи за първи път от почи три години (5 октомври срещу \"Челси\").", "date": "2017.08.27", "title": "\"Ливърпул\" унижи безопасен \"Арсенал\" на \"Анфийлд\""}
{"url": "http://www.dnevnik.bg/sviat/2017/08/27/3031640_policiiata_arestuva_vtori_zapodozrian_za_atakata_pred/", "text": "Мъж на 30 години е бил арестуван днес в западен Лондон във връзка с  нападението срещу полицаи в петък вечерта пред Бъкингамския дворец , съобщи британската полиция, цитирана от световните агенции. Той е задържан под стража, тъй като е заподозрян за участие в планирането, подготовката и за подбуждане към нападението. Скотланд ярд съобщи, че в момента се извършват обиски в западен Лондон като част от следствието, уточнява БТА. В петък вечер  26-годишен мъж спря колата си пред полицейски ван в район с ограничен достъп пред резиденцията на кралицата. С викове \"Аллах е велик!\" мъжът посегнал да извади сабя с 1.2 м острие изпод седалката до шофьора. Той бил неутрализиран с лютив спрей. При инцидента бяха леко ранени трима полицаи. Атаката беше извършена два часа след  нападение с нож срещу военни в Брюксел . Нападателят - белгиец от сомалийски произход, беше убит при атаката, за която  отговорност пое \"Ислямска държава\" .", "date": "2017.08.27", "title": "Полицията арестува втори заподозрян за атаката пред Бъкингамския дворец"}
{"url": "http://www.dnevnik.bg/sport/2017/08/27/3031654_septemvri_specheli_purviia_si_mach_sled_idvaneto_na/", "text": "Новакът в Първа лига \"Септември\" спечели втора победа от началото на сезона, надигравайки досегашния лидер \"Черно море\" с 4:1 и сложи край на серията си от три поредни загуби. Столичани показаха различно лице след идването на новия треньор Николай Митов и постигнаха изнедаващ успех. Освен петте гола, срещата на \"Тича\" се запомни със спорните съдийски отсъждания и грубите прояви на двата тима. Изненадващо \"Септември\" поведе още в 6-ата минута, като наказа груба грешка на домакините. Вратарят Емил Михайлов и Илиас Хасан не се разбраха кой да играе с топката, стражът я изпусна и позволи на Крис Гади да намери непокрития Тошев, който реализира на празна врата. Второто полувреме също започна лошо за варненци, които останаха с човек по-малко в 54-ата минута. Хасани, който беше последен в защитата, фаулира голмайстора Тошев и беше изгонен. При отсъдения фаул на дъгата пред наказателтното поле, Борис Галчев стреля технично над стената и удвои аванса на гостите. Пасивът от два гола не пречупи домакините от \"Черно море\" и те съумяваха да се върнат в мача. В 65-ата минута капитанът Георги Илиев отбеляза, като се възползва от грешка на защитата в червено-синьо. Топката на няколко пъти рикошираше в бранители, а накрая Илиев се озова непокрит и от няколко метра реализира. Попадението доведе до подем в играта на варненци, които вкараха два гола, но и двата бяха отменени заради засади. Първо Мартин Костадинов се измъкна и центрира към Марек Кузма, но попадението на словака беше отменено заради засада на Костадинов. Георги Иванов отиде до една от камерите край терена, за да се увери, че засада няма. Минута по-късно гол отбеляза и Николай Минков, но и неговото попадение беше отменено. Треньорът на \"Черно море\" повтори упражнението с проверка на една от телевизионните камери и отново започна да протестира срещу съдийската бригада. Всичко това доведе до голямо напрежение – викове от скамейките, груби влизания на терена и доста картони. В цялата суматоха помощникът на Георги Иванов Ивайло Петров беше изгонен на трибуните. Десетина минути преди края Тошев с втория си гол окончателно сломи \"Черно море\". Крис Гади получи до крайната линия, извади топката към нападателя с №9 и той от няколко метра не сгреши – 1:3. От радост при третия гол Николай Митов навлезе на терена, но също беше санкциониран от съдията, който го изгони. До края на двубоя времето стигна и за четвърти гол на столичани. Негов автор стана Крис Гади в добавеното време. Французинът, който имаше участие в други две от попаденията овладе дълъг пас и без да се бави прати топката в мрежата. \"Загубихме, защото допуснахме много грешки и пропуснахме много положения, включително няколко пъти сами срещу вратаря. Доволен съм от реакцияа ни след втория гол и червения картон, но пропуските повлияха. Повлияха и съдиите, които ни отмениха два чисти гола. На който и отбор да му отменят два гола няма как да не ти повлияе\", каза след двубоя Геори Иванов.", "date": "2017.08.27", "title": "\"Септември\" спечели първия си мач след идването на Николай Митов"}
{"url": "http://www.dnevnik.bg/bulgaria/2017/08/27/3031663_vuvejdaneto_na_elektronni_lichni_karti_pak_se_otlaga_s/", "text": "Въвеждането на електронни лични карти - такива, които да съдържат електронна идентичност се отлага за 2019 година. Това съобщава  вестник \"Сега\"  в броя си от понеделник. За поредното отлагане на документите с чип се разбира от преходните и заключителни разпоредби на проекта за Закон за МВР, внесен от Министерския съвет в парламента на 22 август. Първоначално предишното правителство на Бойко Борисов беше поел ангажимет електронните документи да станат реалност от началото на 2018 г., след като не успя да се справи с тази задача до 1 януари 2017 г. В мотивите към законопроекта се напомня, че съществува \"правна възможност при желание на заявителя личните карти, паспортите на българските граждани, както и разрешителните за пребиваване на чужденци да съдържат данни и удостоверения за електронна идентичност и квалифициран електронен подпис\". След това се посочва, че до началото на 2018 г. няма да бъде обезпечено изграждането на техническата инфраструктура и затова срокът се удължава с една година, посочва \"Сега\". През февруари 2016 г. МВР обяви обществена поръчка за \"изграждане, поддръжка и експлоатация на централизирана система за персонализиране на български лични документи\" за сума от 484 223 300 лв. Две седмици по-късно ведомството я прекрати заради високата цена. През май същата година беше приет дългоочакваният Закон за електронната идентификация.  По лично настояване на зам.-председателя на ГЕРБ Цветан Цветанов обаче от него отпадна разпоредбата за вграждане на чипове в личните карти. Тогава управляващите обещаха да уредят въпроса в Закона за българските лични документи. В него беше записано, че новият срок е януари 2018 година.", "date": "2017.08.27", "title": "Въвеждането на електронни лични карти пак се отлага с година"}
{"url": "http://www.dnevnik.bg/bulgaria/2017/08/27/3031657_bolnica_sheinovo_veche_ima_21_ohranitelni_kameri/", "text": "Близо два месеца след инцидента, при който  мъж удари лекарка заради отказа да му бъде предадена плацентата  на новороденото му дете столичната болница \"Шейново\" е обзаведена с нови 21 орханителни камери, съобщи БНТ. Те са поставени на всички места в болницата, на които има струпвания на пациенти и техни близки, а точките са определени след консултация с експерти по сигурност. Пред телевизията директорът на \"Шейново\" Румен Велев уточнява, че това са камери, чиито записи се признават за доказателствен материал в съда. За тях са отделени 8 хил. лв. от бюджета на здравното заведение. Картината от камерите ще бъде показвана на контролни монитори в кабинета на директора. Тя може да бъде следена и дистанционно през мобилен телефон.", "date": "2017.08.27", "title": "Болница \"Шейново\" вече има 21 охранителни камери"}
{"url": "http://www.dnevnik.bg/sport/2017/08/27/3031666_doviciozo_triumfira_na_silvurstoun_i_si_vurna/", "text": "Италианският ас на \"Дукати\" Андреа Довициозо постигна втора поредна победа в  MotoGP  и четвърта за сезона, като спечели старта за Гран при на Великобритания на пистата \"Силвърстоун\", 12-и кръг от световния шампионат. Той стартира едва от шеста позиция, но с много смело каране и отлично темпо успя да запише пореден блестящ успех през 2017 г. Довициозо се възползва максимално от мощта на своя мотоциклет \"Дукати\", който в състезателно темпо беше много по-добър от останалите машини. \"Изненадан съм, че спечелих, защото очаквах \"Хонда\" да имат по-добро темпо и да са най-конкурентни, но това не се случи. Доволен съм, защото бях на точното място в точното време, за да се възползвам от всичко на пистата\", каза Довициозо след финала. На подиума до италианеца се качиха двамата пилоти на заводския тим на \"Ямаха\" Маверик Винялес и  Валентино Роси . Винялес, който спечели преди година, остана на 114 хилядни от Дови. В старт №300 в кралския клас Доктора се нареди трети. Той стартира от втора позиция и притисна водача Марк Маркес, като го изпревари още на първия завой. Постепенно Маркес, загуб темпо, а в края на състезанието отпадна заради технически проблем. \"Доволен съм от това как се развия моят уикенд. Не беше никак лесно, но постигнахме голям прогрес в течение на дните. Имах тест в Мизано и разбрах много неща за моята машина, работих доста над електрониката и ускорението на мотоциклета и се надявам до края на сезона това да донесе успех\", каза Роси. Доктора не чувства напрежение от битката за световната титла, която е най-завързаната от години. \"Честно казано ми беше по-трудно да разбера какво не е наред по мотора в петък. Сега е различно, защото обичайно се бориш с две или три момчета за титлата, а сега сме общо пет\", каза в типичния си стил деветкратният световен шампион. Довициозо нямаше равен в края на дистанцията, когато неговите гуми бяха най-запазени. Той си проправи път в колоната и поведе уверено. Две седмици след  успеха си в Австрия , Дови добави четвърта победа за сезона и вече оглавява класирането. Италианецът има 183 точки, с девет повече от Маркес. Винялес е трети със 170, а Роси – четвърти със 157 точки. Следващият старт е на 10 септември на пистата \"Мизано\" за Голямата награда на Сан Марино.", "date": "2017.08.27", "title": "Довициозо триумфира на \"Силвърстоун\" и си върна лидерството в MotoGP"}
{"url": "http://www.dnevnik.bg/sport/2017/08/27/3031669_sbudnah_mechtata_si_s_transfera_v_barselona_kaza_usman/", "text": "Нападателят Усман Дембеле пристигна в Барселона и в понеделник официално ще подпише договора си с каталунците. Футболистът беше купен от испанския колос за  105 млн. евро от \"Борусия\" (Дортмунд)  и идва за заместник на Неймар. Дембеле кацна в столицата на Каталуня в неделя по обяд като веднага се отправи към \"Ноу капм\" за опознавателна обиколка. \"Сбъднах мечтата си. Много съм щастлив, че вече съм в клуб като \"Барселона\". Това е най-добрият отбор в света, с най-добрите играчи. Моята цел е да постигна всичко, да помогна  \"Барселона\"  да продължава да печели. Искам да разбера всичко за моите съотборници и вярвам, че ще се чувствам добре с тях\", каза Дембеле. Той ще бъде представен официално в 13.00 ч. българско време, като \"Барселона\" ще излъчва всичко на живо в своя Ютуб канал.", "date": "2017.08.27", "title": "Сбъднах мечтата си с трансфера в \"Барселона\", каза Усман Дембеле"}
{"url": "http://www.dnevnik.bg/bulgaria/2017/08/27/3031684_protestite_v_asenovgrad_biaha_podnoveni_s_vialo/", "text": "Протестите на жители на Асеновград бяха възобновени тази вечер, като в тях участие взеха близо 150 души, съобщи агенция \"Фокус\". Те се събраха След това протестиращите се насочиха по пътя Асеновград - Смолян, където шествието, предвождано от гайдари блокира за десетина минути движението в района на разклона за Асеновата крепост. Подкрепа към протестиращите изрази и народната певица Валя Балканска, съобщи БНТ. Протестите там започнаха след сблъсък между българи и жители на ромския квартал \"Лозница\", след който имаше арестувани и ранени. Част от исканията на протестиращите бяха изпълнение. Миналата седмица там беше възобновена  полицейска приемна , в която ще работят петима служители. Общината започна и акция по събаряне на незаконни постройки, а 36 бяха съборени. Преди време  жителите на квартал \"Лозница\" писаха  до институциите с искане да бъде чута и тяхната версия.", "date": "2017.08.27", "title": "Протестите в Асеновград бяха подновени с вяло участие"}
{"url": "http://www.dnevnik.bg/sviat/2017/08/27/3031522_snimka_na_denia_na_kino_sled_30_g/", "text": "Около 300 зрители - мъже и жени, се събраха снощи в Газа на първата кинопрожекция от повече от 30 г., след като кино \"Самер\" беше отворено за една вечер. В палестинския анклав, управляван от \"Хамас\" и подложен от 10 години на пълна блокада от Израел, няма нито едно работещо кино. Прожекцията беше символична за усилията за \"връщане към живот на киното в Газа\", заяви Гада Салми, една от организаторките. Прожекцията е била позволена от \"Хамас, а показаният филм - \"10 години\", разказва за палестинците в израелските затвори.", "date": "2017.08.27", "title": "Снимка на деня: На кино след 30 г."}
{"url": "http://www.dnevnik.bg/sviat/2017/08/27/3031695_gruckiiat_premier_aleksis_cipras_idva_v_bulgariia_prez/", "text": "Гръцкият премиер Алексис Ципрас подготвя пътувания на Балканите, в това число и в България, съобщава близкият до дипломатическите среди в Атина в. \"Катимерини\", цитиран от БТА. Все още се уточнява датата на визитата. По информация на изданието повод за посещението е сключване на споразумение, в което да бъде подписано и спогодба за железопътна връзка между Варна и Александруполис. Това ще даде възможност да бъдат свързани с железопътни връзки четири пристанища, включително Кавала и Бургас. Особената значимост на тези връзки се свежда до факта, че се заобикаля Турция що се отнася до търговските връзки и превозването на стоки между Егейско и Черно море, което в момента става единствено през Босфора, пише в. \"Катимерини\". Идеята е Ципрас да дойде у нас преди откриването на Солунския панаир, който е през есента, за да може там гръцкият премиер да представи подписаното споразумение.", "date": "2017.08.27", "title": "Гръцкият премиер Алексис Ципрас идва в България през есента"}
{"url": "http://www.dnevnik.bg/photos/2017/08/27/3031690_fotogaleriia_svetovnite_snimki_na_denia_za_26_i_27/", "text": "Мъже участват в религиознo шествие в южна Италия.", "date": "2017.08.27", "title": "Фотогалерия: Световните снимки на деня за 26 и 27 август 2017"}
{"url": "http://www.dnevnik.bg/sport/2017/08/27/3031708_pirin_izmukna_tochka_ot_gostuvaneto_si_na_ludogorec/", "text": "\"Пирин\" шокира шампиона \"Лудогорец\" и завърши наравно 1:1 при гостуването си в Разград. Тимът от Благоевград, който имаше големи кадрови проблеми преди срещата игра много смело и с организирана игра, и малко хитрост успя да измъкне точката. \"Лудогорец\" категорично имаше надмощие, но удари греда на два пъти, а преди почивката Козмин Моци изпусна дузпа. Анисе извееде шампионите напред в 62-ата минута, а Станислав Костов донесе точката на гостите три минути преди края. \"Това е резултат, който не трябва да се получи с оглед на показаното на терена. В отбора има някаква физическа, а може би и психологическа умора, но това не може да ни оправдава. Явно ще трябва да работим доста върху тактическата ни дисциплина\", каза разочарованият треньор Димитър Димитров. Специалистът няколко пъти натърти върху представянето на играчите, като показа, че не е доволен: \"Някои футболисти трябва да разберат, че не могат да си играят само в едната фаза, това ще бъде наказано в Лига Европа, там съперниците са още по-сериозни\", добави треньорът. Димитър Димитров направи няколко промени от състава, който няколко дни по-рано завърши  0:0 със \"Судува\"  в Лига Европа. Капитанът Светослав Дяков остана на пейката, а Марселиньо и Моци, които изтърпяваха наказания в Европа, излязоха като титуляри. Шанс от първата минута получи и Клаудиу Кешеру. Разградчани започнаха много активно и показаха ясно, че искат да решат мача рано рано. Срещу себе си обаче те срещнаха един много добре организиран отбор на \"Пирин\", който макар и да подходи крайно дефанзивно почти не допускаше грешки в собствената си половина. Треньорът на тима от Благоевград, Милен Радуканов беше подредил отбора си много умело и \"Пирин\" играеше със самочувствие в отбрана. \"Лудогорец\" пропусна няколко добри шанса, като на моменти дори изглеждаше, че нападателите на домакините се отчайват от пропуските. Преди почивката \"Пирин\" стигна само до един удар към вратата на  \"Лудогорец\" . Стилиян Николов засече центриране с глава, но Ренан показа рефлекс и изби. В 43-ата минута шампионите получиха право да изпълнят дузпа, след като Марселиньо беше повален в наказателното поле от Димитър Благов. Капитанът в тази среща Моци застана зад топката, но изстрелът му в долния десен ъгъл беше избит от Макенджиев. Второто полувреме започна по същия начин, както завърши и първото – с натиск на \"Лудогорец\". Още в 48-ата минута шампионите за малко да открият, като далечен шут на Натанаел беше докоснат с върха на пръстите от Макенджиев. Топката промени траекторията си и се отби в гредата. Седем минути по-късно \"Лудогорец\" отбеляза гол чрез Марселиньо, но той беше отменен заради засада. Реферът Драгомир Драганов отсъди нарушения на Кешеру в атака срещу бранител на гостите. В 62-ата минута шампионите все пак откриха, като вече грешка нямаше. След статично положение Моци стреля от въздуха, Анисе се оказа непокрит и от няколко метра прати топката в мрежата – 1:0. Попадението успокои \"Лудогорец\" и тимът на Димитър Димитров свали оборотите. Шампионите нападаха, но не го правеха толкова масирано, а тактиката на \"Пирин\" рухна. Тимът от Благоевград трудно успяваше да организира добри атаки, но десетина минути преди края имаше един добър шанс. В 79-ата минута Аймен Суда стреля изненадващо от воле, но топката срещна гредата. Три минути по-късно греда удари и \"Лудогорец\". Всичко отиваше към резонна победа на шампионите без тимът да изразходва големи усилия, но сметките на разградчани се объркаха. В 87-ата минута Анти Реня направи за смях двама защитници на \"Лудогорец\" и пусна хитър пас към Станислав Костов, който от един метър нямаше проблем да изравни резултата. При положението останаха леки съмнения за засада, но ситуацията се разви на много висока скорост и на пръв поглед изглеждаше, че Яцек Горалски покрива Костов при последния пас. \"Лудогорец\" пропусна шанса да се изравни на върха в класирането с ЦСКА, като остава с 14 точки, колкото има и \"Черно море\". \"Пирин\" затвърди доброто си представяне далеч от дома, като взима нещо от трети отбор с претенции. Преди това благоевградчани измъкнаха равен 1:1 срещу \"Берое\" и победиха \"Ботев\" в Коматево. \"Срещу \"Лудогорец\" друг начин освен този няма. Бяхме дисциплинирани, борихме се и тичахме, превъзмогнахме проблемите. Адмирации за футболистите, които спряха много силен отбор на \"Лудогорец\", каза след двубоя треньорът на \"Пирин\" Милен Радуканов.", "date": "2017.08.27", "title": "\"Пирин\" измъкна точка от гостуването си на \"Лудогорец\""}
