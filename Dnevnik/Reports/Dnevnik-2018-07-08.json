{"url": "https://www.dnevnik.bg/sport/2018/07/08/3231956_ruskite_voleibolisti_specheliha_ligata_na_naciite_s/", "text": "Руският национален отбор по волейбол за мъже спечели първото издание на Лигата на нациите. \"Сборная\" триумфира в турнира, който от тази година замени Световната лига, след категорична победа над Франция с 3:0 (25:22, 25:20, 25:23). Двубоят се игра пред 10 хиляди зрители на стадион \"Пиер Морой\" в Лил и продължи два часа и 20 минути. Руските волейболисти затвърдиха отличната си игра във финалната шестица с четвърта победа от четири мача, в които загубиха само един гейм. Блокадата и сервисът се оказаха оръжията, които дадоха предимство на руснаците в битката за златните медали. Те направиха двойно повече асове и двойно повече блокади от французите, а освен това допуснаха една грешка по-малко от съперника. Максим Михайлов беше най-резултатен за победителите с 19 точки. Той изигра страхотен мач и реализира 14 от 19-те си атаки, като добави две блокади и три аса. Дмитрий Мусерски се отчете с 12 точки, а Егор Клюка завърши с десет. За Франция най-резултатен беше Ървинг Нгапет с 16 точки - 14 успешни атаки от 28 опита, един ас и една блокада. Нито един от съотборниците му обаче не отбеляза повече от осем точки. Русия печели най-комерсиалния волейболен турнир за пръв път от пет години насам и общо за четвърти в историята. По-рано днес САЩ спечели бронзовите медали след победа срещу Бразилия с 3:0 (25:21, 28:26, 28:26).", "date": "2018.07.08", "title": "Руските волейболисти спечелиха Лигата на нациите с убедителна победа над Франция"}
{"url": "https://www.dnevnik.bg/na_put/2018/07/08/3230925_bulgarskite_turisti_se_okazaha_sred_nai-mrunkashtite_v/", "text": "Българските туристи са обявени за едни от най-мрънкащите в света в изследване, базирано на 3.5 млн. отзива за хотелско настаняване. Базираната в Ню Йорк компания за съвети при пътуване Rewardexpert установи туристите от кои държави са най-щастливи, докато пътуват, а на кои е най-трудно да се угоди. Анализаторите са прегледали 3.5 млн. отзива за 13410 хотела в 70 държави, написани от гражданите на 83 страни. Оказало се е, че по-голямата част от мненията - близо 1.4 млн., са \"петзвездни\", докато хората, оценили престоя си с 1 или 2 звезди, са под 1 млн. Авторите на проучването са съставили три отделни класации. Те са подредили държавите първо според дадените положителни оценки, после по отрицателните и накрая са извлекли общ балансиран индекс между двата показателя. Испанците са туристите, на които е най-трудно да се угоди, показва крайният резултат. Общо 11.73% от мненията, публикувани от испанци, са недоброжелателни. България е на пето място в списъка, изпреварвана по недоволство от Ирландия, Исландия и Италия. Българите са изключението сред жителите на Централна и Източна Европа, които като цяло остават доволни от хотелското си настаняване, коментират авторите на изследването. Общо 252 oт 2360 оценки (10.7%), написани от българи, са негативни. Едновременно с това 44.58% от оценките на българските туристи са хвалебствени, но големият дял лоши мнения натежава и ги праща в дъното на общата класация.  Кои туристи са най-претенциозни 1. Испания 2. Ирландия 3. Исландия 4. Италия 5 България 6. Зимбабве 7. Дания 8. Турция 9. Иран 10. Литва Кои туристи са най-доволни 1. Русия 2. Сърбия 3. Ливан 4. Австралия 5. Беларус 6. Израел 7. Грузия 8. Йордания 9. САЩ 10. Колумбия Целият списък може да се види  тук. ", "date": "2018.07.08", "title": "Българските туристи се оказаха сред най-мрънкащите в света"}
{"url": "https://www.dnevnik.bg/sport/2018/07/08/3231797_svetovnoto_koeto_stana_evropeisko_koi_sreshtu_koga_i/", "text": "За пети път в историята четири европейски отбора достигнаха до полуфиналите на световното първенство по футбол. Драматичните двубои в четвъртфиналите на мондиала в Русия оставиха Франция, Белгия, Англия и Хърватия в битката за световната титла. Предишният такъв случай беше през 2006 г., когато до финалната четворка достигнаха Италия, Франция, Германия и Португалия. Другите три са през 1982 г. (Италия, Западна Германия, Полша и Франция), през 1966 г. (Англия, Западна Германия, Португалия и СССР) и през 1934 г. (Италия, Чехословакия, Германия и Австрия). Първият полуфинал на световното в Русия ще противопостави двете най-талантливи генерации в европейския футбол - Франция и Белгия. Двата отбора ще се срещнат на 10 юли от 21.00 часа на стадион \"Крестовски\" в Санкт Петербург. Франция ще е част от финалната четворка за пръв път от 2006 г. и общо за пети в историята си. В последните два \"петлите\" достигнаха до финала. През 1998 г. французите победиха Хърватия с 2:1, а впоследствие вдигнаха единствената си досега световна титла след успех с 3:0 срещу Бразилия. Преди 12 години те елиминираха Португалия с 1:0, а в битката за трофея отстъпиха на Италия с дузпи. Белгия ще играе едва втория си полуфинал на световно първенство. Първият беше през 1986 г., когато загубиха с 0:2 от Аржентина след два гола на Диего Марадона, а след това загубиха битката за третото място след зрелищен мач с продължения срещу Франция. Вторият полуфинал изправя един срещу друг два отбора, които специалистите и букмейкърите изобщо не слагаха в сметките преди турнира. Англия ще се бори за място на финала за пръв път от 1990 г. и едва за трети път в своята история. Преди 28 години \"трите лъва\" отпаднаха в полуфиналите след загуба с дузпи срещу Западна Германия. През 1966 г. побеждават Португалия с 2:0 след два гола на Боби Чарлтън, а след това печелят единствената си световна титла. Хърватия е част от полуфиналите на най-големия футболен форум за втори път в своята история. Първият беше преди 20 години, когато при дебютното си участие като самостоятелна страна спечелиха бронзовите медали във Франция. Двубоят между Англия и Хърватия ще се играе на 11 юли от 21.00 часа на стадион \"Лужники\" в Москва. ", "date": "2018.07.08", "title": "Световното, което стана европейско: Кой срещу кого и кога в полуфиналите на Русия 2018"}
{"url": "https://www.dnevnik.bg/skorost/2018/07/08/3204001_fotorazkaz_kia_siid_produljava_pohodut_si_za/", "text": "Създадена, произведена и продавана в Европа, появилата се през 2007 година \"Киа Сийд\" има сериозна роля за почти двойния ръст в продажбите на марката на Стария континент в последните девет години. Третото поколение, което вече може да се поръчва и в България, залага на добродетелите на своите предшественици, като добавя и нови.", "date": "2018.07.08", "title": "Фоторазказ: \"Киа Сийд\" продължава похода си за завладяване в Европа"}
{"url": "https://www.dnevnik.bg/sport/2018/07/08/3231807_da_budesh_adam_hansen_ili_istoriiata_na_edna_zaslujena/", "text": "Обиколката на Франция стартира за 105-и път и предложи голяма интрига още в първия си етап. Всички големи имена в колоезденето  застанаха на старта в Ноармутие-ен-Лил , като Крис Фрум, Винченцо Нибали, Найро Кинтана и много други ще си оспорват жълтата фланелка. Въпреки това в тура има един голям отсъстващ – Адам Хансен. Австралиецът влезе в историята на колоезденето, след като взе участие без прекъсване в 20 триседмични обиколки (7 джиро, 6 тура, 7 вуелта). Хансен неизменно беше част от колоната от вуелтата през 2011 г. до последното джиро, което завърши в края на май. Още по-впечатляващо е, че той успя да завърши всяка една от обиколките и по този начин измина 68 671 км от 20 август 2011 г. до 27 май 2018 г. (2473 дни). Още през 2015 г., когато завърши в испанската вуелта, той счупи 57-годишния рекорд на Бернардо Руис за поредни обиколки. Тогава Хансен завърши 13-ата си триседмична обиколка. Не само заради невероятното си постижение обаче Хансен е сред най-уважаваните в колоната. Неговата издръжливост го нарежда до състезателите, които участват в маратонските дисциплини. За разлика от всички останали Хансен не ходи толкова често по подготвителни лагери, защото джирото е подготовката му за тура, а турът за вуелтата. \"Най-накрая мога да си взема малко почивка – 20 поредни обиколки е сериозна работа и чак когато това свърши, си даваш сметка какво си направил. Обикновено началото на юли е тежък период за мен, винаги има нерви, подготовка за тура, а сега просто мога да се наслаждавам на лятото\", казва австралиецът, който живее в Чехия. Да правиш нещата по свой начин За австралийците казват, че са различни от всички останали, и затова Адам Хансен се опитва постоянно да доказва това. Когато не участва в състезания, колоездачът на \"Лото Судал\" е ходил дори до базовия лагер под Еверест, за да се подготвя и да подобри дишането си. Участва в ултрамаратони в Австралия и опитва постоянно да бъде активен. В дома си в Чехия пък Хансен смесва подготовката за шосейни състезания с експериментиране в най-различни дисциплини. Австралиецът дори използва инженерното си образование, за да може да подобрява постоянно представянето си на велосипеда. Въпреки че е висок 186 см, Хансен изумява всички, защото кара по-малък размер велосипед. Той използва такъв за колоездачи, които са високи до 176 см, а освен това използва по-дълги педали, въпреки че тенденцията в последната година е за използване на по-къси. Той дори използва по-тясно кормило, въпреки че в колоезденето идеята е за по-широки, които водят до отваряне на белите дробове и приемане на повече кислород. \"Наистина заради педалите ускорението при мен е по-бавно, но за дълъг период от време, каквито са колоездачните състезания, това дава повече ползи\", смята австралиецът. Най-голямата новост, въведена от колоездача на \"Лото Судал\", обаче е шпайкове, които той сам произвежда. Hanseeno, както ги нарича Хансен, са направени изцяло от карбон и са много по-леки от масово изолзваните. В колоездачния свят, в който яденето на състезателите е толкова важно, колкото и представянето им на шосето, Адам Хансен успява да бъде сред елита на спорта, въпреки че е веган. Макар да избягва да се нарича така, австралиецът обяснява че има непоносимост към лактоза. Хансен не яде млечни продукти, месо и яйца. \"Хубавото е, че този вид диета помага и на животните, но е много по-важно, че аз го правя по здравословни причини. Вече съм на 37 години и по този начин успявам да удължа своята кариера\", казва Хансен, който не мисли да спира скоро. Програмира софтуер за настоящия си отбор В отбора, в който се състезава Адам Хансен - \"Лото Судал\", той е много ценен заради ролята, която изпълнява. Австралиецът е т.нар. капитан на пътя (road captain), който е отговорен за позиционирането на съотборниците си, познава етапите и може да \"чете\" състезанието добре. Освен това Хансен помага на белгийския си отбор и по друг начин. Преди няколко години Хансен, който освен инженерното си образование има диплома за програмист, пише специален софтуер, който подобрява логистиката на \"Лото Судал\". \"На 17 години станах програмист, което е работа, много близка да колоезденето – получаваш ангажименти от различни места, за които ти плащат\", казва Хансен. Той създава софтуера Logiscycle, който служи като хъб на целия отбор и в него се съдържа всичката необходима информация за пътуванията на тима за състезания по целия свят. \"Всеки вижда, каквото му трябва – полети, трансфери, екипировка, от която се нуждае, хотели, също така и визи. Преди всичко беше много по-хаотично, а сега няма нужда дори да се чуваме по телефона\", казва Хансен. От отбора обясняват, че пазят цялата си история и по този начин могат да се връщат отново в хубавите хотели и да избягват по-лошите, в които отсядат. \"Харесва ми да съм полезен и по друг начин освен на шосето. Освен това така се развличам, защото не е хубаво да мислиш само за състезания, което в нашия случай е много трудно. Сега дори имам разговори с Ridley, които ни дават велосипеди, как да подобрим някои неща\", казва още австралиецът. Неучастието му в  тура  му дава шанс да си почине. Хансен ще стиска палци за своите приятели в колоната, които са много, но няма да ги подкрепя с ежедневните излъчвания на състезанието. Причината е много проста: \"Нямам телевизор от много дълго време и не мисля да го променям само защото не участвам в тура\".", "date": "2018.07.08", "title": "Да бъдеш Адам Хансен, или историята на една заслужена почивка след 68 671 км"}
{"url": "https://www.dnevnik.bg/istorii_na_denia/2018/07/08/3231756_koi_sa_desette_nai-komentirani_statii_v_dnevnik_za/", "text": "1.  Игор Акинфеев и дузпите пратиха Русия на четвъртфинал на световното  - 311 коментара. 2.  Почина Божидар Димитров  - 259 коментара. 3.  Тръмп рязко втвърди тона към НАТО и обмисля дали да изтегли армията от Германия  - 258 коментара. 4.  В България вече живеят под 7 млн души, изчислиха от ООН  - 236 коментара. 5.  Български съд се произнесе в полза на гей брак  - 196 коментара. 6.  Предозиране: Сидеров иска България първа да признае Крим за руски  - 184 коментара. 7.  Русия показа най-доброто си лице с разтърсващото световно по футбол  - 171 коментара. 8.  \"Нощните вълци\" на Путин отново идват в България днес  - 165 коментара. 9.  Рекордна жега измъчва Северното полукълбо  - 155 коментара. 10.  В Швеция сексът без експлицитно съгласие вече е изнасилване  - 142 коментара.", "date": "2018.07.08", "title": "Кои са десетте най-коментирани статии в \"Дневник\" за седмицата"}
{"url": "https://www.dnevnik.bg/sviat/2018/07/08/3231812_zapochna_operaciiata_po_izvajdane_na_blokiranite_v/", "text": "Операцията по изваждането на 12-те деца и техния треньор по футбол от пещерата в Тайланд, където са блокирани от 23 юни, започна, предадоха световните агенции, цитирани от БТА. \"Днес е големият ден. Момчетата са готови да посрещнат всички предизвикателства\", каза губернаторът на провинция Чианг Раи Наронгсак Осатанакорн. Той отговаря за кризисния щаб. За да извадят 13-те души от пещерата, са пратени 13 чуждестранни водолази, петима тайландски водолази, петима морски пехотинци, допълва \"Ройтерс\". Спасителните екипи от 3-4 дни са репетирали изваждането на момчетата. Операцията обаче може да отнеме 3-4 дни. Но е възможно и още днес в 21 ч. местно време (10 ч. източноамериканско време, 17 ч. българско време - бел. ред.) да бъде изваден някой, каза ръководителят на спасителните дейности. Момчетата ще бъдат изваждани поетапно, като всяко ще е придружавано от двама водолази. Единственият начин за изваждането им е през тъмни и тесни пасажи, пълни с кал и вода и със силни течения и при въздух, в който кислородът не достига. Момчетата и техният треньор обаче са обучени да се гмуркат. Вчера губернаторът Наронгсак Осатанакорн каза, че сега условията за изваждането на групата са най-подходящи - нивото на водата в пещерата е спаднало през последните дни и времето е благоприятно.", "date": "2018.07.08", "title": "Започна операцията по изваждане на блокираните в пещера в Тайланд деца"}
{"url": "https://www.dnevnik.bg/sviat/2018/07/08/3231813_65_sa_jertvite_na_prolivnite_dujdove_v_iaponiia/", "text": "Жертвите на проливните дъждове в Япония вече достигнаха 80, предаде БТА. Издирват се над 40 души. Заради наводненията, причинени от пороите, няколко милиона души бяха принудени да напуснат домовете си. На места в западните части на Япония валя три пъти повече от обичайното за юли количество дъжд. Реките преляха и много хора се оказаха в капана на къщите си, заобиколени от вода, и трябваше да се покачат на покрива. Японската метеорологична агенция каза, че в страната не е имало подобни дъждове, предаде \"Ройтерс\". Предупреждения за проливни дъждове продължават да са издадени за три префектури. В сила остава заповедта за евакуация на 2 милиона души. На други 2.3 милиона души се препоръчва да се евакуират също.", "date": "2018.07.08", "title": "Общо 80 са жертвите на проливните дъждове в Япония (обновена)"}
{"url": "https://www.dnevnik.bg/sport/2018/07/08/3231808_putin_obiavi_ruskite_futbolisti_za_geroi/", "text": "Президентът на Русия Владимир Путин обяви футболистите от националния отбор за герои. Той е останал много доволен и горд от представянето на тима при първото домакинство на страната на световно първенство, предаде Кремъл. Русия влезе като аутсайдер в турнира, след като в продължение на една година нямаше победа в официален мач. Тимът на Станислав Черчесов обаче опроверга всички прогнози и достигна до четвъртфиналите на най-големия футболен форум. За пръв път след разпадането на СССР отборът излезе от групова фаза на световно първенство. \"Сборная\" беше много близо дори до участие в полуфиналите, но допусна  драматична загуба с дузпи срещу Хърватия. Путин не присъстваше на стадиона, но е гледал мача и е подкрепял отбора, разказа говорителят на Кремъл Дмитрий Песков. \"Загубихме в един честен и страхотен мач. Нашите футболисти са герои. Те оставиха душата си на терена. Гордеем се с тях\", допълни той, цитиран от \"Ройтерс\". На пресконференцията след мача селекционерът на Русия Станислав Черчесов сподели, че Путин му се е обадил след последния съдийски сигнал. Президентът е поздравил футболистите и е благодарил на отбора за отличното представяне.", "date": "2018.07.08", "title": "Путин обяви руските футболисти за герои"}
{"url": "https://www.dnevnik.bg/bulgaria/2018/07/08/3231815_kratki_novini_spriano_e_dvijenieto_po_trakiia_v_raiona/", "text": "Kратки новини е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. В 10 общини в Сърбия е обявено извънредно положение Проливните валежи през изминалата нощ предизвикаха най-много проблеми в Източна Сърбия. Има пропаднали пътища и мостове. Няма пострадали хора, съобщи БНР. Затворен е пътят Пловдив-Смолян Причината е във възникването на две свлачища – край Юговско ханче и в района на Наречен, съобщи МВР. Обходният маршрут е през Пампорово, Девин и Кричим. Създадена е организация за разчистване на пътното платно със специализирана техника. Верижна катастрофа затвори главен път Е-79 край Мездра Към 10.55 часа на главния път Е-79 в района на моста преди Мездра, посока Видин, е станал пътен инцидент, при който има пострадали, съобщиха от пресцентъра на МВР. По първоначални данни тир с турска регистрация по неизяснени засега причини е ударил три леки автомобила с румънска регистрация. На мястото са екипи на \"Пътна полиция\", пожарната, Бърза помощ. Трима румънски граждани - мъж, жена и дете, са настанени в спешното отделение на врачанската болница. Малко по-късно мъжът е починал. Организиран е обход за леките автомобили през селата Ребърково, Лютиброд, Паволче до Враца. Товарните автомобили преминават през Ябланица, Роман, град Мездра, Враца. Спряно е движението по \"Тракия\" в района на Ихтиман, посока София Заради преливането на микроязовир в района след пътен възел Мухово – километър 36-и от автомагистралата, движението в посока София е отклонено по стария път, през пътен възел Мухово, съобщи МВР. При преливането на местния водоем Джаков мост, който е с ограничена вместимост, няма пострадали, нито застрашени хора и имоти в района, съобщи комисар Тошко Бързилов, началник на Националния оперативен център към ГД \"Пожарна безопасност и защита на населението\". Водите се източват в безопасна за магистралата посока. В 11.45 часа движението беше възстановено. 8-годишно момиче се е удавило в река Луда Яна при Панагюрище, издирва се 6-годишната му сестра Тяло на дете е открито в река Луда Яна, преминаваща през Панагюрище, съобщи говорителят на Областната дирекция на МВР в Пазарджик Мирослав Стоянов, цитиран от \"Фокус\". Той уточни, че сигнал за случилото се е подаден около 12.30 ч. в Районно управление на МВР - Панагюрище. \"По първоначални данни по всяка вероятност се касае за удавяне. На мястото незабавно са изпратени екипи на полицейското управление и на пожарната. Открито е тялото на 8-годишно момиче, живеещо заедно със семейството си в Панагюрище. Издирва се и негова 6-годишна сестра, с която заедно са излезли от къщата сутринта и не са се прибрали\", съобщи Стоянов. Установено е, че грижи за децата е полагала майка им, но тази сутрин тя е излязла и отишла на работа, като ги оставила в къщи. Две от тях обаче излезли и не се прибрали. За издирване на 6-годишното момиченце са сформирани съвместни екипи от полицейското управление и пожарната служба в Панагюрище. Екипите обхождат коритото на реката по протежение на целия град. Работата по случая продължава.", "date": "2018.07.08", "title": "Кратки новини: Затворен е пътят Пловдив-Смолян"}
{"url": "https://www.dnevnik.bg/sviat/2018/07/08/3231389_zapadnite_armii_gubiat_visokotehnologichnoto_si/", "text": "Когато Америка влиза във война, нейните войници, матроси и летци отдавна са свикнали да имат зрелищно превъзходство в технологично отношение. Тези дни обаче бързо вървят към края си. От Южнокитайско море до Източна Европа - и дори до Корейския полуостров - американските командващи вече разглеждат възможността за война с врагове, които да са способни да разгърнат по-голяма огнева мощ и усъвършенствани нови технологии. Конфронтациите с Русия и Китай ескалират много по-бързо от предвиденото и съществува реална възможност в началните етапи на всякакви възможни конфликти близо до руските или китайските граници всяка от двете държави да се окаже с превъзходство над САЩ. Расте и безпокойството на Пентагона от разпространението на китайски и руски противокорабни и противовъздушни системи, което поставя американските военни плановици в непозната ситуация. Последният път, когато силите на САЩ влизат във война, без да имат смазващо превъзходство, е срещу войските на нацистка Германия в Северна Африка през 1943 година. Междувременно хибридната и информационната война сами по себе си променят правилата на конфронтацията между държавите по начин, с който Западът все още не се е справил и който развиващите се технологии правят по-сложен. През 2014 г. Пентагонът обяви своята \"Трета стратегия за компенсиране\" (Third Offset Strategy), предвиждайки, че ще може да се възползва от технологичното превъзходство на САЩ, за да запази военното си превъзходство. Все по-често обаче командващи и аналитици се съмняват дали новите постижения в области като кибервойната, безпилотните самолети и изкуствения интелект няма да облагодетелстват поне също толкова и американските противници не на последно място защото те се оказват по-склонни да ги изпробват в действие. Почти всяка седмица носи някакъв нов развой на събитията. Наскоро германските власти обвиниха Русия за извършени серия кибератаки, целящи да се проникне в електроенергийната мрежа на Германия, след като САЩ изказаха подобни твърдения. Си Ен Ен цитира американски военен източник, според когото има подозрения, че китайците стоят зад поредица случаи с използване на лазери срещу самолети на Вашингтон, прелитали над спорните райони в Източнокитайско море. Като по правило Москва и Пекин отрекоха да са замесени в който и да било от тези случаи. и най-близките им съюзници, сега са много по-широко разпространени. Към момента на войната си през 2008 г. срещу Грузия Русия нямаше никаква значима военна програма за безпилотни самолети, но вече ги използва редовно в Сирия и Украйна. Чрез планове, които както се предполага, са били хакнати или откраднати, Китай построи свои изтребители по технологията \"стелт\" и свои адаптирани нови системи, като например балистични ракети, конкретно разработени за удари по самолетоносачите на САЩ. Трудно е да се каже доколко добре ще сработи това ново въоръжение при война с американската армия. Това, което обаче е по-ясно, е, че в повечето от конфронтациите си САЩ са изправени пред един конкретен проблем. Макар и американската армия да остава по-силна от всяка друга, тя е пръсната по целия свят. Въоръжените сили на нейните врагове обаче - било то Русия, Китай или по-малки държави като Иран и Северна Корея - почти изцяло са предназначени за водене на боеве в задните си дворове. В случай на война това ще постави разположените наблизо войски на САЩ и съюзниците им в доста неизгодно положение, като Бъдещи пробиви в технологичната област може да влошат още повече нещата. Военните експерти все повече говорят за надпревара във въоръжаването между големите страни в областта на изкуствения интелект, която този век може да се окаже също толкова решаваща, колкото и надпреварата за създаване на ядрено оръжие през Втората световна война. Някои представители на американските власти открито изразяват безпокойство, че Вашингтон е възможно да изостава в тази надпревара, особено при положение че някои големи компании от Силициевата долина като \"Гугъл\" не искат да работят с Пентагона по военни поръчки. На голяма военна конференция в Лондон преди дни един висш офицер заяви, че първата страна, която внедри на бойното поле електромагнитните импулсни оръжия, за да изважда от строя системите на врага, ще промени облика на войните. И отново е далеч от ясно дали САЩ ще спечелят тази надпревара. Повечето големи държави като Великобритания са на мнение, че неотдавна направените вложения във важни оръжейни платформи като самолетоносачи и самолетите Ф-35 ще са гаранция, че превъзходството ще остане на тяхна страна. Но и тук експертите се опасяват дали новото поколение технологии - като например роботизираните машини на сухопътните войски - ще се окажат работещи при голям конфликт, в който противник, разполагащ с усъвършенствано въоръжение, ще може да ги изважда от строя. И което е по-сериозното, западните аналитици се притесняват, че които да са в състояние още на първия ден от даден конфликт да изключат жизненоважни системи. Дори само това равнище на несигурност може да направи избухването на конфликт по-вероятно, защото отделните страни ще е по-вероятно първи да нанесат удар, за да се сдобият с тактическо предимство, а и защото ще имат трудности да направят реалистична оценка на способностите и желанията на враговете си. САЩ и потенциалните им противници надали могат да си позволят да пренебрегнат тези ускорени тенденции и ако не намерят някакви допирни точки поне за да ги обсъдят, последствията може да са катастрофални.", "date": "2018.07.08", "title": "Западните армии губят високотехнологичното си превъзходство"}
{"url": "https://www.dnevnik.bg/istorii_na_denia/2018/07/08/3231419_shkembe-chorbata_kato_obedinitel_na_naciite_i/", "text": "Преди петнайсет години в Централна Турция това ми се случи за първи път. Беше дълга обиколка: продължителни преходи с кола, в които епични ветровити пейзажи се редуваха с гледки към задниците на шарени като от фалирал цирк камиони. Един ден, озовали се в някакъв малък град, подгонени от глад, с моя спътник открихме пуста шкембеджийница. Нахлухме грейнали, седнахме и поръчахме шкембе. На него му донесоха с чесън, на мен - без. \"Може ли и на мен чесън?\". Двамата ресторантьори, мустакати мъже в карирани ризи, се спогледаха в недоумение. \"Чесън!\" \"Garlic!\". Пробвах с мимики и жестове Стигнах до рисуване по салфетката: получи се ясна като от буквар картинка, но двамата продължиха да се кокорят объркано още известно време, преди да хвърлят отчаяно ръце към небето и да възкликнат: \"Sarim-sak!?\". Първо ми сервираха глава чесън. После се предадоха, донесоха най-после чеснов сос и с някаква смесица от ужас и неразбиране следяха как и колко си сипвам. Докрая ме наблюдаваха с ъгълчетата на очите си, стори ми се - с емпатичен срам: Преразказвахме с месеци историята и се забавлявахме с изоставането на турската провинция в равенството на половете. После минаха години и неотдавна в интернет на (почти) чист български прочетох това: \" Момент, момент?! Какво?! Мусаката, занданът с недоделкитеенигма за сърбанежени срещу мъже Ватерлоо?! Какво?! До прочитането на тези редове, написани под етикета \"разказ\" от Николай Илчевски, бях съчетавала повече от четиресет години напълно безпроблемно идентичността си на жена и удоволствието от яденето на шкембе чорба. През ум не ми беше минавало, че някой може да ми оспорва правата да я считам за \"моя си\" храна. Сега вече знам, че е толкова реално, колкото са мъжките и женските тоалетни на обществени места или мъжките и женските парфюми и аромати (в света на хранителните стереотипи жените миришат на малинки, а мъжете - на чесън?). Най-популярният пример за асоцииране на храни с полове е свързването на червените меса с мъжествеността. Както Ролан Барт отдавна е отбелязал, телешкият стек е идеален да символизира \"примитивните стихии на природата\", които и двата пола явно имат склонност да търсят у мъжа. Но има и много други примери. Италианското еспресо и близкоизточният хумус дълго са били \"само за мъже\" основно защото са приготвяни на \"мъжки\" места и, в случая с хумуса, са консумирани неелегантно, с пръсти. През последните десетилетия тези стереотипи се рушат и антрополози следят с интерес как става това. Обясняват го с еманципацията на жените, а също и с появата на технологии и индустрия, които са позволили еспресо и хумус да се приготвят и консумират в домашни условия. С други думи, с разпадането на традиционния патриархален модел отмира и асоциирането на една или друга храна с половете. В България обаче като че тече обратен процес: Не е много ясно кога шкембеджийниците навлизат в България, но най-вероятно те са директна заемка от градския живот на Истанбул. В началото на 20 век те вече са многобройни, пръснати из бързо разрастващата се София. Въпреки че българското общество от онова време не е прославено с някаква извънредна еманципираност на жените, изглежда, че те са били равностойни участници в обществения, включително в нощния живот на града. Също и в яденето на шкембе. Писателят Драган Тенев разказва за посетителите на шкембеджийницата \"Дамарче\" на ул. \"Левски\" срещу Съдебната палата между двете световни войни: \"Тя отваряше още в четири сутринта и често по това време в нея можеха да се видят дами с дълги рокли и мъже във фракове или смокинги, които смятаха, че е свръх шик да се излапа една шкембе чорба след бал.\" Комунистическият режим набързо вижда сметката на всякакви социални групи, които употребяват смокинги и дълги рокли. Няма много информация какво става с посетителите на шкембеджийниците през по-ранните десетилетия на управлението му, но е сигурно че от 1960-те нататък практиката е преформатирана малко и нова класа от бохеми от смесен пол са ентусиазирани посетители на известните с шкембе чорбите си \"Бумбара\" в Пловдив или на \"Биад\" в София. През периода на НРБ, от една страна, шкембеджийниците постепенно са избутани от центровете на градовете: различни проекти за модернизация причиняват затварянето на много от тях, като постепенно ги изместват към покрайнините, индустриалните квартали и към пътищата. Това мигриране побутва шкембе чорбата към \"мъжките\" места: местата за път и за тежък физически труд, за приключение, а не за комфорт. От друга обаче, много жени започват да работят в индустрията в началото на 1950-те и изобщо идеята за \"мъжки\" и \"женски\" места се размива. Истината е, че потенциалът на шкембето да бъде \"мъжка\" храна е забележителен. Ролан Барт сигурно просто не е опитвал балканската шкембе чорба, защото иначе щеше да пише по-скоро за нея: тя надминава значително телешкия стек с начина, по който е концентрирала всякакви идеи, стереотипно свързвани с мъжа. Първо, шкембето като продукт е А склонността към авантюризъм в много култури е свързвана с мъжествеността. Второ, с убийствената си миризма на чесън шкембе чорбата е считана за неделикатна и следователно стереотипно неженствена храна. Трето, според градските легенди шкембето е най-вкусно, когато се яде леко мръсно - още една причина яденето му да се привиди като израз на мъжественост. Освен това шкебето е свързано с препиване. Прекаляването с алкохол и изобщо всяко оливане се смятат често за неприлични за една жена и напълно приемливи за един мъж. В изследването си на културата на пиенето в Андалусия антропологът Хенк Дрисен твърди, че невъздържанието, неспособността да устоиш на желанията и страстите си, включително сексуални, са осъждани у една жена, докато у един мъж са по-скоро виждани като проява на мъжественост, т.е. привлекателни. Като добавим към това убежденията, че шкембе чорбата ставала най-вкусна в големи казани, т.е. не в домашни условия, и маргиналните локации на шкембеджийниците, случаят става защитим в съда. Разбира се, преди 15 години българската шкембе чорба си имаше все така всички тези качества. Тя трябва да е стояла все така близо до идеята за \"мъжественост\". Дори повече от днес, когато шкембето, доставяно сварено във вакуумирани опаковки, може да се приготвя в домашни условия (в някои блогове то се представя дори за нещо, което човек може да забърка за пет минути). Изглежда, че разликата между \"преди\" и \"сега\" се състои не в стереотипното асоцииране на шкембето с различни прояви на мъжественост, а с това доколко е приемливо за една жена да се идентифицира с такива прояви на мъжественост. Ако човек се разтърси из написаното за шкембе чорбата из интернет, той ще открие любопитни тенденции. Ако някога шкембето като субпродукт е считано за бедняшка храна и е разделяло социалните слоеве, днес то е виждано като обединител на нацията. Като обединител на нацията, но като нарастващо отчетлив разделител на половете. От една страна, то е описвано да свързва хора от целия социален спектър. възкликва Христо Кьосев в своя пътеводител из българските шкембеджийници. \"Ядат го с еднаква охота банкери и депутати, учители и писатели, шофьори и прости бачкатори.\" Цитираният вече Илчевски също говори за \"адвокати, банкери, счетоводители, полицаи, музиканти, чиновници и други свободно работещи\", а също и \"и бетонджии и стругари, и земеделци\", които независимо от различните си възможности делят страстта по шкембе чорбата. В тази обединена българска общност обаче половината от българското население, женският пол, се оказва от другата страна - за Илчевски и за други. Че само мъже могат и знаят да готвят шкембе чорба и че шкембето не е става добре у дома, са често срещани теми. Жени да ядат шкембе чорба е представяно не само като смешно, ами като невъзможно-абсурдно: \"Сутринта минах покрай едно заведение за шкембе чорба, опашката от жени беше огромна!\", гласи виц във vicove.biz. Също: \"Всяка кифла може да яде банан еротично. Но я опитай да сърбаш секси шкембе чорба!\" В създаването на този стереотип активно се включват и жени. Една от тях заявява в блога си, че шкембе чорбата е \"любима на много мъже\", друга вижда ролята на жената само като готвач на това любимо на мъжете ястие, а трета във форума под един блог направо обобщава: \"Ние, дамите, не си падаме особено по тази чорбица, предпочитаме една пилешка или картофена крем супа, повярвайте ми\". За голямо облекчение на всички онези, които не разбират женския си пол като забрана да им е люто, да сърбат и да миришат на чесън като мъжете (или по съвсем свой си начин), има и жени, които ловко слагат крак във вратата на този стереотип. Една от тях, Марина Янева в jenite.bg, призовава да има \"Шкембе чорба за всяка жена\" и цитира откъс от песен на \"Ъпсурт\": Други, представители на последното соц. родено поколение, просто разказват истории за собствени напивания и лечения с най-добрия планетарен изтрезвител - шкембе чорбата. По всичко личи, че що се отнася до ролите на двата пола в приготвянето и консумацията й, шкембе чорбата е на кръстопът в България. И това би било някаква прозаична дреболия от ежедневието, ако не подсказваше за процеси в обществото изобщо: съвременната ни жена седи в кухнята да приготвя мусака и \"салатки\" ли, или може и да е \"пич\"? Ако на някои култури наистина е присъщо да асоциират едни традиционно патриархални храни с мъже и други с жени, ключовият въпрос е какви са тези култури и с тях ли ни се иска да се приравняваме?", "date": "2018.07.08", "title": "Шкембе чорбата като обединител на нациите и разединител на половете"}
{"url": "https://www.dnevnik.bg/kultura/2018/07/08/3205620_otkus_ot_djakomo_kazanova_sonata_za_razbiti_surca_na/", "text": "  Венеция, 1755 г. Крехкото равновесие, на което Републиката се крепи – все по-близо до упадък, рискува да рухне. Сред каналите, потопени в мъгла и патрицианските дворци с ослепителна красота, Венеция от XVIII век никога не е била толкова съблазнителна и безмилостна. Матео Струкул майсторски обединява приключенския разказ с любовните интриги чрез вълнуващо преплитане на историческа достоверност и въображение и създава изключителна атмосфера, богато подплатена с емблематични за времето личности. Джакомо Казанова току-що се е завърнал в града, а графиня фон Щайнберг му отправя дръзко предизвикателство: ако успее да съблазни дъщерята на един от най-влиятелните хора в града, тогава самата графиня ще бъде негова. Казанова приема, убеден в успеха си с очарователната Франческа Еридзо. След поредица от зловещи машинации и интриги Джакомо заподозира, че събитията са плод на пъклен заговор и той е само пешка в сложна игра между шпиони на Венеция и Австрийската империя. Дали най-прочутият любовник ще постигне целта си, или този път ще падне в собствената си мрежа...? \"Джакомо Казанова. Соната за разбити сърца\" ни потапя в живота на един от най-харизматичните персонажи за всички времена, очаровал целия свят. Помни се най-вече като авантюрист и класическа икона на съблазнител и либертарианец. В книгата на Матео Струкул обаче откриваме още много други негови качества, или както самият автор казва: \"Моят Казанова се ражда от желанието да възстановя целостта на тази личност, една от най-интересните, съществували в световен мащаб. Животът му не е бил безпроблемен, но въпреки това той е бил пътешественик, поклонник на изкуствата, юрист, бунтар, ловък фехтовчик, талантлив цигулар, уважавал е традиции и нрави, различни от неговите. Разбира се, бил е съблазнител. Но това е само един аспект от личността му.\" Матео Струкул е популярен италиански писател, доктор по Европейско договорно право и носител на множество престижни литературни награди. През 2017 г. печели наградата \"Банкарела\" за книгата си \"Медичите: една династия на власт\", първата от тетралогия исторически романи, която оглавява класациите в Италия, Германия и Испания. Графинята – Изчакайте тук – пошепна му Гретхен, намигайки със сивите си очи, в които проблясваха сребристи нишки. – Графинята ще дойде скоро. Джакомо кимна усмихнат: момичето му харесваше, а мистериозната ситуация – още повече. Приятно му беше пътуването по каналите: светлините на залеза багреха с цветовете на дъгата небесносинята вода в лагуната, пред очите му се разстилаше великолепието на Канал Гранде и особено го очароваше прелестната компания. Гретхен го покани във великолепен салон – библиотека, както предположи: върху полиците от тъмно дърво бяха подредени книги с красиво оформени позлатени гръбчета, престижните издания и най-вече заглавията подчертаваха добрите четива, подбрани от домакинята. Погледът му бе привлечен от високия таван и стенописите в помещението. Прозорци с полукръгли арки и цветни витражи красяха сградата. Светлината от свещите в полилеите хвърляше кървави отблясъци. Докато чакаше, Джакомо блуждаеше с поглед по книжните редици на библиотеката и се опитваше да разчете имената: Волтер, Лорънс Стърн, Омир, Александър Поуп, следвани от Карло Голдони, Уилям Шекспир, Антон Улрих фон Брауншвайг... Накрая забеляза приказно издание на \"Пътешествията на Гъливер\" от Джонатан Суифт. Взе книгата и се разположи в близкото плюшено кресло. Разлисти я, като се възхищаваше на елегантния шрифт, на скъпата хартия, на изящната подвързия. Той обичаше литературата и предчувстваше същата страст у графинята, щом притежаваше толкова богата и разнообразна колекция от книги. Този факт веднага я направи привлекателна в неговите очи и щом я зърна да влиза, разпозна у нея голяма и прелъстителна душа. У Маргарете фон Щайнберг нямаше нищо скрито: красотата ѝ беше автентична и в същото време особена. Джакомо долови магнетизма на изразителните ѝ, очарователни черти, сякаш волята на тази жена беше способна да привърже към себе си всеки мъж, като превърне желанието му в обсесия, удоволствието в екстаз, съперничеството в предизвикателство. Беше красива и в същото време опасна. В зелените ѝ очи искряха внезапни мълнии, дългите руси коси падаха на меки вълни, пълните устни бяха със съвършена форма... всичко у нея беше квинтесенция на съблазън, дори такава подробност като прасковената бенка над горната устна. Ала въпреки чара си тя будеше безпокойство. Може би светлината на очите, които се плъзгаха, бързи и непредвидими, подсказвайки характер, изкован от ценна сплав на непоколебимост и енергия. – И така, вие сте Джакомо Казанова... Гласът ѝ беше дрезгав и дълбок. – Ваш слуга – беше лаконичният отговор, съпроводен с едва доловим елегантен поклон. Маргарете го проучваше с поглед, сякаш искаше да се увери, че мъжът срещу нея е на висотата на славата, която го предшестваше. – Добре, господин Казанова, признавам, че това, което виждам, ми харесва много. Освен това сте успели да създадете персонаж, който надминава тази обещаваща визия. Авантюрист, съблазнител, фехтовач, образован и дори алхимик, ако са ме информирали правилно. – Заслужавам дори шпионска мрежа, така ли? – усмихна се Джакомо. По лицето на Маргарете премина сянка от задоволство. – Не сте ли вие самият шпионин в услуга най-вероятно на империята, към която принадлежа? Какво е нужно на един шпионин, при това способен, ако не сценарий от погледи и полугласни думи, произнесени от други шпиони? Може би ще ми кажете, че не съм права? За миг Джакомо се изненада, но чувството изчезна толкова бързо, колкото се бе появило. Тази жена, както изглежда, знаеше за него много повече, отколкото той бе научил за нея. А то бе малко или нищо. Каза си, че трябва да я уважава, ако не и да се бои от нея, иначе рискува да допусне най-голямата грешка в живота си. Тя не само го очакваше, направо беше пратила да го доведат. И то в точния момент. Не му се удаваше да разбере накъде води тази покана и след първоначалното любопитство започна да изпитва нарастващо нетърпение. Графинята носеше много елегантна рокля в перленосиво. Прекрасен рубин грееше върху щедрото ѝ деколте и хвърляше кървави отблясъци, а обиците, също рубинени, излъчваха агресивна, почти хищническа красота. (...) – Господин Казанова, ще бъда кратка. Вашата репутация, заслужена или не, е солидна и в непрекъснат възход, защото, ако целта на онова, което се говори за вас, е истината, възнамерявам да ви отправя предизвикателство. – Предизвикателство? – попита Джакомо. – Признавам, че подобна перспектива ме забавлява... но ако мога да попитам, защо трябва да го приема? Графинята направи пауза, преди да отговори. Погледна го изпод дългите мигли и каза нещо, което много му хареса: – По най-простата причина: защото няма да можете да устоите. Казанова беше искрено смаян. Сякаш тази жена го познаваше до дъното на душата. Този факт го забавляваше и удивяваше едновременно. За него забава и сюрприз бяха ценна смес. – Е, добре, кажете ми тогава за какво става дума, за да видя дали имате право или не. Графинята само това чакаше. Но не бързаше, като експерт по заплитане на съдби, помълча няколко секунди. И за най-глупавия мъж би било ясно, че нейната компетентност в сферата на договорите и преговорите не знае граници и провали. При пълно зачитане на отсрещната страна. Казанова не се притесняваше от това. Приемаше с отворени обятия живота такъв, какъвто дойде: това беше неговото победно оръжие. Лекомислието се четеше в погледа му и му придаваше нещо магично. С него той щеше да посрещне предизвикателството.", "date": "2018.07.08", "title": "Откъс от \"Джакомо Казанова. Соната за разбити сърца\" на Матео Струкул"}
{"url": "https://www.dnevnik.bg/sport/2018/07/08/3231817_modrich_e_siguren_che_ronaldo_shte_ostane_v_real/", "text": "Капитанът на Хърватия Лука Модрич в уверен, че Кристиано Роналдо ще остане в \"Реал\" (Мадрид). В последните дни петкратният носител на \"Златната топка\" усилено е спряган за трансфер в \"Ювентус\". Медиите в Испания и Италия дори обявиха преминаването му в отбора от Торино за сигурно. \"Ще видим какво ще се случи. Аз не мисля, че той ще си тръгне. Мисля, че ще остане. Това е личното ми мнение\", каза Модрич след победата на Хърватия срещу Русия в четвъртфиналите на световното първенство. Хърватският полузащитник допълни, че не си представя португалският му съотборник да играе за друг отбор в Европа освен за \"Реал\". \"Бих искал да остане, защото той е най-добрият футболист в света. Кристиано значи много за \"Реал\". Да се надяваме, че ще остане\", каза още Модрич. В същото време обаче от \"Ювентус\" намекнаха, че трансферът на Роналдо е близо. Италианският клуб публикува видео в китайската платформа Weibo, което скоро след това беше изтрито. В него е показан номер 7 и се изброяват имената на бивши играчи на \"старата госпожа\", които са го носили.", "date": "2018.07.08", "title": "Модрич е сигурен, че Роналдо ще остане в \"Реал\""}
{"url": "https://www.dnevnik.bg/biznes/2018/07/08/3231831_karanikolov_kolkoto_poveche_investitori_dokarvame/", "text": "Провеждането в София на срещата от формата \"16 + 1\" е признаване на България и региона като стратегически сектор, каза в интервю за БНР министърът на икономиката Емил Караниколов. \"Това посещение е само началото. Ние им представихме транспортни и инфраструктурни проекти, които са трансгранични - за целия регион. Те бяха разгледани лично от държавния секретар на Китайската народна република. Проведе се и първата среща на междубанковите асоциации, има подписан договор за кредит между ББР и китайската Банка за развитие за около милиард и половина, от които ще се възползват български малки и средни предприятия\", коментира той. Караниколов акцентира върху споразумението, осигуряващо на производителите на тютюн достъп до китайския пазар. Споразумението е за 10 000 тона сушен тютюн. \"Стокообменът между България и Китай е около 4 милиарда, от които отрицателното салдо на България е само 200 милиона. Тоест стоките, които се вкарват от Китай, са с 200 милиона повече от тези, които ние вкарваме. По отношение на инвестициите обаче изоставаме. Това е факт. Около 170 милиона долара са инвестициите, което е изключително малко, но съм сигурен че сега ще бъдат променени\", разясни министърът. Той изрази надежда това да бъде променено, защото в края на този месец щял да дойде един от големите губернатори в Китай, който има бюджет от 300 милиона долара само за инвестиции в индустриални зони извън Китай. \"Китайците проявяват сериозен интерес към качествени хранителни продукти. Изрично казвам качествени. Китай иска качество\", подчерта Караниколов. По думите му може да има сътрудничество и в сферата на туризма. \"Само за миналата година от Китай са излезли 100 милиона туристи. Не всички, разбира се, са дошли в Европа, но голяма част. Изпращаме туристически аташе, за да може да презентира България. Премиерът на Китай каза, че е очарован от това, което е видял в историческия музей. Аз мисля, че има какво да види китайският народ от България, а през културата, разбира се, ще развием и икономиката\". \"Колкото повече инвеститори докарваме, толкова повече ще се повишат доходите. В един регион ми казаха: \"Господин министър, не ни водете инвеститори, защото ще ни откраднат работниците\". Колкото повече инвеститори започнат да се конкурират за тези работници, начинът е един - да повишават заплатите и да подобряват условията на труд. Това е нашата цел\", заяви Караниколов.", "date": "2018.07.08", "title": "Караниколов: Колкото повече инвеститори докарваме, толкова повече ще се повишат доходите"}
{"url": "https://www.dnevnik.bg/bulgaria/2018/07/08/3231833_mediiniiat_zakon_na_pevvski_shtial_da_obhvane_i/", "text": "Медиите да трябва да декларират също взети банкови кредити, финансирането по проекти - държавни или европейски, комуникационни стратегии, безвъзмездното финансиране, грантови схеми. Такива промени подготвят от ДПС и ще внесат между първо и второ четене на медийния законопроект , приет преди дни от Народното събрание.  Текстовете отлежаваха от месеци в парламента, тъй като междувременно правителството също реши да регулира медийния пазар, но беше прокаран в сряда с подкрепата на управляващата коалиция. \"Умуваме и върху това целият процес на прозрачност и регистри да се разпространи и върху медиите в интернет – сайтове и т.н. Те вече имат огромна роля, огромен пазар\", заяви в предаването \"Неделя 150\" на БНР депутатът от ДПС Йордан Цонев, който  заедно с колегата си Делян Пеевски е сред основните инициатори  на законопроекта. Засега идеята е текстовете да обхванат собствеността на регистрираните в България сайтове, но се търсят и решения да се засегнат и такива, които са регистрирани в чужбина, но оперират на българския пазар, отбеляза той. Цонев заяви, че приетият на първо четене законопроект за промени в  Закона за задължителното депозиране на печатни и други произведения  действително не бил достатъчно обхватен и не включвал всички схеми на финансиране на медиите. Макар да бяха обявени като опит да се внесе пълна прозрачност във финансирането и собствеността на медиите, за момента поправките не предвиждат деклариране на банковите кредити, доходите от реклама и договорите по комуникационни програми от европейски фондове, които от години се използват за скрито финансиране на медиите. Затова - по думите на Цонев - вече се готвели промени с цел пълна прозрачност, тъй като имало елемент политиците да си купуват медиен комфорт чрез финансиране по програми и комуникационни стратегии. Цонев открои някои от основните цели на законопроекта на ДПС така: \"Основна характеристика на медийната среда в последните години в България е неяснотата, създаваща възможности за клеветене и фалшиви новини. И ние искаме да сложим края на тази неяснота\". А под клевети се оказа, че разбира твърденията за монополи на Делян Пеевски в сферите на разпространението на печатни медии и на медийния пазар изобщо. \"Ами ако имиджът на Пеевски е бил замацан несправедливо, ако се окаже, че не е монополист на разпространението. Твърдят, че Пеевски има монопол в разпространението, сега с регистъра ще се види кой коя медия притежава, колко процента от нея, как се финансира, има ли монопол\", заяви депутатът от ДПС. След разрива с банкера Цветан Василев и фалита на КТБ Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". В секторен анализ, поискан от работната група към Министерския съвет за изготвяне на промени в регулацията на медийното финансиране, Комисията за защита на конкуренцията (КЗК)  потвърди, че рекламните бюджети се насочват към големите медийни групи  и това поставя на изпитание по-малките участници, но не посочи никакви имена и само препоръча всяко финансиране с публични средства да се извършва при ясни правила и стриктен контрол. Убеден съм, че Делян Пеевски няма концентрация на медийния пазар, говорили сме това, заяви Цонев. \"Но ако се окаже, че има, има достатъчно механизми, за да бъде тя прекъсната – през КЗК, през санкции, глоби, продажби. Но такава концентрация трябва да бъде констатирана от надлежните органи, какъвто е Комисията за защита на конкуренцията\", допълни депутатът от ДПС. И отбеляза, че такава констатация няма. На въпрос дали ако се окаже, че все пак има монопол, Пеевски може да остане депутат от ДПС, Цонев заяви, че не вижда пречка за това. Има морален проблем, ако в политиката участват хора с голям бизнес, за който обществото не знае, ако този бизнес е таен, но не и ако се знае какво притежаваш и се следи, отбеляза Йордан Цонев. \"Що се отнася до това дали един собственик на медии, един бизнесмен, който и да е той - независимо дали се казва Делян Пеевски, Петър Кънев, Росен Плевнелиев или Иво Прокопиев  - това са все бизнесмени, те могат да се занимават с политика, както може да се занимава с политика Доналд Тръмп\", заяви Цонев. Депутатът от ДПС отново заговори за кръга \"Капитал\" и макар без да назовава конкретни медии, засегна и въпроса за \"получаването на грантово финансиране от неправителствени източници\". \"Медиите, които получават грантово финансиране, изкривяват пазара. Едни се борят с чисто пазарни механизми да привлича рекламодатели чрез продукта си. А друга медия получава всяка година един транш от милион и половина и се издържа. И провежда политика на този, който дава парите, а не в обществен интерес и да привлича рекламодатели. Политиката на тази медия е подчинена на организацията, която я финансира. И трябва да е ясно, че невинаги може да е последна инстанция на морала. Може да е последна инстанция на неправителствените организации, които дават парите\", заяви депутатът от ДПС. Сега подготвените от ДПС промени щели да сложат край на това и на неяснотата. Планираните регистри щели да разкрият ясно кой кой е. Всъщност на сайтовете си медиите и в момента са длъжни да публикуват данни за получено външно финансиране. Публичен регистър за собствеността на печатните медии пък съществува от 2011 г. Той е към Министерството на културата и собствениците на медии са задължени всяка година да декларират актуални данни в него. Съветът за електронни медии поддържа регистър за собствеността на радио- и телевизионните оператори, така че липсва единствено списък за онлайн изданията. Държавните органи са отговорни за спазването на сроковете и попълването на необходимата информация, както и за налагането на санкции при неизпълнение на законовите изисквания.", "date": "2018.07.08", "title": "Медийният закон на Пеевски щял да обхване и кредити, европроекти, пари по комуникационни стратегии"}
{"url": "https://www.dnevnik.bg/bulgaria/2018/07/08/3231740_otnovo_buri_i_opasno_vreme_dnes/", "text": "В много райони от страната днес отново ще има валежи и гръмотевични бури, възможни са и градушки. На повече места и по-интензивни ще са валежите в Северна България и Родопите. Ще се появи слаб до умерен северозападен вятър и с него ще прониква по-хладен въздух. Максималните температури в повечето места ще са между 22 и 27 градуса, в крайните югозападни и югоизточни райони, където ще има повече слънчеви часове - до около 30 градуса. Атмосферното налягане е по-ниско от средното за месеца и още малко ще се понижи. Оранжев код за опасно време е в сила за областите Враца, Плевен, Ловеч и Габрово. Количествата дъжд, които прогнозират метеоролозите, са около 30 л/кв.м, на отделни места в областта до 45-65 л/кв.м. Жълт код за валежи и гръмотевици е обявен за 19 области в страната. Предупреждението е в сила за областите Монтана, Велико Търново, Русе, Търговище, Разград, Шумен, Силистра, Добрич, Варна, Сливен, Стара Загора, Хасково, Кърджали, Смолян, Пловдив, Пазарджик, Благоевград, София-област и София-град. В тези райони се очакват краткотрайни валежи и гръмотевични бури, отново са възможни и градушки, предупреждават синоптиците. На места явленията временно ще са интензивни, а валежите - значителни. Очакваните количества дъжд са около 20 л/кв.м, на отделни места до 30-35 л/кв.м. В планините времето ще е облачно и дъждовно. Ще се развиват гръмотевични бури. Ще е по-хладно с максимална температура на височина 1200 м - около 17 градуса, на 2000 м - около 10 градуса. Над Черноморието облачността ще е променлива, с повече слънчеви часове преди обяд. След обяд на отделни места, главно по северното крайбрежие, ще превали и прегърми. Максималните температури на въздуха ще са 25-28 градуса. Температурата на морската вода е 24-25 градуса, вълнението на морето ще е 2 бала.", "date": "2018.07.08", "title": "Отново бури и опасно време днес"}
{"url": "https://www.dnevnik.bg/evropa/2018/07/08/3230211_evropa_bavno_se_topi_i_samo_imigraciiata_balansira/", "text": "Балансът в Европа се променя заедно с населението й. Цялостната демографска тенденция е негативна, а в някои държави остават само възрастните хора, докато младите емигрират в търсене на работа и надежда, пише \"Монд\". Европейското население не е отбелязвало ръст от 1993 г. и се очаква бавно да продължи да намалява през следващите няколко години. Това вече се случва в повечето държави на континента. Статистиката за брак, раждаемост и смъртност ясно отразява съвременната история – голямата промяна започна през 1989 г. с падането на Берлинската стена, което се превърна в символ на европейското обединение, но отбеляза и появата на нови разделения, особено в разпределението на работата и богатството. В Централна и Източна Европа това доведе до демографски срив, по-голям от предизвикания от Първата световна война в Западна Европа. През последните 30 години се появиха три относително добре дефинирани групи. В северозападната група (северните държави, Великобритания, Белгия, Холандия, Люксембург, Швейцария и Франция) броят на ражданията все още превишава този на смъртните случаи. Броят на напускащите тези държави е по-нисък от този на пристигащите и населението се е увеличило с поне 10% от 1989 г. Въпреки че раждаемостта в тези страни е над средната за Европа, те няма да успеят да избегнат застаряването на населението заради огромното поколение на \"бейби бума\" (родени през 1945-65 година) и увеличаването на продължителността на живота. В Германия, Австрия и южните европейски държави прирастът на населението е нулев или дори отрицателен, но това се компенсира от положителна миграция. Германия успя да избегне обезлюдяването, като привлече чуждестранни работници и от 1987 г. са пристигнали 10 милиона души. Раждаемостта в Испания, Португалия и Гърция започна да спада в началото на 80-те години, което бе последвано от ръст в броя на имигрантите през 90-те, като Испания привлече шест милиона души повече, отколкото загуби. \"Най-лошото нещо на комунизма е краят му\" В третата група са държавите от Централна и Източна Европа с изключение на Русия, която има свои собствени характеристики. В тази група се наблюдават отрицателен естествен прираст и отрицателна миграция. Според една местна шега \"най-лошото нещо на комунизма е краят му\". За 30 години Румъния загуби 3.2 милиона, или 14% от населението си от 1987 г. Отливът е още по-голям в други държави от региона: 16.9% в Молдова, 18% в Украйна, 19.9% в Босна, 20.8% в България и Литва и 25.3% в Латвия. Централна и Източна Европа се различават от останалата част на континента, защото изживяват масово бягство, често на най-добре образованите и предприемчиви млади хора. Заплатите там обикновено са около една трета от това, което може да се печели зад граница. Словения е по-близо до втората група в демографско отношение и е уникална, защото отказа \"шоковата терапия\" и възприе по-постепенен подход към установяването на свободна пазарна икономика. Това важи отчасти за Чехия, която през 1992 г. сложи край на политиките за ограничаване на заплатите, диктувани от западни експерти, и започна да изгражда стабилна основа от малки и средни предприятия. В някои балкански държави (Албания, Босна и Херцеговина, Косово, Македония и Черна гора) се наблюдава положителен естествен прираст, съчетан със силно негативна миграция (-37.6% от албанското население). На фона на раждаемостта, която е по-ниска от средната за Европа, тези страни скоро може да се присъединят към третата група. По-добър баланс Всички европейски държави ще се изправят пред предизвикателствата, свързани със застаряващото население, включително липсата на работна ръка и високия дял пенсионери. Но ситуацията в трите групи е много различна. Такива са и решенията им. Средностатистическият гражданин на Люксембург е според Световната банка в 30 пъти по-добро финансово състояние от този в Молдова. Намирането на по-добър баланс между поколенията ще означава изоставяне на традиционните идеи за семейството и мястото на жената в обществото. Държавите с най-висока раждаемост (в северозападната група) са също и тези, където броят на ражданията без брак е най-висок, а жените са най-активни в икономическо и социално отношение. Както отбелязва демографът Ален Моние, скандинавските страни са приели серия от мерки, които позволяват на жените с деца да работят извън дома си и осигуряват значителна социална защита. Стагнация на раждаемостта се наблюдава там, където мъжете не вършат своя дял от работата у дома, особено в Южна Европа.", "date": "2018.07.08", "title": "Европа бавно се топи и само имиграцията балансира смъртността"}
{"url": "https://www.dnevnik.bg/bulgaria/2018/07/08/3231836_inspektori_otkriha_narusheniia_v_zavedeniia_za_hranene/", "text": "Инспекторите от Областната дирекция по безопасност на храните са установили сериозни нарушения в заведение за хранене в град Бяла и на плажа в Шкорпиловци, съобщи БНТ. Засилени са проверките и в заведенията за хранене във Варна. Глоби ще бъдат наложени и на търговците на незаконен пазар за живи животни. \"Натъкнахме се на суровини и храни без произход, с изтекъл срок на годност, липса на всякаква хигиена и персонал, който не е обучен и е с нередовни здравни книжки\", каза директорът на варненската дирекция по безопасност на храните Златина Димова. Един от проблемите в заведенията за хранене е наемането на кадри, които нямат необходимата квалификация. Миналия месец инспекторите са проверили 330 заведения за хранене във Варненска област. Иззети са близо близо 100 кг местни и млечни продукти, негодни за консумация. Съставени са близо 90 предписания и актове за нарушения. Собствениците на заведения, които редовно не спазват правилата, се проверяват и по-често. Проверките ще продължат през целия активен сезон. За нередности в заведенията за хранене сигнали се подават на тел. 0 700 122 99.", "date": "2018.07.08", "title": "Инспектори откриха нарушения в заведения за хранене по морето"}
{"url": "https://www.dnevnik.bg/sviat/2018/07/08/3231841_nad_18_hiliadi_durjavni_slujiteli_v_turciia_biaha/", "text": "Над 18 хил. държавни служители бяха уволнени в Турция с декрет-закон, публикуван в Държавен вестник днес, съобщи БНТ. Половината от освободените са от редиците на силите за реда, но има и много учители и университетски преподаватели. Общо 18 632 души, от които над 9000 служители от полицията и 6000 от армията, видяха имената си в декрета, представен от медиите като последния преди вероятната отмяна на извънредното положение в понеделник. Близо 1000 служители на министерството на правосъдието и 650 на министерството на образованието също бяха уволнени.", "date": "2018.07.08", "title": "Над 18 хиляди държавни служители в Турция бяха уволнени с декрет"}
{"url": "https://www.dnevnik.bg/sviat/2018/07/08/3231893_chast_ot_blokirani_v_peshtera_v_tailand_deca_veche_sa/", "text": "Четири от блокираните в наводнената пещера в Северен Тайланд момчета са изведени, съобщи високопоставен предтставител на медицинския екип на спасителната операция, цитиран от Ройтерс, предаде БТА. Преди няколко часа бяха извадени първите две момчета от училищния футболен отбор, който е хванат в капан в наводнена пещера в Тайланд, съобщи БНР. Децата първо отиват в полева болница близо до пещерата, където са подложени на медицински преглед. Спасителната операция по изваждането на 12-те деца и техния треньор по футбол от пещерата в Тайланд, където са блокирани от 23 юни, продължава, предадоха световните агенции. Операцията ще продължи утре, предаде ДПА, като се позова на спасителните екипи. Ръководителят на спасителната операция каза, че ще са необходими около 10 часа за подготовка на следващия етап от мисията, съобщи Ройтерс. Днес първо са били изведени момчетата в най-добро здравословно състояние. Те вече са настанени в болница. В спасителната мисия участват 90 водолази - 50 чужденци и 40 тайландци. Екипите от 3-4 дни репетират изваждането на момчетата. По думите на командира на спасителната операция Наронгсак Осотанакорн момчетата са в добро физическо и психическо състояние. Извеждането им ще става поетапно - един по един, и затова операцията може да отнеме два или три дни. Всяко дете ще бъде придружавано от двама водолази. Те ще трябва да ходят, да се катерят и да се гмуркат в пълна тъмнина, като пътят им ще бъде направляван от въжета. Единственият начин за измъкването им е през тъмни и тесни пасажи, пълни с кал и вода и със силни течения и при въздух, в който кислородът не достига. Именно заради липса на кислород в петък загина един доброволец. Вчера местните власти съобщиха, че сега условията за изваждането на групата са най-подходящи - нивото на водата в пещерата е спаднало през последните дни. Дъждовният сезон обаче тепърва започва, затова властите решиха, че не могат да чакат повече, тъй като има вероятност водата в пещерата да се повиши.", "date": "2018.07.08", "title": "Четири са вече децата, спасени от пещерата в Тайланд (обновена)"}
{"url": "https://www.dnevnik.bg/sport/2018/07/08/3231894_fernando_iero_prekrati_otnosheniia_s_ispanskata/", "text": "Временният селекционер на Испания Фернандо Йеро прекрати отношенията си с местната футболна федерация. Бившият капитан на \"Реал\" (Мадрид) пое \"фурия роха\" на пожар, след като  Хулен Лопетеги беше уволнен  един ден преди началото на световното първенство. Той е получил предложение да се върне на предишния си пост - спортен директор на федерацията, но е отказал. \"След много километри, изминати заедно, испанската футболна федерация и Фернандо Йеро обявяват край на своите отношения, след като националният отбор приключи участието си на световното първенство. Йеро отказа предложение да се завърне на предишния си пост като спортен директор и пожела да потърси нови хоризонти и нови професионални предизвикателства\", се казва в съобщението на федерацията. Йеро беше спортен директор на испанската федерация от ноември 2017 г. Това беше вторият му период на тази позиция. Първият беше от есента на 2007 г. до лятото на 2011 г. Бившият защитник имаше много малък опит като треньор, когато пое националния отбор в навечерието на мондиала. Йеро беше помощник на Карло Анчелоти в \"Реал\", а през лятото на 2016 г. за пръв път получи възможност да е старши треньор. Тогава той пое втородивизионния \"Овиедо\" и остана на поста един сезон, в който записа 17 победи и 16 загуби в 50 мача. Йеро не успя да  вдигне Испания след шокиращата раздяла с Лопетеги . Световните шампиони от 2010 г. не допуснаха нито една загуба в Русия, но записаха само една победа -  с 1:0 срещу Иран  в груповата фаза. \"Фурия роха\" спечели групата си след  драматичното равенство с Мароко (2:2)  и попадна в по-лекия поток на директните елиминации, но след това изненадващо  отпадна от Русия след дузпи . \"Федерацията изказва своята благодарност към Фернандо Йеро за неговата отдаденост и чувство за отговорност. Благодарим му, че пое националния отбор при изключително необичайни обстоятелства, както и за всичките му други роли в нашата организация, която винаги ще бъде негов дом\", заявиха още от федерацията.", "date": "2018.07.08", "title": "Фернандо Йеро прекрати отношения с испанската футболна федерация"}
{"url": "https://www.dnevnik.bg/photos/2018/07/08/3231874_fotogaleriia_radost_i_sulzi_izvun_terena/", "text": "Селекцията от снимки показва радостта и тъгата на феновете след епичния двубой между Русия и Хърватия в четвъртфиналите на световното първенство по футбол. ", "date": "2018.07.08", "title": "Фотогалерия: Радост и сълзи извън терена"}
{"url": "https://www.dnevnik.bg/sport/2018/07/08/3231899_rusiia_moje_da_produlji_da_praznuva_sled_silnoto/", "text": "Въпреки критиките и подигравките за качеството му и политически насочените коментари, свързани със страната-домакин на световното първенство, руският национален отбор напусна надпреварата със стил, надмина всички очаквания и инжектира здравословна доза ентусиазъм в турнира. Като домакини руснаците не трябваше да играят квалификации за мондиала. Те нямаха победа в официален мач в продължение на година. Когато започна турнирът, заемаха 70-ото място в световната ранглиста - най-ниската позиция сред всички участници. По-ниска дори от тази на сочените за аутсайдери Саудитска Арабия и Панама. Това обаче слабо вълнуваше борбения треньор Станислав Черчесов, който сглоби отбор, разбил всички прогнози и накарал страната си да се гордее.  Загубата с дузпи в четвъртфинала с Хърватия  - един от най-стойностните отбори в турнира - беше поредното доказателство, че Русия никога не е имала намерение просто да запише участие. Руските футболисти допуснаха само една загуба в петте си срещи -  срещу Уругвай в последния кръг от груповата фаза , когато вече си бяха гарантирали класирането за директните елиминации. \"Ние вярвахме в себе си. Можехме да докажем, че сме стойностен отбор, само ако работим здраво. Вярвам, че хората не само започнаха да ни вярват, но и се влюбиха в нас\", каза селекционерът Черчесов след отпадането от мондиала. \"От първата секунда, в която събрах този отбор, знаех накъде сме се насочили. Вярвам, че успяхме, но сега е време да направим крачка напред\", допълни 54-годишният треньор, който понесе доста критики преди световното. Руският отбор започна турнира по перфектния начин, след като изстреля  пет гола във вратата на Саудитска Арабия  в мача на откриването. Тази победа даде повод на домакинските фенове да насочат вниманието си към футбола. Скоро след това последва още един убедителен успех -  с 3:1 срещу Египет , който подпечата мястото на Русия в осминафиналите. Никога преди това след разпадането на СССР отборът не беше прескачал груповата фаза на световни футболни финали. Загубата срещу Уругвай, която разкри някои от липсващите качества на руския отбор, имаше малко значение в онзи момент. Черчесов разработи умен игрови план, с който да контрира базираната на непрекъснати подавания игра на Испания. Руските футболисти предоставиха владението на съперника и въпреки че направиха четири пъти по-малко пасове от 1137-те на испанците, те успешно затвориха постъпите към наказателното си поле през 120-те минути. Испания притежаваше топката в 75% от мача, но така и не намери начин да пробие работливата отбрана на Русия (единственото попадение на испанците дойде след автогол), а след това Игор Акинфеев отказа световните шампиони от 2010 г. при изпълнението на дузпи. Срещу Хърватия Черчесов тотално промени тактиката. Русия започна мача агресивно и отбеляза първия гол. Домакините допуснаха обрат, но успяха да изравнят в края на второто продължение и съживиха надеждите си за първо участие във финалната четворка от това на СССР през 1966 г. Не беше писано да се случи. Хърватия спечели с 4:3 при дузпите и се класира за полуфиналите, потапяйки в сълзи голяма част от 48-те хиляди зрители на стадион \"Фишт\" в Сочи. Но с изявите си руските футболисти веднага си заслужиха статута на национални герои. Страната има пълното право да се гордее с това представяне, което никой не очакваше преди по-малко от месец.", "date": "2018.07.08", "title": "Русия може да продължи да празнува след доброто представяне на световното"}
{"url": "https://www.dnevnik.bg/photos/2018/07/08/3231857_fotogaleriia_neobichaini_dujdove_navodniha_iaponiia/", "text": "Необичайни дъждове предизвикаха наводнение Западна Япония, след като реките излязоха от коритата си.", "date": "2018.07.08", "title": "Фотогалерия: Необичайни дъждове наводниха Япония"}
{"url": "https://www.dnevnik.bg/sport/2018/07/08/3231906_fetel_se_vuzpolzva_ot_problemite_na_hamiltun_i_izmukna/", "text": "Пилотът на \"Ферари\" Себастиан Фетел спечели Гран при на Великобритания след хаотична надпревара, белязана от ранен удар между съотборника си Кими Райконен и световния шампион Люис Хамилтън и 15 обиколки зад колата за сигурност. Хамилтън направи брилянтно завръщане в състезанието, след като се озова на последната позиция в колоната. Пилотът на \"Мерцедес\" си проправи път до второто място и минимизира щетите, а страхотното му представяне му донесе наградата за пилот на деня. Вторият пилот на \"Мерцедес\" Валтери Ботас се възползва от обстоятелствата на пистата, излезе начело в 35-ата обиколка и водеше почти до края. Износените му гуми обаче не издържаха и финландецът не успя дори да се качи на подиума, след като беше изпреварен последователно от Фетел, Хамилтън и Райконен. Райконен трябваше да изтърпи десет секунди наказание заради удара срещу Хамилтън, но все пак стигна до третия си пореден подиум и общо шести в десетото състезание за сезона. С четвъртата си победа през 2018 г. и 51-а в кариерата си Фетел увеличи на осем точки аванса си пред Хамилтън на върха в класирането при пилотите. \"Ферари\" поведе с 20 точки пред \"Мерцедес\" в битката при конструкторите. Състезанието започна кошмарно за Хамилтън, който потегли пръв след победата в зрелищната квалификация в събота. Британецът направи неубедителен старт и беше изпреварен от Фетел, който за пореден път беше перфектен на старта. Хамилтън дори се озова трети, след като беше задминат от съотборника си Ботас. Проблемите на четирикратния световен шампион продължиха с пълна сила. Той спря по-рано за следващия завой, а Райконен влезе с доста по-висока скорост, блокира колелата си, удари дясната гума на Хамилтън и го завъртя. В осмата обиколка пилотът на \"Ферари\" беше наказан с десет секунди, които да изтърпи при първото си влизане в бокса. В челото Фетел натрупа аванс от пет секунди пред Ботас, а победителят от предишното състезание Макс Верстапен се движеше четвърти. Хамилтън пък устремено си проправяше път напред в колоната. В 14-ата обиколка започнаха спиранията в бокса на лидерите. Пръв гумите си смени Райконен, който изтърпя и наказанието си. Четири обиколки по-късно в бокса влезе и Верстапен, което придвижи Хамилтън до четвъртата позиция. Фетел смени гумите си в 21-ата обиколка, а Ботас веднага покри стратегията му. Механиците на \"Мерцедес\" бяха малко по-бързи от тези на \"Ферари\" и разликата между двамата беше намалена до три секунди. Германецът уверено контролираше състезанието до 33-ата обиколка, когато Маркус Ериксон разби зрелищно своя \"Заубер\". Това доведе до излизане на кола за сигурност на пистата. В тази ситуация пилотите на \"Ферари\" решиха да сменят гумите си, но тези на \"Мерцедес\" решиха да останат със старите максимално дълго. Точно когато колата за сигурност тръгна да се прибира, се стигна до нов инцидент. Карлос Сайнц и Ромен Грожан се ударих, излетяха от пистата и се забиха в предпазните ограждения. Така колата за сигурност трябваше да остане на пистата, което продължи общо 15 обиколки. След прибирането й първите четирима се движеха в рамките на едва две секунди. Част от предимството на новите гуми на Фетел беше загубено зад колата за сигурност, а Ботас се защитаваше добре. Очаквано обаче гумите му не издържаха и четирикратният световен шампион се върна начело с отлична атака в 48-ата обиколка. Ботас бързо се срина до четвъртото място, а дори можеше да загуби и него. Все пак в последните две обиколки той удържа движещия се на половин секунда зад него Даниел Рикардо. Най-големият губещ днес се оказа Верстапен, който се движеше четвърти, но отпадна. Пилотът на \"Рено\" Нико Хюлкенбург направи отлично състезание и завърши на шеста позиция. Естебан Окон, Фернандо Алонсо, Кевин Магнусен и Пиер Гасли допълниха челната десетка.", "date": "2018.07.08", "title": "Фетел се възползва от кошмарен старт на Хамилтън и спечели в хаоса на \"Силвърстоун\""}
{"url": "https://www.dnevnik.bg/bulgaria/2018/07/08/3231908_liliana_pavlova_poema_centura_za_partnyorstvo_s_kitai/", "text": "Министърът за завършилото българско европредседателство Лиляна Павлова да поеме организацията по създаването и управлението на  бъдещия Глобален център за партньорство  на държавите от Централна и Източна Европа и Китай. Това е предложил премиерът Бойко Борисов на китайския премиер преди Ли Къцян да си замине от България след вчерашната среща на върха в София във формата 16+1 - държавни и правителствени ръководители на страните от Централна и Източна Европа и Китай, съобщи БНР. В предаването на Канал 3 \"Беновска пита\" министърът на икономиката Емил Караниколов заяви, че това е най-добрият избор. Двамата с водещата Илияна Беновска поканиха и Лиляна Павлова в студиото и лично й честитиха бъдещия пост. Павлова е следващ гост след Караниколов. Вчера Китай поиска от премиера Бойко Борисов в България да бъде създаден \"изследователски център\", който да проучва законите и правилата на ЕС и да помогне на китайския бизнес да натрупа познания за Европа. Предложението дойде от китайския премиер Ли Къцян в началото на срещата с лидерите от Централна и Източна Европа. Във встъпителния си коментар Борисов също спомена центъра и го обяви като \"предложение за изучаване и консултация със законодателство на ЕС за китайските компании\". За същия - Глобален център за партньорство на държавите от ЦИЕ и Китай - Ли разговаря и с президента Румен Радев. В предаването \"Беновска пита\" днес Лиляна Павлова коментира, че в следващите шест месеца ще се обсъжда как да се структурира този център за партньорство между 16-те държави от Централна и Източна Европа и Китай. По-голямата стъпка обаче ще е да убедим останалите държави да приемат този подход, допълни тя. Трябвало да бъдат убедени някои от останалите държави, които са скептични към този формат \"по отношение на разделяне, правила и процедури\". На няколко пъти Павлова подчерта, че спазването на европейските правила и законодателство ще е в основата на работата на този център. А това, че тя се очаква да оглави работата по създаването на центъра, трябвало да е гаранция за стриктното спазване на европейските правила. Китай, искайки да си разшири бизнеса и да си отвори вратата към Европа, е готов да направи промени, отбеляза Лиляна Павлова. Сега в хода на формирането на бъдещия център ще се обсъжда как Китай ще преструктурира бизнеса и отношенията си с Европа, за да отговарят те на европейските норми.", "date": "2018.07.08", "title": "Лиляна Павлова да поеме центъра за партньорство с Китай, предлага Борисов (допълнена)"}
{"url": "https://www.dnevnik.bg/sviat/2018/07/08/3231834_nai-tejkata_vodna_kriza_v_istoriiata_na_indiia_ostavi/", "text": "Лошата инфраструктура и недостигът в национален мащаб направиха водата скъпа в цяла Индия. Сушила Деви обаче платила по-висока цена от повечето хора. Едва смъртта на нейния съпруг и син принудила властите да водоснабдят коптора, който тя нарича свой дом, пише Ани Банерджи от агенция \"Ройтерс\". \"Те починаха заради проблема с водата, заради нищо друго\", каза 40-годишната Деви, припомняйки си как конфликт заради цистерна, носеща чиста питейна вода, струвал живота на двамата й близки и най-накрая подтикнал правителството да прокопае канал, свързан с чешма. \"Сега нещата са по-добре. Но преди... водата бе ръждива, не можехме дори да си мием ръцете и краката с такава вода\", каза тя пред Thomson Reuters Foundation в Делхи. Индия \"страда от най-тежката водна криза в историята си\", която заплашва живота на стотици милиони хора и излага на риск икономическия растеж, написаха експерти от държавен мозъчен тръст в доклад миналия месец. От Хималаите на север до пясъчните, опасани с палми плажове на юг 600 милиона души, близо половината от населението на Индия, са изправени пред остър недостиг на вода, като близо 200 000 души умират всяка година от замърсена вода. Местни жители като Деви се редят всеки ден на опашка с водосточни тръби, туби и кофи от цистерни - обикновено единствената опция за набавяне на вода за хората без надеждно общинско снабдяване. Това занимание често е придружено от ръгане с лакти, блъскане и юмручни удари. В редките случаи, когато от кранчетата тече вода, тя често е мръсна, което води до болести, зарази, инвалидност и дори смърт, казват експерти. \"Водата бе като отрова\", заяви Деви, която все още разчита на цистерната за питейна вода, пред едностайната си барака в района на столицата Делхи Вазирпур, който хронично страда от проблеми с водата. \"Сега водата е по-добра, но все още не става напълно за пиене. Подходяща е за къпане и миене на чиниите\", разказа тя. Замърсяването на водата е значителен проблем според доклада, като близо 70% от водата в Индия е заразена - проблем, който засяга трима на всеки четирима индийци и е причина за 20% от случаите на заболявания в страната. Само една трета от отпадъчните води освен това се пречистват, което означава, че каналните нечистотии се изливат направо в реки, езера и други водоеми и в крайна сметка се озовават в подпочвените води. \"Нашата вода на повърхността и в почвите е замърсена. Виждате, водата навсякъде е замърсена, защото не управляваме твърдите ни боклуци както трябва\", заяви авторът на доклада Авинаш Мишра. Загуба на препитание Междувременно земеделци и богати жители безконтролно извличат вода и това доведе до спад на подпочвените води до рекордно ниски равнища, заключават авторите на изследването. Докладът прогнозира, че 21 големи индийски града, включително Делхи и ай ти центърът Бенгалуру, ще останат без подпочвени води до 2020 година, което ще засегне 100 милиона души. Ръководителят на организацията WaterAid India В К Мадхаван заяви, че подпочвените води в страната сега са силно замърсени. \"Борим се с проблемите в райони, където има замърсяване с арсеник, с флуорид, със сол, с нитрати\", каза той, изброявайки химикали, които причиняват рак. Арсеникът и флуоридът се съдържат естествено в подпочвените води, но концентрацията им се повишава с намаляване на водата, а нитратите идват от изкуствените торове, пестицидите и други промишлени отпадъци, които се просмукват във водоизточниците. Съдържанието на химикали във водата е толкова високо, каза той, че заразяването с бактерии - източникът на пренасяни по воден път болести като диарията, холерата и тиф - \"е сред второстепенните проблеми\". \"Лошото качество на водата е загуба на препитание. Човек се разболява, защото няма достъп до безопасна питейна вода, защото водата му е заразена\", каза Мадхаван. \"Бремето да нямаш достъп до безопасна питейна вода, това бреме е най-тежко за бедните и цената е плащана от тях\", допълни той. Плитки езера и реки Причиняващите сериозни щети водни проблеми могат да струват на Индия 6% от нейния брутен вътрешен продукт (БВП) според доклада на държавния мозъчен тръст NITI Aayog. \"Тези 6% от БВП са много зависими от водата. Нашата промишленост, хранителна сигурност, всичко ще бъде заложено на карта\", каза Мишра. \"Това е ограничен ресурс. Той не е неизчерпаем. Един ден може да изчезне\", заяви той, предупреждавайки, че до 2030 г. предлагането на вода в Индия ще е наполовина на търсенето. За да се справи с тази криза, а прогнозите са, че тя ще се изостри, правителството призова щатите - отговорни за снабдяването на своите жители с чиста вода - да отдадат приоритет на преработването на отпадъчните води, за да бъде запълнена пропастта между предлагането и търсенето и да бъдат спасени човешки животи. Сега само 70% от индийските щати обработват отпадъчните си води, при това под половината от тях. Всяка година Бенгалуру и Делхи влизат във водещите новини в целия свят, като техните тежко замърсени водни басейни отделят облаци от бяла токсична пяна поради смесица от промишлени отпадъчни води и битови отпадъци, изхвърлени в тях. В Бенгалуру - някога известен като \"Града на езерата\", а сега орисан на суша - езерото Беландур често избухва в пламъци, изпращайки стълбове черен дим в небето. Река Ямуна, която тече през Делхи, може да бъде видяна някои дни покрита с плътна, подобна на почистващ препарат пяна. В други дни нечистотии, химикали и пепел от човешки кремации се носят по повърхността, принуждавайки минувачите да си запушват устата и носа заради вонята. Това не спира 10-годишната Гаури, която живее в близък коптор, да скача в реката всеки ден. Без достъп до вода това е единственият начин за нея да се разхлади по време на изпепеляващото лято в Индия, когато температурата се повишава до 45 градуса по Целзий. \"Обикновено няма достатъчно вода за нас да си вземем душ, затова идваме тук\", казва Гаури, докато с брат си се плискаха в мръсната река. \"Това ни прави шугави и болни, но само за известно време. Щастливи сме да имаме (тази река), всеки може да използва (водите й)\", допълва момичето./БТА", "date": "2018.07.08", "title": "\"Най-тежката водна криза в историята\" на Индия остави милиони хора жадни"}
{"url": "https://www.dnevnik.bg/sport/2018/07/08/3231915_peter_sagan_specheli_haotichniia_vtori_etap_v_tura/", "text": "Трикратният  световен шампион Петер Саган  спечели втория етап в  \"Тур дьо Франс\"  и облече жълтата фланелка на лидер в състезанието. Лидерът на \"Бора\" надделя във финален спринт над Сони Колбрели (\"Бахрейн Мерида\") и Арно Демар (FDJ). Саган измина 182 км между Муйерон Сен Жермен до Ла Рош сюр Йон за 4:06.37 часа със средна скорост от 44.4 км/ч. Вторият етап беше много хаотичен и с много падания, които доведоха и до две отказвания в Тура. Луис Леон Санчес и Тцгабу Гърмей не успяха да продължат, докато в последните два километра победителят от първия етап Фернандо Гавирия се озова на асфалта и не участва в спринта. За разлика от първия етап този път никой от лидерите за генералното класиране не изгуби време. \"Моят отбор свърши страхотна работа, защото ме опази от проблеми. Тази победа е за тях. Финалът беше много сложен, защото не очаквах, че е на такова изкачване. Демар тръгна да спринтира много рано, а на такива финали това не е добра идея. Аз чаках до последно\", каза Саган след финала. Благодарение на победата си Саган облича жълтата фланелка на лидер, като вече има шест секунди аванс пред Гавирия и десет пред Колбрели. Словакът ще носи жълтата фланелка за втори път след 2016 г., когато отново спечели втория етап и я запази за три дни. Победата е девета за Саган в \"Тур дьо Франс\" и общо 107-а в кариерата на 28-годишния състезател. Словакия общо има 10 етапни победи в Тура, след като Ян Сворада взима една през 1994 г. Точно 80 години след последната визита на Обиколката на Франция в Ла Рош сюр Йон, отново действащият световен шампион спечели етапа. През 1938 г. това направи белгиецът Елой Мюленберг. В началото на етапа се откъснаха трима колоездачи, като отборът на \"Куикстеп\" не допусна други да се присъединят към откъсването. В челото бяха Силван Шеванел от \"Директ Енержи\", Михаел Гогл \"Трек\" и Дион Смит от \"Ванти груп Гобер\". Тримата бързо отвориха комфортна преднина пред основната група и стигнаха заедно до единствената височина в етапа от четвърта категория. Смит премина пръв през изкачването Кот де Пузаж и взе една точка в класацията за катерачи. Веднага след височината обаче Смит спря и се върна в основната груп, а Гогл имаше проблеми и също се отказа да кара в челото. Това остави единствено Шеванел отпред и той продължи сам. 39-годишният французин стартира своя 18-и тур, с което стана състезателят с най-много страртове в историята на надпреварата. Едва в последните 40 километра скоростта в основната група се увеличи и това доведе до няколко падания. Луис Леон Санчес от \"Астана\" беше голямата жертва, след като се удари със сънародника си Дани Наваро. Ветеранът не успя да продължи и се отказа още във втория етап. На междинния спринт в Болю су Ла Рош Шеванел премина пръв, докато в основната група Петер Саган изпревари Гавирия. В групата имаше още едно падане, след като Адам Йейтс пък се озова на асфалта след сблъсък с Антони Перез от \"Кофидис\". За втори пореден лидерът на \"Мичълтън скот\" имаше проблеми, но се върна в групата. Механичен дефект със спукани гуми пък имаше Арно Демар 23 км преди финала. Проблеми имаше и Марсел Кител, който също беше със спукана гума. Беглецът Шеванел беше хванат 13.6 километра преди финала, след близо 170-километрова самостоятелна езда. След проблемите на Фрум преди ден обаче от \"Скай\" избраха да стоят неотлъчно в челото и неизменно бяха на първите позиции. Малко след влизане в последните два километра имаше ново падане на един остър десен завой, в което беше въвлечен и  носителят на жълтото трико Фернандо Гавирия . Това редуцира много групата и в спринта участваха едва 20-тина колоездачи. Заедно с него на асфалта се озоваха Дарил Импи (\"Мичълтън Скот\") и Майкъл Матюс (\"Сънуеб\"). От \"Бора\" обаче останаха с трима колоездачи Даниел Ос, Маркус Бургард и Саган, като съотборниците на световния шампион го пласираха в отлична позиция. Арно Демар разви първи спринта си, но Саган без проблем го прескочи. Французинът остана трети, докато много близо до световния шампион завърши Колбрели. В спринта Саган разви почти 57 км/ч при навлизане в последните 100 метра, което му позволи да размине Демар. Бившият френски шампион постигна пика си от 55.3 км/ч малко по-рано и нямаше шанс да спори за успеха. С най-висока скорост върху финалната линия връхлетя Колбрели, който разви 57.8 км/ч, но тръгна прекалено късно, за да прескочи Саган. С етапната си победа Саган повежда и в класацията за зелената фланелка. Той вече има 104 точки, а Гавирия е втори със 78. Трети е европейският шампион Александър Кристоф (53) пред Демар (41) и Андре Грайпел (35). В понеделник предстои отборно бягане по часовник в Шоле, което е с дължина от 35 километра. Очаква се след него да се откроят и част от фаворитите в генералното класиране.", "date": "2018.07.08", "title": "Петер Саган триумфира в хаотичния втори етап в Тура"}
{"url": "https://www.dnevnik.bg/politika/2018/07/08/3231920_premierite_borisov_i_li_kucian_sa_udovletvoreni_ot/", "text": "Министър-председателят Бойко Борисов и председателят на Държавния съвет на Китай Ли Къцян са изразили удовлетворение от постигнати резултати по време на срещите си в София, съобщиха от пресслужбата на Министерския съвет. Те са разговаряли преди отпътуването на Ли Къцян, който беше на официално четиридневно посещение в България. По време на визитата двамата правителствени ръководители разговаряха за задълбочаване на двустранното сътрудничество и за възможностите за допълнително активизиране на бизнес контактите. Борисов и Ли са подчертали важността на договореностите в София - ангажираността на китайската страна към проекта АЕЦ \"Белене\", участието на Китай в реализирането на инфраструктурни проекти, съгласието за създаването на Глобален център за партньорство на държавите от Централна и Източна Европа и Китай и подписаните документи за насърчаване на икономическото и търговското сътрудничество. Борисов е предложил министърът за Българското председателство на Съвета на ЕС 2018  Лиляна Павлова да поеме организацията  по създаването и управлението на бъдещия Глобален център за партньорство.", "date": "2018.07.08", "title": "Премиерите Борисов и Ли Къцян са удовлетворени от постигнатите в София резултати"}
{"url": "https://www.dnevnik.bg/sviat/2018/07/08/3231921_italiia_iska_misiite_na_es_v_sredizemno_more_da/", "text": "Италия ще поиска от европейските си партньори да поемат ангажимент мигрантите, спасени в Средиземно море от кораби от мисиите на ЕС за граничен контрол, да бъдат отвеждани в други страни. \"Ройтерс\" съобщава, че искането ще бъде поставено на срещата на вътрешните министри от ЕС в австрийския град Инсбрук следващата седмица, предаде БТА. \"След като спряхме корабите на неправителствените организации, в четвъртък в Инсбрук ще поставя на масата италианското искане да се блокира пристигането в италиански пристанища на кораби от международни мисии в Средиземно море\", написа министърът на вътрешните работи Матео Салвини във \"Фейсбук\". Той обяви това ден след като ирландски патрулен кораб от операцията на ЕС \"София\" остави в сицилианското пристанище Месина 106 мигранти, спасени край бреговете на Либия. В навечерието на заседанието Салвини има насрочена среща с германския вътрешен министър Хорст Зеехофер, предаде ДПА. Искането вероятно ще предизвика напрежение с европейските партньори на Италия, за които миграцията е източник на вътрешнополитически проблеми, отбелязва \"Ройтерс\". Миналата седмица Германия, Австрия и Италия заявиха, че ще разговарят в Инсбрук за това как да бъде затворен средиземноморският миграционен маршрут.", "date": "2018.07.08", "title": "Италия иска мисиите на ЕС в Средиземно море да отвеждат спасените мигранти в други страни"}
{"url": "https://www.dnevnik.bg/sport/2018/07/08/3231922_hurvatski_igrach_se_razmina_bez_nakazanie_za_slava_na/", "text": "Хърватският футболист Домагой Вида се размина само с предупреждение от ФИФА за проукраински коментар след  победата срещу Русия в последния четвъртфинал от световното първенство. След драматичния успех с дузпи защитникът на \"Бешикташ\" и бившият му съотборник в \"Динамо\" (Киев) Огниен Вукойевич записаха видеообръщение. \"Слава на Украйна\", обяви Вида в началото на клипа, който беше публикуван във \"Фейсбук\" от украинския журналист Андрей Шахов. \"Тази победа е за \"Динамо\" и за Украйна\", добави Вукойевич, който в момента работи като скаут за клуба от Киев. Фразата \"Слава на Украйна\" стана слоган на украинските антируски националисти след анексирането на Крим през 2014 г. Вида, който вкара гола за Хърватия в продълженията срещу Русия, беше заплашен да пропусне полуфинала срещу Англия и дори евентуално участие във финала. ФИФА все пак реши да не прибягва до наказание. \"Можем да потвърдим, че дисциплинарната комисия на ФИФА изпрати предупреждение на футболиста Домагой Вида заради видеообръщение след мача от световното първенство между Хърватия и Русия\", се казва в изявлението на световната футболна централа. Дисциплинарният правилник на ФИФА забранява \"политически слогани под каквато и да било форма\". Член 54 пък гласи, че \"всеки, който провокира масовата публика по време на мач, ще бъде наказан за два мача и глобен с най-малко 5000 швейцарски франка\".", "date": "2018.07.08", "title": "Хърватски играч се размина без наказание за \"Слава на Украйна\" след победата над Русия"}
{"url": "https://www.dnevnik.bg/bulgaria/2018/07/07/3231212_uchilishteto_v_koeto_nejelanite_deca_sa_dobre_doshli/", "text": "Вероятно не са много училищните директори, които ще приемат без притеснения и с лека ръка деца, с които е сигурно, че няма да е лесно. Не просто няма да е лесно да бъдат учени, приобщавани, а ще е трудно, на моменти много трудно. В София има обаче едно училище, в което директорът и учителите приемат нежелани другаде деца – 59 училище \"Васил Левски\" в \"Малашевци\". \"Ако ние ги върнем, къде ще отидат? Какво са виновни децата, трябва да им се помогне, да ги научим, да станат хора, да са част от обществото. Това ни е мисията. Трудна е, но ако не го направим ние, няма кой\". Така директорът Мариана Божкова обяснява защо е решила да приема всички деца, поискали да се учат. Те са близо 270, повечето роми. И до неотдавна - 20 деца на бежанци. Девет завършили учебната година, другите заминали. Мариана Божкова е директор на училището от близо 20 години. От времето, когато в огромната сграда е имало над 1200 деца, а ромските са били по едно-две в клас. И според нея това е бил успешният модел за действителна интеграция. За истинска интеграция трябват целенасочени и дългогодишни усилия на всички институции, заети по веригата, коментира директорът. И след като установява, че това или няма да стане, или поне няма да е скоро, решава че тя и 59-о училище ще направят каквото е по силите им. А първото, което могат да направят, е да За това, че на ромски деца се отказва да бъдат записани в училища, в които преобладаващо учат българчета, се заговори отново покрай  случая в училище в Благоевград, чиято директорка публично обяви, че няма да записва ромчета . Аргументира се – ромските деца стават все повече, българите започват да изтеглят децата си и рано или късно училището ще стане основно ромско. А възможностите за интеграция ще изчезнат. Сега от  комисията за защита от дискриминация  и от министерството на образованието проверяват случая и обещават наказания. Ромски организации сигнализираха, че т ова не е прецедент , а има десетки подобни примери. И директорът на 59-о училище разказва, че са масово скритите практики да не се записват ромските деца - идва ромско семейство, казва му се, че няма места, а ако е българско – ще бъде прието, това е навсякъде. В нейното училище тя и учителите попълват документите на децата, тъй като голяма част от родителите са неграмотни. Подават нужното и в електронните системи, пишат декларации, заявления, всичко необходимо за кандидатстване и записване. Божкова разбира и не упреква директора на училището в Благоевград. Защото от 1200 ученици някога в 59-о днес то е останало с под 280. Ромчета. Тя смята, че отчасти това се дължи на демографската криза – българските деца намалявали, а ромските в квартала се увеличават. Факт е обаче и нежеланието на българите да си пускат децата в среда, доминирана от ромски деца и семейства. Например сега Мариана Божкова е обявила прием на две паралелки в първи клас. Има интерес обаче само от 23 деца – всички ромчета. \"Обявих повече прием, защото по данните на \"Гражданска регистрация и административно обслужване\" има много повече деца от квартала, които сега трябва да започнат първи клас. Познавам и семействата на българските деца, с някои съм говорила. Обяснявам, че вършим много неща, че се грижим за децата. Не искат, отказват. Само казват, че не желаят децата им да растат в тази среда, и толкова\", казва Божкова. В същото време недоумява как всъщност в квартала същите тези семейства живеят съвместно с ромските и няма конфликти, проблеми. Тя смята, че е изчерпала възможностите си да повлияе на тези семейства. Смята, че решението трябва да го даде държавата с всички нейни институции. Като Училището и базата са ни големи, има много потенциал, но ние получаваме делегиран бюджет за 270 деца, не можем да го поддържаме, нямаме възможност за добро заплащане, за осигуряване на допълнителни дейности и т.н. Така децата тук са в по-лоши условия от тези в централните училища, отбелязва директорът. И допълва, че държавата трябва да измисли механизми, така че родителите от \"Малашевци\" например да са сигурни, че децата им ще получават същото качество на образованието, същата сигурност, същата среда в местното училище като в централните. Иначе системите за \"уседналост\", \"райониране\" и други, задължаващи родителите да записват децата си в определено училище, няма да сработят никога. И ще бъдат измисляни всевъзможни механизми за заобикаляне. Божкова не чака, училището действа. Най-вече с помощта на европейски средства в партньорство с местната община и с неправителствени организации. Така тоалетните и физкултурният салон са ремонтирани, има нови футболни врати, кошове за баскетбол, маса за тенис... оборудвани са няколко кабинета, има интерактивни дъски, компютри. Учителката по физическо е издържала и курс за хореография и учи децата на хора. Има клубове за фолклор, за работа с компютри, допълнителни часове по български език, за сексуално и репродуктивно здраве, изкуства, пеене. Водят децата на море и на планина. Божкова благодари на екипа си, че са толкова отдадени. Екип, на който често му се налага да ходи по къщите и От врата на врата. По думите й родителите масово не оценявали образованието. \"Майката се успала, не го довела. И ние ходим да го взимаме. Не ни е работа това, работа е на държавата да осигури децата тук. Тук, където вече ние поемаме да го направим човек\", казва директорът. Налага й се да убеждава и учителите. Особено когато преподавател се връща целият в кал от обикаляне по къщи, в които няма никой, родителите са заминали без предупреждение в чужбина. Или пък където в двора лаят няколко кучета, а никой не отваря. Защо да продължават. Отговорът й е: \"Защото го прави и за себе си, утре тези деца няма да ни нападнат, оберат, няма да ни разбият колата, няма да просят. И ще знаят как да запишат собственото си дете в училище, защо това е важно\". И защото това е важно, учителите не пишат оценки по милост. \"Гледаме да си заслужат тройките. Не искаме много повече, но да си изработят тройката, ако не друго\", казва директорът. И за разлика от други училища, където за да взимат делегираните бюджети, водят присъствие на всъщност непосещаващи деца, в 59-то изпращат винаги писма до социалните при пет отсъствия. От следващата година 59-о ще е т.нар. обединено училище, ще учи децата до 10 клас в професионална паралелка за работа в заведения за хранене. Ще издава удостоверения за професионална квалификация. А децата ще имат възможност за работа. Божкова казва, че и тук се е наложило убеждаване, но все пак е успяла да обясни ползата на семействата на над 20 деца. Тъй като вече е с преобладаващо ромски деца, за следващата учебна година училището ще има право и на допълнително средства от министерство на образованието. С тях Божкова планира да наеме психолог и образователен медиатор, който да е връзката със семействата. Бих искала да имам и социален работник и лекар – да ваксинира поне децата, много нямат дори личен лекар, защо не и зъболекар... но няма пари, казва тя. Другото, за което съжалява, е че ромчетата няма с кого да се сравняват, кого да догонват. За да има такава среда, не трябва изобщо да има компактни ромски гета.", "date": "2018.07.08", "title": "Училището, в което нежеланите деца са добре дошли"}
{"url": "https://www.dnevnik.bg/bulgaria/2018/07/07/3231403_zakon_razreshava_na_specialisti_ot_praktikata_da/", "text": "Изявени специалисти от практиката ще могат да провеждат лекции от общия хорариум в университетите. Това ще става след решение на съответния факултетен съвет и при условие че часовете са до 10% от учебния план на бакалаврите и до 20% - от този на магистрите. Възможността е предвидена в промени в Закона за висшето образование, внесени в парламента от ГЕРБ и \"Обединените патриоти\". Идеята е те да влязат в сила от 1 октомври т.г. И в момента различни специалисти се канят като гост-лектори в университетите, но по-скоро не за да водят часове от учебния план, а да споделят опит от практиката. Предвижда се още работодателски и бизнес организации да могат да участват в разработването на учебните програми. Това ще помогне за тяхното осъвременяване и синхронизиране с изискванията на бизнеса. Промените предвиждат още изявени специалисти да могат да участват в комисиите за провеждане на държавен изпит или за защита на диплома работа. Хора от бизнеса ще могат да бъдат включени и в постоянните комисии на Националната агенция за оценяване и акредитация, която одобрява направленията, в които университетите обучават студенти и докторанти. В мотивите на законопроекта е записано, че тази стъпка не само ще подобри подготовката на специалисти, но и ще помогне за професионалната ориентация на студентите. Освен това ще се спести финансов и времеви ресурс за бъдеща квалификация на новите кадри без да се нарушава академичния характер на висшето образование. Според вносителите сред целите на законопроекта е да промени консервативното мислене на академичната общност, като позволи на нехабилитирани специалисти да преподават практически знания.", "date": "2018.07.08", "title": "Закон разрешава на специалисти от практиката да преподават в университетите"}
{"url": "https://www.dnevnik.bg/photos/2018/07/08/3231891_fotogaleriia_svetovnite_snimki_na_denia_-_7-8_juli/", "text": "Децата играят във фонтан в Самара, Русия.", "date": "2018.07.08", "title": "Фотогалерия: Световните снимки на деня - 7-8 юли 2018 г."}
{"url": "https://www.dnevnik.bg/sviat/2018/07/08/3231937_vlak_derailira_v_turciia_ima_zaginali_i_raneni/", "text": "Десет души са загинали и 73-ма са ранени при жп катастрофа в Северозападна Турция, съобщи БТА, като цитира местни медии. Няма загинали или ранени българи, съобщиха от Министерството на външните работи. Влакът с 362-ма пътници, идващи от Капъкуле, пътувал от Одрин за Истанбул. Шест вагона са дерайлирали, съобщи \"Франс прес\". Близо 100 линейки са изпратени на място. Проливните дъждове са причина за катастрофата, заяви министерството на транспорта и комуникациите, цитирано от ТАСС. Поради обилния валеж почвата между релсите и водоотвеждащия тунел под жп линията е бира напълно отмита.  Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2018.07.08", "title": "Влак дерайлира в Турция, има загинали и ранени"}
{"url": "https://www.dnevnik.bg/sport/2018/07/08/3231940_mercedes_zapodozria_umisul_v_udara_na_raikonen_sreshtu/", "text": "Мерцедес\" заподозря умисъл в удара на  Кими Райконен срещу Люис Хамилтън в Гран при на Великобритания.  Пилотът на \"Ферари\" блъсна и завъртя британеца още в първата обиколка, което изпрати световния шампион на последното място в колоната. Лидерът на \"скудерията\" Себастиан Фетел спечели състезанието, а пилотът на \"Мерцедес\" завърши на второ място. Така германецът увеличи аванса си в генералното класиране на осем точки след десетото от 21 състезания за сезона. \"Интересни тактики от тяхна страна, бих казал. Но ние ще направим всичко по силите си, за да се борим с тях и да се подобрим за следващото състезание\", каза Хамилтън след състезанието. Той беше изключително разочарован, въпреки че се представи много силно и напредна от последна до втора позиция, за да минимизира щетите от кошмарния старт. \"Ще кажа само, че това е второто състезание, в което фераритата вадят от състезанието един от двата болида на \"Мерцедес\". Наказания от пет и десет секунди не изглежда да са...\", допълни четирикратният световен шампион, без да довърши изречението си. \"Това е загуба на много точки и за съжаление аз и Валтери бяхме губещите в тези два случая. Нямам очи на гърба си. Просто трябва да работим усилено, за да се опитаме да се позиционираме достатъчно добре, за да не бъдем в обсега на червените коли, защото кой знае кога ще се случи отново\", каза още британският пилот. Шефът на \"Мерцедес\" Тото Волф сподели мнението на Хамилтън. \"Състезателен инцидент. За съжаление първо във Франция бяхме извадени от състезанието, сега се случва за втори път. Това са доста точки. Ще цитирам (нашия технически директор) Джеймс Алисън: \"Или е умишлено, или е некомпетентност\", допълни той. В същото време Фетел определи като \"глупави\" обвиненията на \"Мерцедес\". \"Тези неща се случват. Доста е глупаво да мислиш, че това, което се случи, е било умишлено. Във Франция аз изгубих крилото си и провалих състезанието си. Днес видях само за кратко какво се случи, но не мисля, че е било умишлено и ми се струва малко излишно дори да го коментираме\", заяви германецът. Райконен също отрече обвиненията на \"Мерцедес\". \"Доста е смешно да ни обвинявате. Аз блокирах колелата си и за съжаление се докоснахме. Така се случва понякога. Лесно е да се говори така след последните две състезания, но и ние сме били удряни доста често в миналото\", каза финландецът.", "date": "2018.07.08", "title": "\"Мерцедес\" заподозря умисъл в удара на Райконен срещу Хамилтън"}
