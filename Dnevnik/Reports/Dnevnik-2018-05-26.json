{"url": "https://www.dnevnik.bg/sport/2018/05/26/3185477_real_podchini_livurpul_i_pokori_shampionskata_liga_za/", "text": "Реал\" (Мадрид) продължава да пише историята на  Шампионската лига , след като триумфира за трета поредна година в най-престижния европейски клубен турнир. Испанският колос грабна 13-ата си купа в надпреварата, която дойде след успех с 3:1 над \"Ливърпул\". Опитният състав на Зинедин Зидан наказа грубите грешки на \"Ливърпул\" и се възползва от ранното излизане на голямата звезда на съперника Мохамед Салах заради контузия. Карим Бензема и Гарет Бейл на два пъти се разписаха за мадридчани, докато за \"Ливърпул\" точен беше Садио Мане. Два от головете за европейския клубен шампион обаче паднаха след груби грешки на вратаря на англичаните Лорис Кариус. Единствено при задната ножица на Гарет Бейл в 64-ата минута германецът нямаше как да се намеси. \"Реал\" спечели седми пореден финал в Шампионската лига, в който играе. Последната загуба на кралския клуб е от 1981 г., именно срещу \"Ливърпул\". За мърсисайдци, които са петкратни шампиони на Европа, поражението е трето във финал след 1985 и 2007 г. Само на 45 години треньорът на \"Реал\" Зинедин Зидан влезе в историята на Шампионската лига. Той се изравнява с Боб Пейсли (1977, 1978 и 1981 г.), както и ментора си Карло Анчелоти (2003, 2007 и 2014 г.) с по три триумфа в Шампионската лига. Французинът спечели и трите финала, в които водеше \"Реал\". За съперника му Юрген Клоп пък загубата е втора във финал след тази през 2013 г., когато водеше \"Борусия\" (Дортмунд) срещу \"Байерн\" (Мюнхен). Очаквано \"Ливърпул\" започна много вдъхновено и не изневери на традиционния си стил. Играчите на Юрген Клоп опитваха да пресират съперника си още в собствената му половина и да печелят рано топката. Залагаше се на комбинациите на скорост и веднага се търсеше играч,който да изскача в непосредствена близост до вратата на испанците. \"Реал\" имаше по-голямо притежание на топката, но заради прекрасната подредба на \"Ливърпул\", мадридчани комбинираха повече в собствената си половина и в центъра на терена. В първите няколко минути \"Ливърпул\" успя да стигне до няколко бързи атаки, но те доведоха повече до паника в защитата в бяло, отколкото до реално голово положение. Първият истински шанс беше на сметката на \"Реал\". Роналдо беше изведен отдясно от Карвахал, напредна и стреля мощно, но топката мина над гредата. Последваха силни минути за \"Ливърпул\", но отборът не се възползва. Удари на Фирмино, Салах и Мане бяха блокирани, а веднъж сенегалецът за малко не се откъсна сам срещу вратаря. Първият точен удар изобщо в мача беше в 23-ата минута, когато Трент Александър-Арнолд се озова на добра позиция и стреля, но Навас беше на мястото си и спаси. Това бяха и последните добри мигове за \"Ливърпул\" преди почивката, след като в 26-ата минута червената част на стадиона изтръпна. Мохамед Салах беше повален на терена от Серхио Рамос и не успя да се изправи. Повторенията показаха, че капитанът на \"Реал\" задържа египтянина, който падна тежко на лявото си рамо. Съдията Милорад Мажич обаче не сметна намесата на Рамос за нарушение. Салах направи опит да продължи, но в 30-ата минута беше сменен от Адам Лалана. Голмайсторът на \"Ливърпул\" не успя да сдържи сълзите си при излизането си от терена. Пет минути по-късно принудителна смяна имаше и в \"Реал\", след като Даниел Карвахал получи мускулна травма и не успя да продължи. Зидан пък се принуди да пуска единствения си защитник на пейката Начо Фернандес. До края на първата част \"Реал\" беше по-активен и дори стигна до гол, но той беше отменен заради засада. Роналдо стреля, но топката беше отбита, след което попадна в Бензема, а той я прати в мрежата. Реферите обаче правилно отмениха гола, след като Роналдо се намираше в засада. Второто полувреме започна с положение на сметката на \"Реал\". Адам Лалана се намеси много слабо в собствената си половина, като не успя да избие и поднесе топката на мадридчани, а Иско веднага се възползва. Испанецът стреля с първото си докосване, но ударът му срещна гредата. Началото на втората част сякаш показа, че играчите на \"Ливърпул\" започват да се поддават на нервите. Това се доказа в 51-ата минута, когато \"Реал\" поведе след елементарна грешка на вратаря на англичаните Лорис Кариус. Германецът улови една топка и побърза да я вкара в игра с хвърляне, но Карим Бензема хитро протегна крак и на практика без големи усилия успя да вкара гол. Нападателят на \"Реал\" (Мадрид) се превърна в първия френски футболист, който вкарва във финал на Шампионската лига от Зинедин Зидан насам. За последно настоящият треньор на мадридчани се беше разписал във финала през 2002 г. срещу \"Байер\" (Леверкузен). Въпреки попадението за \"Реал\", \"Ливърпул\" не се отказа и показа характерния си дух и огромно желание. Пет минути след гола на Бензема, англичаните стигнаха до изравняването. То дойде след статично положение, а точен беше Садио Мане. След центриране от корнер, Деян Ловрен беше оставен сам и игра с глава, пращайки топката около границата на вратарското поле. Там изскочи Мане и буквално пред погледа на Навас протегна крка, за да изравни – 1:1. Попадението вдъхнови футболистите на \"Ливърпул\" и те заиграха със същия хъс, както в началните минути. Играчите на Юрген Клоп тичаха по целия терен и преследваха всяка топка, което стъписа \"Реал\". Усещайки, че \"Ливърпул\" започва да трупа увереност и получава предимство главно по фланговете, където крайните защитници бяха много активни, Зинедин Зидан се реши на втора промяна. Той извади инертния Иско и пусна на терена Гарет Бейл в 61-ата минута. Уелсецът заигра на десния фланг, за да притеснява Андрю Робъртсън. Само 122 секунди след влизането си на терена Бейл веднага оказа влияние върху мача, вкарвайки втори гол. Нападателят на \"Реал\" повтори изумителното изпълнение на Кристиано Роналдо от мача с \"Ювентус\", като се разписа със задна ножица. Уелсецът засече центриране на Марсело с десния крак и изненада защитата на англичаните. \"Ливърпул\" отказа да се предаде и в тази ситуация и отново чрез Садио Мане опитваше да притиска европейския клубен шампион. Сенегалецът беше много активен и след мощен щут с левия крак удари и греда. Останалите в червено обаче не бяха на ниво, след като Роберто Фирмино се загуби, а Адам Лалана така и не влезе в мача след появата си от пейката. Старание показаха Милнър и Хендерсън, но след 70-ата минута те започнаха да показват признаци на умора. Това обаче даде шансове на \"Реал\" да играе на контраатака, което създаваше проблеми заради високоизнесената защита на англичаните. \"Ливърпул\" тотално рухна седем минути преди края на мача, когато с нов подарък от Лорис Кариус, \"Реал\" вкара трети гол. Гарет Бейл стреля много мощно от около 35 метра, а германският вратар постави ръцете си на пътя на топката, но тя се плъзна по ръкавиците му и влетя в мрежата – 3:1. С поредната защита на титлата \"Реал\" става първият клуб, който печели два пъти в три или повече поредни години. Между 1956 и 60 г. кралския клуб има пет титли в Купата на европейските шампиони. Другите тимове с три поредни триумфа в предшественика на Шампионската лига са \"Аякс\" (1971-73) и \"Байерн\" (1974-76). Постижението е историческо и за  Кристиано Роналдо . Макар да не направи най-добрия си мач, португалецът, който игра в шести си финал в Шампионската лига, вече има пет купи. Нападателят на \"Реал\" пропусна да се разпише в четвърти финал в Шампионската лига.", "date": "2018.05.26", "title": "\"Реал\" подчини \"Ливърпул\" и покори Шампионската лига за трета поредна година"}
{"url": "https://www.dnevnik.bg/tehnologii/2018/05/26/3183104_robot_s_razmerite_na_muha_shte_zamestva_dronovete_v/", "text": "Група учени от Вашингтонския университет разработват нов тип роботи, които ще изпълняват функции като тези на дроновете. Те са изключително малки и целта им е да заместват дроновете в различни мисии до труднодостъпни места. Роботите ще са с размери на муха, откъдето идва и името им - RoboFly. Te ще тежат малко повече от клечка за зъби. Благодарение на тях ще могат да се откриват течове на газ след инциденти. Освен това те ще могат да влизат под руини от срутени сгради след земетресение. Тези роботи нямат витла като самолетите, нямат и перки като хеликоптерите. Задвижването им става чрез пърхането с крила точно както при летящите насекоми. Малкият размер на робота го прави по-евтин за производство, но не липсват и проблеми, преди да започне масовото им производство. Основният от тях е как ще бъдат зареждани устройствата, за да могат да летят продължително. Ако батерията е твърде голяма, роботът няма да може да я носи, ако пък е малка – ще се изтощава бързо. Учените от университета са решили проблема по нестандартен начин. Устройството ще има фотоклетка, която ще се следи постоянно от лазерен лъч. Когато той попадне върху нея, тя произвежда електричество. На този етап обаче лазерът трябва да е на не повече от два метра от робота. Учените обаче се надяват, че в бъдеще ще бъдат в състояние да захранват апарата чрез безжична мрежа.", "date": "2018.05.26", "title": "Робот с размерите на муха ще замества дроновете в мисии до труднодостъпни места"}
{"url": "https://www.dnevnik.bg/sport/2018/05/26/3185401_shveicarskite_vlasti_prekratiha_razsledvaneto_za/", "text": "Бившият президент на УЕФА Мишел Платини обяви, че е бил оправдан от швейцарските власти за случая, който доведе до  изхвърлянето му от футбола . Трикратният носител на \"Златната топка\" получи осемгодишно наказание от етичната комисия на ФИФА заради \"нелоялно плащане\" на стойност 2 милиона швейцарски франка. Сумата е била преведена на французина през 2011 г. от бившия президент на ФИФА Сеп Блатер за работа, свършена близо десет години по-рано. Швейцарецът също получи осемгодишна забрана да се занимава с футболни дейности. Впоследствие наказанието на Блатер беше намалено на шест години, а това на Платини - наполовина. През 2015 г. власите в Швейцария започнаха отделно разследване срещу двамата заа злоупотреба със служебно положение и средства. \"След тригодишно разследване швейцарските власти току-що възстановиха истината. Те потвърдиха, че никакви обвинения не са повдигнати и няма да бъдат повдигнати в бъдеще срещу мен във връзка с дейностите ми, свързани със ФИФА. Тази официална информация от правосъдието свидетелства категорично за моята невинност\", се казва в изявлението на Платини. 62-годишният французин заяви, че планира да се завърне във футбола. Той изрази надежда, че ФИФА ще \"има куража и почтеността\" да отмени наказанието му. \"Ще се завърна. Къде, кога, как? Твърде рано е да се каже. Но ще се върна във футбола\", закани се Платини. ФИФА обаче бързо даде знак, че няма намерение да преразглежда решението си. От световната централа обясниха, че Платини е бил наказан за нарушаване на етичния кодекс на ФИФА, а не на швейцарските закони. \"За ФИФА, както и за съда в Лозана винаги е било ясно, че г-н Платини никога не е бил мишена на криминално разследване в Швейцария\", казаха от световната футболна федерация в изявление пред агенция \"Франс прес\".", "date": "2018.05.26", "title": "Швейцарските власти прекратиха разследването за корупция срещу Мишел Платини"}
{"url": "https://www.dnevnik.bg/bulgaria/2018/05/26/3185405_cvetan_vasilev_e_bil_sobstvenik_na_desetki_ofshorni/", "text": "Мажоритарният собственик на КТБ, който в момента се намира в Белград, е бил сочственик на десетки офшорни компании. Това се разбира от документите по започналото вече дело за фалита на финансовата институция, съобщава седмичният  \"Капитал\" . За собствеността на офшорките на Василев става ясно предимно от от собственоръчно подписвани от него декларации, изпращани до външни институции, които изискват такива, за да отговорят на вътрешните си правила и регулаторни изисквания. Другата серия подписани документи от Василев е около смени в чуждестранните кантори, които движат регистрацията и операциите на офшорките му. Сред тях са и такива, свързани със сделки като тази за \"Техномаркет\", \"Петрол\" и др. В едно уверение до швейцарски банкер Василев оценява състоянието си на около половин милиард евро, което произхожда от управлението на банката и участие в проекти в различни сфери. Самата КТБ е придобита през 2001 г. чрез система от офшорни компании, припомня изданието. Друг източник на информация за фирмите на Василев в офшорни зони е кореспонденцията на прокуратурата с чужди служби, които са я сезирали за съмнителни сделки на Василев и съпругата му. Всяка банка е длъжна да идентифицира кой е реалният собственик на корпоративните й клиенти. Причините за това са много - противодействие на прането на пари, финансирането на тероризма, корупцията, както и формирането на големи експозиции, посочва изданието като уточнява, че при КТБ проблемът е обратен - да се укрие реалният собственик. Някои от офшорките, за които се разбира, че са с краен собственик Василев, са сред кредитополучателите на банката като, ако отпуснатите суми се съберат, се надвишават всякакви тавани за големи експозиции към една група в Закона за кредитните институции. Това се е знаело от мениджмънта на банката, което означава, че той е бил наясно и с това, че към надзора на БНБ се подават документи с невярно съдържание, допълва вестникът.", "date": "2018.05.26", "title": "Цветан Василев е бил собственик на десетки офшорни компании"}
{"url": "https://www.dnevnik.bg/sport/2018/05/26/3185437_kris_frum_si_podpechata_pobedata_v_djiro_ditaliia/", "text": "Испанецът Микел Ниеве спечели предпоследния 20-ия етап от Обиколката на Италия навръх 34-ия си рожден ден, а Крис Фрум си подпечата първото място в крайното класиране. Британецът с лекота удържа финалните атаки на миналогодишния шампион Том Дюмулен и запази аванса, който натрупа след изключителната победа в петък. Ако всичко премине по план в утрешния параден парад, с който ще завърши 101-ото Джиро д'Италия, Фрум ще спечели трета поредна голяма обиколка. През миналата година той влезе в историята с дубъл от победи в \"Тур дьо Франс\" и испанската Вуелта. 33-годишният състезател на \"Скай\" е първият от 35 години насам, който държи фланелките на победител във всичките обиколки от Големия тур. За последно това направи французинът Бернар Ино, който триуфмира в Тура и Джирото през 1982 г. и във Вуелтата през 1983 г. Само още един състезател в цялата история на колоезденето има подобно постижение - Еди Меркс. Легендарният белгиец печели четири поредни големи обиколки през 1972 и 1973 г. - два пъти Джирото и по веднъж Тура и Вуелтата. Фрум печели Обиколката на Италия за пръв път в кариерата си в своето трето участие и първо от 2010 г. Той вече има шест победи в големите триседмични състезания, което му отрежда седмото място във вечната класация. Повече oт британеца от кенийски произход имат само Алберто Контадор (7), Мигел Индурайн (7), Фаусти Копи (7), Жак Анкетил (8), Ино (10) и Меркс (11). Фрум направи изумително завръщане в Обиколката на Италия. Той падна още на загрявката преди първия етап, а в първата седмица изглеждаше много далеч от най-добите си дни. След първите 13 етапа на надпреварата британецът изоставаше с близо три минути и половина от лидера Саймън Йейтс. Фрум загатна, че навлиза във форма, след като спечели 14-ия етап. След това той не беше толкова убедителен в индивидуални часовник, колкото всички очакваха. В 19-ия етап обаче колоездачът на \"Скай\" извоюва емблематична победа, която сложи розовото трико на гърба му. Днешният етап беше последният шанс на Дюмулен да предизвика Фрум. Холандецът обаче не беше достатъчно свеж, за да застраши първото място на британеца. На последната височина в обиколката състезателят на \"Сънуеб\" все пак даде всичко от себе си и предприе няколко атаки. Фрум обаче беше твърде силен. В последните метри британецът дори се откъсна от Дюмулен и прибави още шест секунди към аванса си пред холандеца. Освен розовата фланелка на победител в крайното класиране, Фрум си осигури и синьото трико за най-добър катерач в Джирото. Големият губещ днес се оказа французинът Тибо Пино. Състезателят на \"Групама - FDJ\" изпадна в много тежка криза на второто изкачване и се прости с надеждите да се качи на подиума. Toй беше изпреварен от колумбуеца Мигел Ангел Лопес. 24-годишният състезател на \"Астана\" ще завърши трети при дебютното си участие в Джирото и ще спечели бялата фланелка за най-добър млад колоездач. В края на днешния етап Лопес трябваше да води здрава битка с друг 24-годишен южноамериканец - Ричард Карапас. Еквадорецът не успя да влезе в тройката и да спечели бялата фланелка, но с отличното си представяне преизпълни очакванията на \"Мовистар\", който дойде в Италия без нито една от звездите си. Ниеве беше героят на деня, след като навръх рождения си ден спечели третата си индивидуална победа в Джирото и общо четвърта в големите обиколки. Испанецът измина 214-километровата отсечка от Суса до Червиния за 5.43:48 ч. Колоездачът на \"Мичълтън - Скот\" беше част от ранно откъсване в етап. Челната група поддържаше комфортен аванс от над осем минути до последната височина. Тя беше с дължина 18.2 километра и среден наклон от 5%. Ниеве атакува и със самостоятелна езда стигна пръв на финала. Испанецът изпревари Робърт Хесинк (\"Лото - Йъмбо\") с 2:17 минути, а Феликс Гросшартнер (\"Бора\") допълни челната тройка с пасив от 2:42 минути. Още двама състезатели финишираха пред групата на фаворитите - италианците Джулио Чиконе (3:45 мин.) и Джанлука Брамбиля (5:23 мин.). Ниеве донесе пета етапна победа за \"Мичълтън - Скот\" в тазгодишното Джиро. Той сложи положителен край на обиколката за австралийския отбор, който се целеше в крайната победа. Сривът на Саймън Йейтс в петък обаче ще остави тима без представител в топ 10. Фрум пресече финала с пасив от 6:03 минути, а заедно с него бяха Анхел Лопес, Карапас и Доменико Поцовиво. Дюмулен пристигна на 6:09 минути. Пино финишира 88-и в днешния етап с изоставане от 45:32 минути. В генералното класиране преди утрешния протоколен етап в Рим Фрум има аванс от 46 секунди пред Дюмулен. Анхел Лопес е трети с пасив от 4:57 мин., следван от Карапас (+5:44 мин.), Поцовиво (+8:03 мин.) и Пело Билбао (+11:50 мин.). Патрик Конрад (\"Бора\"), Джордж Бенет (\"Лото - Йъмбо\"), Сам Омен (\"Сънуеб\") и Давиде Формило (\"Бора\") допълват топ 10.", "date": "2018.05.26", "title": "Крис Фрум си подпечата победата в Джиро д'Италия"}
{"url": "https://www.dnevnik.bg/sviat/2018/05/26/3184948_amerikanci_izgoniha_sus_sud_30-godishniia_si_sin_-_ne/", "text": "Родители изгониха 30-годишния си син от дома си със съдебно решение, понеже мъжът не работел, не давал пари за общите разходи и не помагал с домакинските задължения. Върховният съд на щата Ню Йорк нареди тази седмица на Майкъл Ротондо да се изнесе от дома на майка си и баща си в градчето Камилъс. Съдебната битка продължила четири месеца, като Майкъл твърдял, че има нужда от шест месеца да се подготви за изнасянето. Родителите му твърдят, че от месеци се опитват да го накарат да си намери собствен дом, като първото писмено предупреждение са му отправили на 2 февруари. В друго от тях те му предлагат 1000 долара, за да му помогнат с търсенето на апартамент под наем, и съвети за намиране на работа.", "date": "2018.05.26", "title": "Американци изгониха със съд 30-годишния си син - не помагал в домакинството"}
{"url": "https://www.dnevnik.bg/sport/2018/05/26/3185439_rikardo_shte_startira_pruv_v_gran_pri_na_monako/", "text": "Пилотът на \"Ред бул\" Даниел Рикардо ще потегли от първа позиция в едно от най-емблематичните състезания във Формула 1 - Гран при на Монако. 28-годишният австралиец спечели впечатляваща победа в квалификацията, като единствен слезе под 1:11 мин. за обиколка и остави зад себе си четирикратните шампиони Себастиан Фетел и Люис Хамилтън. Германецът ще потегли втори, а британецът ще бъде трети на стартовата решетка. Съотборниците им Кими Райконен (\"Ферари\") и Валтери Ботас (\"Мерцедес\") се наредиха зад тях. Двамата финландци ще стартират съответно от четвърта и пета позиция. \"Форс Индия\" също успя да вкара двамата си пилоти в топ 10. Естебан Окон ще стартира шести, а Серхио Перес - девети. Фернандо Алонсо с \"Макларън\" зае седмата позиция, следван от Карлос Сайнц (\"Рено\"). Пиер Гасли от \"Торо росо\" допълни челната десетка. Рикардо спечели едва втори полпозишън в своята кариера. Австралиецът завъртя най-бързата обиколка за 1:10.810 мин., като постави нов рекорд на трасето. Той изпревари Фетел с 0.229 сек. и Хамилтън с 0.422 сек. Райконен остана само на 34 хилядни от настоящия световен шампион. Ботас записа най-добро време от 1:11.441 мин. Другите отбори останаха много далеч от темпото на \"Ред бул\", \"Ферари\" и \"Мерцедес\". Съотборникът на Рикардо Макс Верстапен беше единственият пилот с реален шанс да се пребори с австралиеца за полпозишъна. 20-годишният състезател обаче не успя да вземе участие в квалификацията, след като разби болида си в третата свободна тренировка. Той ще потегли последен в състезанието, което започва в неделя от 16.10 ч.", "date": "2018.05.26", "title": "Рикардо ще стартира пръв в Гран при на Монако"}
{"url": "https://www.dnevnik.bg/sviat/2018/05/26/3185184_poznavate_li_gdpr_eksperti_i_drugi_shegi_za_novite/", "text": "- Познавате ли добър GDPR специалист? - Да. - Можете ли да ми дадете имейла му? - Не. Тази и купища други шеги заляха социалните мрежи в последните дни – също както огромно количество имейли от компании, за чиито писма някога хората са били абонирани, заля пощите им. Причината – днес в сила влезе Общият регламент за защита на личните данни (GDPR), най-сериозната реформа в тази област от масовото разпространение на интернет. \"Дневник\" събра някои от смешките по темата. Джулиан Асанж  е единственият човек във Великобритания, на когото му се иска да получава мейли за GDPR. - Колко GDPR експерти са нужни, за да сменят една електрическа крушка? - Не мога да кажа. Участниците в експеримента не са дали съгласието си информацията да бъде давана на трети страни. Но мога да ви уверя, че беше много, много скъпо. Ако не отговорите навреме на молбите на разни марки да останете в мейл списъка им, след 25-ти май ще започнат да ви звънят пияни и да демонстрират колко са щастливи без вас. Нямам търпение да дойде денят след влизането в сила на GDPR. Ако разбирам правилно, след това никой няма да има право да говори с мен. Алармата ми не звънна сутринта, очевидно не съм приел новата ѝ политика за поверителност. - Чук-чук. - Кой е? - GDPR. - GDPR кой? - Няма да ти кажа, не съм дал разрешение да обработваш данните ми. Досегашната европейска директива бе от 1995 г. За тези двадесетина години интернет стана масово достъпен, социалните мрежи изгряха и  някои започнаха да залязват , а  интернетът на нещата  е на път да навлезе в живота на обикновения човек. Ето защо беше крайно време да се създаде ново европейско законодателство, което да пази неприкосновеността на гражданите. Вероятно най-важната промяна е фактът, че новото законодателство ще се прилага и върху компании, които са базирани извън ЕС, но о бработват личните данни на европейски граждани , отбелязва се в информационния  сайт  на ЕК. Същото важи за обработката на данни, ако  тя се извършва извън съюза  и засяга предложения на стоки или услуги на европейските граждани. Териториалният обхват на директивата от 1995 г. бе спорен. Глобите за нарушение на регламента могат да достигнат до  20 млн. евро или 4% от глобалния оборот  (в зависимост кое число е по-голямо). Тези наказания се предвиждат за най-тежките провинения.", "date": "2018.05.26", "title": "Познавате ли GDPR експерти и други шеги за новите правила за личните данни"}
{"url": "https://www.dnevnik.bg/sviat/2018/05/26/3185443_putin_poiska_ot_kabineta_promeni_vuv_vsichki_oblasti/", "text": "Руският президент Владимир Путин поиска от новото си правителство да работи за промени във всички области, на първата среща с кабинета в Кремъл, предадоха Франс прес и ТАСС, цитирани от БТА. \"Трябва да поемате инициативи, да използвате нестандартни подходи, да покажете модерен стил на управление\", каза Путин на премиера Дмитрий Медведев и министрите. \"Тук трябва да е двигателят на промените във всички области и цялата страна трябва да усети темпото му\", подчерта Путин и призова правителството да е пример за конструктивно сътрудничество с гражданското общество. \"Задачите, които ви очакват, са не просто сложни, а крайно отговорни. Това са цели от принципно ново равнище, от постигането им зависи жизнеспособността на страната ни, енергията на развитието й, бъдещето й, без никакво преувеличение\", заяви Путин. \"Чака ви много работа, съществена работа и пожелавам на всички нужното здраве и енергия да я вършите\", заяви президентът. Владимир Путин, който беше триумфално преизбран на 18 март и встъпи в длъжност на 7 май, отново назначи Дмитрий Медведев за премиер, показвайки, че не предвижда промяна в управленската линия, отбелязва АФП. На 18 май Путин реши да остави на постовете им повечето основни министри като външния министър Сергей Лавров и министъра на отбраната Сергей Шойгу, утвърждавайки предложенията на Медведев. Сред редките промени в кабинета са лишаването на Виталий Мутко от поста вицепремиер, отговарящ за спорта, заради допинг скандала с руски спортисти, и издигането на финансовия министър Антон Силуанов до първи вицепремиер.", "date": "2018.05.26", "title": "Путин поиска от кабинета промени във всички области"}
{"url": "https://www.dnevnik.bg/sport/2018/05/26/3185446_grigor_dimitrov_otkriva_rolan_garos_v_nedelia_na_obiad/", "text": "Григор Димитров ще започне осмото си поредно участие в \"Ролан Гарос\" в неделя на обяд. Българският тенисист ще се изправи срещу сърбина Виктор Троицки в първия кръг на втория турнир от Големия шлем. Двамата ще открият програмата на централния корт \"Филип Шатрие\" в 12.00 часа. Шампионът от финалите на АТП има три победи и две загуби срещи Троицки, с когото по традиция правят доста оспорвани мачове. Преди две години двамата отново бяха един срещу друг в първия кръг на \"Ролан Гарос\". Тогава българинът водеше с 2:1 сета и 4:2 в третия, но допусна драматичен обрат и загуби с 6:2, 3:6, 7:5, 5:7, 3:6. Последната среща между двамата беше в четвъртфиналите на турнира в София през 2017 г. Димитров се наложи с 6:3, 6:3 по пътя към титлата в българската столица. През 2016 г. те се срещнаха още два пъти, като си размениха по един трисетов обрат - 5:7, 7:6 (2), 6:2 за Димитров в осминафиналите в Бризбейн и 2:6, 6:1, 7:6 (1) за Троицки във финала в Сидни, когато българинът пропусна точка за спечелването на титлата. Първата среща помежду им беше през 2012 г. в първия кръг на турнира в зала в Базел. Димитров, който тогава опитваше да пробие при мъжете, надигра поставения под номер 8 Троицки с 6:2, 6:2. Сърбинът има три титли в кариерата си и е достигал до 12-ото място в света. В момента той е 89-и в ранглистата. 32-годишният тенисист ще участва за десети път в \"Ролан Гарос\". Най-добрите му представяния бяха през 2011, 2013 и 2016 г., когато достигна до четвъртия кръг в Париж. \"Ролан Гарос\" остава най-неуспешният турнир от Големия шлем за Григор Димитров. Българинът никога не е преминавал третия кръг, а при четири от седемте си участия напусна турнира още след първия си мач. Миналата година той стигна до третия кръг, където беше спрян в три сета от Пабло Кареньо Буста. В неделя на корта ще бъде шампионка при жените от 2017 г. Йелена Остапенко. Участието си започва и един от големите фаворити за титлата при мъжете - Александър Зверев. Програмата за първия ден Григор Димитров - Виктор Троицки Ализе Корнер - Сара Ерани Лука Пуи - Данийл Медведев Йелена Остапенко - Катерина Козлова Елина Свитолина - Айля Томлянович Гаел Монфис - Елиът Беншентри Винъс Уилямс - Циан Уан Александър Зверев - Рикардас Беранкис Куруми Нара - Барбора Стрицова Кей Нишикори - Максим Жанвие Джоана Конта - Юлия Путинцев Давид Гофен - Робин Хаазе", "date": "2018.05.26", "title": "Григор Димитров открива \"Ролан Гарос\" в неделя на обяд"}
{"url": "https://www.dnevnik.bg/bulgaria/2018/05/26/3185450_fandukova_pokani_vitalii_klichko_v_sofiia/", "text": "Кметът на София Йорданка Фандъкова покани на посещение в България градоначалника на Киев Виталий Кличко, съобщи пресцентърът на Столична община. Двамата са провели лична среща днес като част от  посещението на премиера Бойко Борисов в Украйна. Фандъкова е част от българската делегация, която вчера беше в Загреб, а  на 30 май ще посети Москва . Кметът на София и Кличко, който е бивш световен шампион по бокс в тежка категория, са обсъдили основни проекти и възможността за обмяна на опит, се казва в съобщението. Киев работи по различни проекти в областта на инфраструктурата и трафика, като предвижда изграждане на модернизирана инсталация за оползотворяване на отпадани и разширяване на метрото, заявиха още от Столична община. Българската делегация пристигна в Киев в петък. Борисов има планирани срещи с президента на Украйна Петро Порошенко и с премиера Володимир Гройсман. Очаквани теми на разговорите са \"задълбочаването на двустранните отношения и актуални външнополитически въпроси\". По неофициална информация тази вечер българският премиер ще присъства на финала на Шампионската лига в Киев,  който ще противопостави \"Реал\" (Мадрид) и \"Ливърпул\".", "date": "2018.05.26", "title": "Фандъкова покани Виталий Кличко на посещение в София"}
{"url": "https://www.dnevnik.bg/bulgaria/2018/05/26/3185447_boiko_borisov_v_ukraina_mir_i_infrastrura_shte/", "text": "Премиерът Бойко Борисов се обяви за мир и повече инфраструктурни проекти при посещението си в Киев, столицата на Украйна, където е на визита по покана на президента Петро Порошенко. По-рано днес министър-председателят  посети Загреб  и откри там паметник на писателя Иван Вазов. По-късно тази вечер Борисов ще гледа финала на Шампионската лига, който ще се играе на олимпийския стадион, между отборите на Реал Мадрид и Ливърпул. Премиерът обяви в Загреб, че ще е за Реал Мадрид. \"Винаги сме били за мир. Защото мирът е най-ценното и святото нещо, към което трябва да се стремим. Истински вярвам, че ако правим мостове, магистрали, ако правим жп линии, това ще вдигне дохода на хората и ще почнем да се чувстваме по-добре всички в този регион. Вълшебната дума е мир. Виждате колко всичко е крехко\", заяви Борисов на съвместен брифинг с Порошенко. По-късно премиерът ще има съвместна вечеря с премиера на Украйна. \"Трябва да направим всичко възможно, за да спасим мира. Да се опитаме лошото да остане назад, да вървим напред и да полагаме огромни усилия в тази насока, това ми е водещото на мен\", заяви още Борисов. Той заяви, че изходът от кризата в Украйна, е в спазването на Минските договори от всички страни и изрази очакване, че чрез преговори това може да бъде постигнато. \"Украйна заема важно място сред външнополитическите приоритети на България. С вашата страни ни свързват приятелски отношения, стъпили на от историческата, културна, езикова и религиозна близост между нашите народи, както и от наличието на най-голямата българска етническа общност извън страната\", каза още Борисов. В Украйна от 14 години не е имало посещение на български правителствен ръководител. Борисов обяви, че държавата ще продължи да съдейства за безпрепятственото изучаване на български език, култура и история от българската общност в Украйна. Премиерът приветства подписаната в края на април миналата година Декларация за гарантиране на лицата, принадлежащи към българското национално малцинство, живеещи на територията на Украйна, на правото да изучават майчин език и да учат на майчин език и я оцени като потвърждение на намеренията на украинската страна да гарантира изучаването на български език в държавните общообразователни учебни заведения. Българският премиер посочи, че се очаква през есента провеждане на сесия на смесената междуправителствена комисия, която да разгледа възможностите за сътрудничество между университетите на двете страни и подпомагане на обучението в сферата на висшето образование. Президентът Петро Порошенко благодари за позицията на България в подкрепа на териториалната цялост на Украйна, както и за отношението на правителството по теми като визовите облекчения и икономическите връзки със страните от Европейския съюз.", "date": "2018.05.26", "title": "Бойко Борисов в Украйна: Мир и инфраструра ще помогнат хората да се чувстват по-добре"}
{"url": "https://www.dnevnik.bg/sviat/2018/05/26/3185273_s_ogromno_mnozinstvo_irlandcite_odobriha_abortite/", "text": "Ирландците, участвали в днешния референдум за абортите в страната, масово са подкрепили узаконяването им в доскоро силно консервативната католическа страна. След изключително висока активност от Irish Times/Ipsos MRBI обявиха данни от екзит пол допитвания, според които за промяната в полза на абортите са гласували 68%, а зад запазване на положението от поправка в Конституцията от 1983г. са застанали 32%. Националната телевизия смята, че активността ще надхвърли тази от референдума за узаконяване на хомосексуалните бракове от 2015г., когато се явиха 61% от имащите право на глас. Броенето на гласовете започва в събота сутрин, но премиерът Лео Варадкар, подкрепящ промяната, заяви, че е \"сдържано убеден\", че опашките от избиратели пред секциите са добър сигнал. Според текста от Конституцията, приет преди 35 години, както майката, така и нероденото дете имат еднакво право на живот. През 2013г. тази строга дефиниция бе смекчена и бе позволено да се извършват аборти в случаите, когато е застрашен животът на жената. През последните 20 години ирландското общество се промени бързо, като през 1995г. бяха позволени разводите, а преди три години страната стана първата, разрешила с народен вот еднополовите бракове. Но никой друг въпрос не е разделял нацията от 4.8 милиона души толкова, колкото този за абортите. Референдумът е тест не само заради решението на църквата да не заема страна, но и заради ролята, която интернет гиганти изиграха в разпространението на политически реклами през социалните мрежи. Характерно е също, че хиляди ирландци - повечето от тях привърженици на промяната - се стекоха от цял свят да гласуват, защото страната им не позволява това да става по пощата или в посолствата. Привърженици на промяната твърдяха, че всяка година над 3000 жени са принудени да пътуват до Великобритания, за да направят аборт, а други поръчват хапчета в интернет, поради което обществото трябва да признае, че абортите така или иначе са част от живота му.", "date": "2018.05.26", "title": "С огромно мнозинство ирландците одобриха абортите"}
{"url": "https://www.dnevnik.bg/bulgaria/2018/05/26/3151903_dnes_e_chereshova_zadushnica/", "text": "Днес е втората задушница за годината, наричана Спасовска или Черешова. Денят е посветен на почитта към починалите близки и е свързан с поверието за прибирането на душите на всички покойници, които са били на свобода след Велики четвъртък. За помена се приготвя коливо - варено подсладено жито. Българската традиция включва и хляб и вино. В по-ново време се прибавят дребни сладки и соленки. Поменът се прави на гроба, в църква или у дома. Обикновено на гроба свещениците извършват парастас, защото е по-кратък от панихидата. Тя е по-пространният молебен за упокоение на душите и включва повече молитви, както и четения от Евангелието и апостолски текст.", "date": "2018.05.26", "title": "Днес е Черешова задушница"}
{"url": "https://www.dnevnik.bg/sport/2018/05/26/3185248_neudurjimiiat_real_sreshta_mechtatelite_ot_livurpul_v/", "text": "Ако има отбор, който знае как се печелят титли от най-високо ниво в Европа, това е \"Реал\" (Мадрид). Ако има отбор, който воден от собствената си магия, е способен да сътвори футболно вълшебство, това е \"Ливърпул\". Тази вечер в 21.45 ч. в Киев двата отбора се срещат в спор за трофея в Шампионската лига. \"Реал\" направи това, което никой друг не беше постигал преди това, откакто турнирът се провежда в настоящия си формат. Белите първи успяха да защитят титлата си. С триумфа си преди година мадридчани стъпиха на европейския връх за 12-и път. Сега отборът се надява да удължи властването си. Срещу себе си обаче \"Реал\" има \"Ливърпул\". Вдъхновеният от Мохамед Салах отбор изживява своята приказка. Мърсисайдци мечтаят да повторят подвига си от 2005 г., когато станаха европейски шампиони след незабравимия обрат от 0:3 до 3:3 срещу \"Милан\" и последвалите дузпи в лудата вечер в Истанбул. \"Реал\" е по-мотивиран отвсякога и иска трета поредна купа\",  заяви Зинедин Зидан  в едно от изказванията си в навечерието на наближаващия двубой. Колегата му  Юрген Клоп отвърна , че в ДНК-то на \"Ливърпул\" е закодирано да печели големи отличия. Съставите Добрата новина за Зидан е, че ще може да използва всичките си футболисти. Разбира се, погледите са насочени към Кристиано Роналдо. Носителят на \"Златната топка\" се надява да спечели Шампионската лига за пети път и да влезе в историята. Той вече вдигна купата веднъж с \"Манчестър юнайтед\", а след това още три пъти със сегашния си отбор. Роналдо е голмайстор в Шампионската лига през последните шест години, а този сезон има 15 гола в 12 мача. Ако вкара тази вечер, ще стане първият футболист с голове в четири финала в турнира. \"Ливърпул\" ще бъде без Алекс Окслейд-Чембърлейн, Джо Гомес и Жоел Матип, които са контузени. Емре Джан е под въпрос заради проблем с гърба. В основата на успеха на червените е Салах, който с представянето си донесе огромно вдъхновение и окрили тима. Египетският нападател си заслужи всички индивидуални награди във Висшата лига. Този сезон той има 44 гола в 51 двубоя, а в Шампионската лига е с 11 попадения в 14 срещи.  Навас; Карвахал, Варан, Рамос, Марсело; Каземиро, Кроос, Модрич, Иско; Роналдо, Бейл  Кариус; Александър-Арнолд, Ван Дайк, Ловрен, Робъртсън; Хендерсън, Милнър, Вайналдум; Мане, Фирмино, Салах Думата на треньорите \"Ще играем в трети пореден финал и сме на прага на историческо постижение. Преди година всички казваха, че няма отбор, който да е печелил Шампионската лига два пъти поред, но ги опровергахме. Защо да не направим същото. Уверявам ви, че \"Ливърпул\" не са по-мотивирани от нас\", каза  . \"Да, ние имаме опит, но тук говорим за един мач, така че не можеш да разчиташ само на опит. Ние трябва да покажем, че заслужаваме трофея, а не да разчитаме на това, че сме го печелили преди. \"Ливърпул\" е голям клуб и те знаят как да печелят\", добави французинът. \"Реал\" (Мадрид) е по-опитният отбор, защото от много години играе с един и същи състав, спечели в последните два сезона. В живота обаче опитът не е единственото важно нещо. При нас ключови са желанието, отдадеността и работоспособността на моите играчи. Те са достатъчни да спечелиш всеки мач и затова обичам футбола\", заяви  . \"Не е лесно да покажеш смелост срещу \"Сити\" и срещу \"Рома\", но момчетата го направиха и заслужават да са на финал. Мисля, че \"Реал\" няма да смени начина си на игра заради нас. Те са много опитни и имат самочувствие, че другите трябва да се нагодят към тях. Те винаги са на много високо ниво за големите мачове\", посочи германецът. Статистиката За \"Реал\" това ще бъде 16-и финал в най-силния европейски клубен турнир. До момента мадридчани са загубили само в три случая. Последният от тях е при поражението с 0:1 срещу \"Ливърпул\" през 1981 г. на \"Парк де пренс\". През последните 20 години \"Реал\" спечели шест титли в надпреварата, като три от тях дойдоха след 2014 г. \"Ливърпул\" е на финал за осми път. За последно червените станаха шампиони след обрата срещу \"Милан\" през 2005 г. Два сезона по-късно те отстъпиха с 1:2 срещу \"росонерите\" в Атина. Англичаните са най-резултатният отбор в Шампионската лига през сезона със средно по 3.33 гола на мач.", "date": "2018.05.26", "title": "Неудържимият \"Реал\" срещу мечтателите от \"Ливърпул\" - кой ще спечели големия финал"}
{"url": "https://www.dnevnik.bg/sport/2018/05/26/3185244_formatut_v_purva_liga_pobedite_ne_sa_ni_vajni/", "text": "Който се смее последен, се смее най-добре. Дори и да не е спечелил. Сезонът в българското първенство приключи с много вълнуващ и драматичен мач с огромен залог. \"Витоша\" (Бистрица)  оцеля в Първа лига , след като най-напред вкара безценен гол в 123-ата минута за 2:2 срещу \"Локомотив\" (София), а след това спечели с дузпи. Сам по себе си това беше 35-ият мач от общо 37 през сезона, в който \"Витоша\" не стигна до победата. Отборът от \"Бистрица\" трябваше да чака до 32-ия кръг, за да вземе първата си победа - 1:0 срещу \"Черно море\", като завърши с 13 точки. Последваха три поредни загуби в плейофите за спасение. Тогава дойде втората победа, постигната с 2:1 срещу \"Пирин\" като гост, и тя изпрати състава в решителния мач срещу \"Локомотив\". Така се видя, че две победи и един спечелен след дузпи мач са достатъчни за даден отбор да осигури участието си в елита (теоретично дори е възможно отбор да оцелее и без нито един спечелен мач). Това провокира въпроси и коментари около формата в първенството. Форматът, какъвто си го избраха \"Когато беше гласуван този формат, ние бяхме в Трета лига. Гласували са го отбори, които сега сигурно възроптават, но ние нямаме вина. Въпреки всичко какво лошо има в това, което се случи с нас? Ние доказахме, че най-важното нещо е духът в спортиста. Затова останахме в групата\", каза треньорът на \"Витоша\" Костадин Ангелов пред \"Диема\". Преди повече от две години БФС прецени, че е дошло време да се тръгне по нов път и нае холандската фирма Hypercube, която анализира детайлно българския футбол и проблемите му. След това компанията даде различни предложения за поемане в по-добра посока. След серия срещи и обсъждания клубовете сами одобриха настоящия вариант на първенството. Сложният му регламент породи коментари, но с приключването на първия сезон  БФС постави добра оценка и обяви, че няма никакви намерения да прави промени . Планът на футболния съюз предвижда и следващият сезон да се проведе при този формат, а след това да се правят генерални изводи. Вълнения до последно В основата на формата е заложена идеята възможно най-много срещи да са изпълнени със заряд и да няма \"мачове без значение\". Това е и логиката седмият да предизвиква третия за мястото му в евротурнирите. \"Абсурдно е десетият да играе с третия за влизане в Европа. Но това е правилникът и трябва да го уважаваме\",  каза треньорът на \"Левски\" Делио Роси . Думите му дойдоха малко след  убедителния успех с 4:1 срещу \"Черно море\" . Сините за втора година изживяха от първо лице емоциите, които предлага промененият формат на първенството. Миналият сезон те бяха на прага да изпуснат евроучастието си, но направиха обрат при дузпите срещу \"Верея\". Сега \"Левски\" отново трябваше да търси задължителна победа, за да защити правото си да играе в Лига Европа. \"Анализът на данните на посещаемостта на българските стадиони показва, че българите обичат да ходят на мачове, в които изходът може да повлияе на изхода на първенството. Върнете се към сезон 2012-2013, когато ЦСКА и \"Лудогорец\" се бореха за титлата. Посещаемостта е брилянтна. Десетки проценти по-висока от сега само заради битката за титлата. Трябва да произведем турнир, който може да има повече мачове с някакъв залог, защото това има значение за един от трима фенове\",  каза Питер Нювенхаус от Hypercube  в интервю за \"Капитал\" през май 2016 г., когато форматът още не беше приет от клубовете. Сега той е факт и е в действие. След приключване на сезона вече се знае, че през следващия в Първа лига ще има само една промяна - \"Ботев\" (Враца) ще заеме мястото на \"Пирин\".", "date": "2018.05.26", "title": "Форматът в Първа лига: Победите (не) са важни"}
{"url": "https://www.dnevnik.bg/analizi/2018/05/26/3184849_vazov_pod_tabu_rusofil/", "text": "Благодарение на големия  Дмитрий Лихачов  празникът на св. св. Кирил и Методий е празник и в Русия. Само че за да може този празник на конституирането на стария български език да работи политически за Империята, една част от празника в Русия е табу. Българската част. (Предстои ни да видим какво ще бъде табуирано от догодина в Сърбия, която току-що реши също да го направи официален празник). Приносът на големия Вазов за конституирането на новия български език е неоспорим. Но за да може Вазов да работи политически за Империята като лоялен човек от колонията, и от него една част е табу. Антируската част. Само че в България. През военната 1916 година Вазов пише стихотворението си  Към руските воини . Ето финалните куплети: Както и да свършат споровете по новите предложения на Министерството на образованието и науката, това стихотворение във всеки случай няма да влезе в гимназиалните читанки. Както при соца не влизаше в Събраните съчинения на Патриарха на българската литература. И ако някой би започнал да го разгласява, би си изпатил вероятно за \"национално предателство\" следствие от предателството му към нашите \"двойни освободители\". Съвременният историк Марк Феро, водач на най-авторитетната френска школа \"Анали\", прави едно просто, но важно разграничение: когато премълчаваме части от миналото, ако мълчанието е наложено от държавата чрез нейния насилнически апарат, това е  ; а ако обществото си трае без намесата на държавата – това е  . Е, преди Десети тези Вазови стихове се премълчаваха поради санкциите, а днес – защото са под табу. За нещата под табу в обществото се знае, но не се говори. Те са  . Да видим с какво е неприличен горецитираният Патриарх. 1. Той твърди, че българският народ обичал руснаците, само че обичал свободата си \"стократно повече\", отколкото руснаците.  Както знаем, истината е обратна: българският народ обича руснаците стократно повече от свободата си, защото руснаците му дадоха свободата! Значи Патриархът не казва истината. Но ние все пак го уважаваме, затова няма да говорим за това негово  2. Той твърди, че за тази си свобода българският народ се биел (водел война в момента) и с чужди, и с близки (разбирай руснаците), с цел да не настъпи ново иго (разбирай – наложено от руснаците).  Както знаем, храбрият български войник бе хвърлен срещу руските братя за фалшиви буржоазни идеали (като национален суверенитет и подобни). А имперските руснаци бяха прави да искат да нахлуят в България през Добруджа, защото те са наши освободители по условие, ерго те са прави по условие винаги. Патриархът в случая е пропуснал този момент, затова ние ще пропуснем пропуска му. 3. Той твърди, че руснаците нямали нашата свобода. Поради което: (а) ги жалеел и (б) им желаел да я отимат и по български пример – за нея да живеят и да мрат. Недопустимо! (В този случай емоционалният изблик е неудържим и предскача логиката.) Патриархът е надминал дори генерал Иван Колев! Генералът беше против руснаците, но като патриот, а човекът, който написа \"Българийо, за тебе те умряха!\" в \"Новото гробище на Сливница\", сега твърди, че българският войник се бие с руския заради някаква си безродна свобода, наша днес и тяхна утре!? Патриархът се намесва във вътрешните работи на една суверенна държава! Налага на Русия български ценности, при това политически! Руснаците си знаят най-добре кога да убиват царете си и да възкачват нови, кога да убиват турци и кога – българи! Никой няма право да им диктува, особено освободеният от тях и т.н. (виж по-горе). Наред с изложените основания, почeрпани от самото стихотворение, има и едно външно основание, и то е решаващо: както знаем, Вазов е русофил, а тук се проявява като русофоб. Патриархът е влязъл в противоречие със себе си. Случва се и на патриарсите, затова великодушно ще простим и премълчим. И табуто готово. В  съзнателно използвам соцезик, защото смятам, че това табу и днес е ин-формирано от соц-(анти)мисловни конструкти. С лекота можем да си го преведем на съвременен тролски – примерно, че Вазов тук се явява брюкселски либераст и износител на цветни революции, който при това обидно си позволява да третира Вечновелика Русия с подбалканско снизхождение – но мисля, че и така е ясно. Схемите на табуто върху Вазов са от социалистическия агитпроп 70 години назад, само думичките ще са днешна направа, продукт на днешните агитпропчици. По принцип аз оправдавам само едно табуиране – от човещина. Изразено е в думите на сакатия: \"Предпочитам ония хора, които, като влизам в стаята, първо поглеждат здравия ми крак.\" Табуирането на Вазов е от подло малодушие. И все пак ще кажете при цялата абсурдност на  фактът си е факт: това стихотворение е в противоречие с многото Вазови творби, в които той се проявява не като русофил, а като Патриарх на българското русофилство! Ето, като ще цитираме – вече в съгласие с читанките, – този детски спомен, писан в мерена реч подир потушаването на Априлското въстание: Тук всичко е еднозначно ясно: Майката (за Вазов абсолютен морален авторитет: \"Ти и човека в мен създаде\") учи Детето на Традицията (образът е \"завехтел\"), че Царят с руската имперска атрибутика е: (а)   (той е \"до\" Божия лик) и (б)   цар. Каква ти свобода, каква ти Европа – Задунайска губерния, 16 република, тути кванти. Точно така. Вазов е противоречив в много неща, включително в отношението си към Русия. Ще дам още един пример, в който преклонението към Русия върви редом с критичност и дори недоизказана самокритичност за това преклонение. Вазов вече е зрял мъж, който като успял писател е натоварен от премиера Константин Стоилов със сложна държавническа мисия да бъде член на митрополит Климентовата депутация, пратена да помирява България с Русия след епохата на Стамболов. И ето как пише за това: \"Ний знаехме, че заедно с нас и България цяла на тоз час чакаше с разтупано сърце да узнае как ще приемат нейните пратеници, които [...] носеха със себе си и разкаянието, и любовта, и сърцето на българский народ, да ги сложат пред великодушието на руския. [...] Изпитвахме тревогата на блудния [!] син от притчата, който след многогодишно блуждание се завръщал към бащиний си [!] дом. [...] От простия мужик до царя – ний намерихме сърца, готови само да простят, да забравят великодушно, да любят\". Цитирам от \"Как минахме руската граница. Пътни впечатления\", \"писателския отчет\" на Вазов, обнародван \"за всички\" след завръщането му в България. Но двайсет години по-късно Вазов добавя към тези \"впечатления\" и неща, \"автотабуирани\" навремето в материал, вече непредназначен \"за всички\", в автобиографията си, разказана на Шишманов: \"В София дадохме отчет на Стоилов за своята сполучливо завършена мисия, след което Македонското въстание, по искането на Лобанова [руския имперски външен министър] беше спряно. [Нямам думи. Вие ако имате – кажете ги!] По-нататък: \"Големи душевни терзания ми причини и настоятелното искание на руския представител Бахметьев да се уволни популярният между студентството професор Милюков. Кабинетът, който желаеше да заякнат току-що възстановените добри отношения с Русия, се видя принуден да отстъпи под натиска на руския пълномощен министър.\" Коментар отново нямам; само един акцент: тогава Вазов е министър на народното просвещение в този кабинет, значи лично той е подписал уволнението на Милюков, но в спомена си не казва, че и сам се е унизил заедно с кабинета, а не си е хвърлил оставката примерно. Във всеки случай, пишейки възторжено за блудния син и всеопрощаващия Отец, Вазов си е давал сметка за практическата политическа цена на подобрените отношения: ограничен суверенитет, ефективен веднага. Изкусително е да подредим тези откъслеци, както би ги нарекъл Вазов, хронолигически и да предположим, че Вазов просто е евлюирал от безрезрвен про-русизъм през смесено отношение до отявлен анти-русизъм. Ще сбъркаме – и казвам това не като литературовед, зер не съм, но като читател на Вазов. За мен разковничето за разбиране на Вазов в цялото противоречие на политическите му позиции е една фраза, отронена от литературоведа Искра Панова: \"Вазов и Коледа не може да посрещне, без да напъти обществото\" (по повод разказчето  ). Вазов е ситуативен и във всяка ситуация иска да напътства. А ситуации много и все различни, поетическата му интуиция ги прави несводими една към друга, той пита не политическия разум или инерционните си пристрастия, а във всяка ситуация наново, неуморно пита сърцето си. И го следва. И разказва на всички. И е актуално верен на себе си, а не на някаква предварително избрана позиция. Непредвидим, объркващ? Сигурно. Но искрен. В стила на Дядо Вазовите напътствия, да пожелаем на днешните наши \"русофили\" – бъдете като Вазов ситуативни! Отворете очи, вижте какво прави Русия днес, пък реагирайте от душа. По делата ще се познаят душите. Стига с тия табута! Двадесет и четвърти май е денят на силата на българския език. И на свободата му!", "date": "2018.05.26", "title": "Вазов под табу = русофил!?"}
{"url": "https://www.dnevnik.bg/sport/2018/05/26/3185406_fotogaleriia_emociite_na_fenovete_predi_golemiia_mach/", "text": "Киев посреща днес най-големия мач в клубния футбол -  Един срещу друг на олимпийския стадион в украинската столижа ще бъдат носителят на рекордните 12 трофея \"Реал\" (Мадрид) и шесткратният шампион на Европа \"Ливърпул\".", "date": "2018.05.26", "title": "Фотогалерия: Емоциите на феновете преди големия мач в Киев"}
{"url": "https://www.dnevnik.bg/kultura/2018/05/19/3177513_otkus_ot_globalni_nedovolstva_na_noam_chomski/", "text": "В завладяваща нова серия интервюта Ноам Чомски идентифицира \"сухите подпалки\" на недоволството по света, които биха могли скоро да пламнат. Дванайсетте интервюта в \"Глобални недоволства\" разглеждат последните процеси по света: раждането на ИДИЛ, обхвата на държавното наблюдение, нарастващия гняв заради икономическото неравенство, конфликтите в Средния изток и президентството на Доналд Тръмп. В лични спомени за детството си във Филаделфия Чомски описва собствения си интелектуален път и развитието на безкомпромисната си позиция като водещ интелектуалец дисидент на Америка. 1. Държавен шпионаж и демокрация Кеймбридж, Масачузетс (20 юни 2013 г.) Разкритията на Едуард Сноудън за масирано следене на интернет и телефонните комуникации от страна на държавата предизвикаха сериозно стъписване тук, в Съединените щати, и по целия свят. Вие бяхте ли изненадан от правителствената електронна разузнавателна мрежа? Донякъде, но не много. Според мен трябва да приемем за даденост, че ако съществуват технология или други средства за контрол и господство, то властовите системи ще ги използват. Вземете неотдавнашните разкрития за връзката между Агенцията за национална сигурност (АНС) и Силициевата долина. Силициевата долина е синоним на търговското приложение на разузнаването. АНС се обръща към Силициевата долина за помощ, защото търговските предприятия вече правят това в голям мащаб и имат технологичната експертиза. Тъй че, изглежда, частен специалист по сигурността е бил взет в АНС, за да ѝ помогне да развие сложни технологии на наблюдение и контрол. Технологията е на разположение. Можете да я използвате за печелене на пари, но и за контролиране на възгледи и убеждения, като ги насочвате към онова, което искате хората да правят. И те го правят. Всъщност никой, който е обърнал малко внимание на историята, изобщо не би трябвало да бъде изненадан. Върнете се един век назад към войната на САЩ във Филипините. Съединените щати нахлуха във Филипините, избиха стотици хиляди хора и накрая потиснаха съпротивата. Но после трябваше да умиротворят населението. Има много добри изследвания за това, особено от Ал Маккой, специалист по история на Филипините. Той показва колко успешно Съединените щати умиротворяват населението, прилагайки най-напредналите техники от онова време за събиране на разузнавателни данни и наблюдение – не нашата технология, а това, с което се разполагаше преди век – за да сеят недоверие, объркване и антагонизъм, стандартните средства за противодействие на бунтове. Маккой посочва, че това става само няколко години преди същите техники да се използват и у нас. Администрацията на Удроу Уилсън ги приложи в своята \"Червена заплаха\". Така стават нещата. Също като с дроновете. Друго неотдавнашно признание, което едва ли е изненада, е, че Федералното бюро за разследване (ФБР) използва дронове за наблюдение. Използвате ги срещу онези, които посочвате за врагове, и много бързо приспособявате същата технология вкъщи. И още предстои. От години военните и системата за сигурност като цяло полагат усилия да създадат дронове с големината на муха, които могат да проникнат в дневната ви и да гледат и записват всичко, което става там. Научните лаборатории, работещи в областта на роботиката, са достигнали до момента, в който са почти готови да доставят тази технология. Ако погледнете зад граница, там дроновете първо бяха използвани за разузнаване. По-късно ги използваха за убийство. Можем да очакваме това и вътре в страната. Ако има заподозрян, може би лице с погрешна идея, може би някой като Фред Хемптън, вместо да пращате чикагската полиция да го убие, вероятно ще можете да го ликвидирате с дрон. Можем да очакваме това. Фред Хемптън, активистът на \"Черните пантери\" в Чикаго, който беше убит заедно с друг от същата организация, Марк Кларк, през 1969 г. Това беше истинско убийство в гестаповски стил, което остана прикрито за най-дълъг период от време. Ако дадена технология е на разположение, властовата система ще я използва. Погледнете ли назад в историята, откривате точно това. Така че да бъда изненадан, означава да вярвам сляпо, че властовите системи по някакъв начин няма да използват това, което им е на разположение като средство за контрол, господство и индоктриниране на хората. Но разбира се, и търговските предприятия, и държавата ще го използват. Да, подробностите може да ви изненадат. Не знаех, че разполагат с програмата PRISM, секретен инструмент, който позволява на служители на АНС да събират истории на търсене, имейли, чат и други данни пряко от компании като \"Гугъл\" и \"Фейсбук\".3 Но човек не може да бъде наистина изненадан от явлението като цяло. Да вземем само още един пример: Статия в списанието MIT Technology Review описваше как някои корпорации започват да се притесняват за използването на компютри с компоненти, произведени в Китай, защото явно е технически възможно да се създаде хардуер, засичащ всичко, което компютърът прави. Те, естествено, не продължават нататък, а именно че ако китайците могат да го правят, то Съединените щати могат да го правят много по-добре. Тъй че какво му е безопасното в използването на компютри с хардуер, произведен в САЩ? Много скоро всяко наше чукване на клавиш ще се изпраща до президентската база данни в Юта. Забелязали сте, че съществува поколенчески разлом в реакцията относно тези разкрития за АНС. Не съм виждал проучване, но усещането ми – поне от дискусии и от онова, което съм прочел – е, че по-младите хора са по-малко възмутени от това, отколкото по-старите. И подозирам, че това е част от културно изместване, което е в ход, особено между по-младите хора, към някакъв вид ексхибиционистка култура. Качваш всичко на своята Фейсбук страница: това, което правиш, което обличаш, което мислиш. Всичко е изложено на показ. А щом всичко е изложено на показ, на кого му пука дали властта го вижда? Гледате ли на тази склонност на държавата да наблюдава като на част от тенденция към тоталитаризъм? Или този термин е пресилен? Движение е в тази посока. Но между събирането на данни и начина, по който ще се използват, съществува значителна празнина. Един от по-позитивните аспекти на това, ако мога да се изразя така, е, че властите вероятно нямат компетентността да се възползват от материала, който събират. Могат да го използват за конкретни цели. При наличието на тази огромна база данни в Юта, която рано или късно ще съдържа подробна информация за всеки, и на човек, когото искат да преследват – следващия Фред Хемптън, примерно – те могат да получат много информация за него и тя би им дала възможност да го контролират или дори да го убият. Но като изключим това, не е ясно дали могат да направят много. Видяхме това в миналото. ФБР, което използваше много по-примитивни средства, разполагаше с тонове данни за всекиго. През 60-те и от тогава насетне всички знаехме, че всяка активистка организация вероятно е инфилтрирана от правителствени шпиони. Всъщност хората доста бързо научиха, че ако човек иска да направи нещо тайно, трябва да го върши с група от съмишленици, не дори със свои приятели, защото един от тях вероятно е полицейски информатор. Но в много отношения властта не можеше да направи кой знае какво с данните, които събираше. Можеше да направи определени неща, например да навреди на конкретен индивид. Но ако погледнете, примерно, съдебните процеси за съпротивата срещу Виетнамската война, беше удивително какво ФБР не можеше да направи. Следях внимателно тези процеси.Най-големият беше така нареченият процес \"Спок-Кофин\". Беше свързан с д-р Бенджамин Спок и преподобния Уилям Слоун Кофин Джуниър, обвинени в заговор да помагат на млади хора да се противопоставят на военната повинност. Бях неподведен под отговорност съучастник, така че присъствах на процеса. След като обвинението представи аргументите си, защитата заседава да реши какво да прави. Първоначалната идея беше: делото е ясно, затова просто казваме, че всички сме виновни. Не го отричайте. Всъщност заявете го гордо. Заложете на политическата защита. Но адвокатите решиха изобщо да не заложат на защита, защото се оказа, че тезата на обвинението всъщност е слаба. Хората заставаха в Градския съд на Ню Йорк и заявяваха: \"Ние заговорничим за уронването на Закона за военната повинност\"... но властите просто не обърнаха внимание. Вместо това похабиха цялото си време да разберат откъде получаваме указанията си. Унгария или Северна Корея? Какво правим всъщност? Няма как да е това, което заявяваме открито. Така просто изтърваха всичко. Същото беше с \"Документите на Пентагона\". Докато Дан Елсбърг беше в нелегалност – все още не се беше разкрил – много хора разпространяваха документите. Аз бях един от тях. Пресата ме гонеше непрекъснато. Редовно ми звъняха от вестници от Съединените щати и чужбина, като ме молеха да видят част от \"Документите на Пентагона\". Но ФБР така и не разбра, че разполагам с тях. Чак след като Дан излезе на светло и се самоидентифицира, агенти на ФБР дойдоха у дома да ме разпитат. След това. Явно просто не бяха могли да разберат това, което пресата беше разбрала. Има много, много случаи като този. Манталитетът им ги насочва към определени видове конспиративни действия, но голяма част от съпротивата е преднамерено открита. Опитваш се да стигнеш до хората, да им обясниш какво правиш. Това не е нелегално. Някои неща, например да измъкнеш дезертьор от страната, правиш тихо. Но други – например да кажеш \"Хайде да откажем да плащаме данъци\" или \"Хайде да разбием тази законова система, която причинява големи жестокости и престъпления\" – не са скрити. Когато беше избран Обама, вие не бяхте част от хора на възторжените поддръжници. Какво бихте казали за приемствеността между Джордж Буш и Барак Обама? Има ли такава? Да, има реална приемственост. Обама разшири в огромна степен някои от по-вредните и всъщност криминални аспекти на програмите на Буш. На Обама се признава заслугата за изтеглянето на войски от Ирак и Афганистан. Но това изтегляние вече беше в ход. В Ирак беше ясно, че Съединените щати са по същество победени. Военните цели на САЩ там бяха нереализуеми и администрацията на Буш започваше да оттегля. В Афганистан Обама всъщност разшири войната с надеждата да постигне някакъв вид победа. Не стана. Там също щеше да се наложи войските да напуснат. Така че това изтегляне не беше нищо особено. Но той разшири други програми, например програмата за приложение на дронове. Тутакси. И трябва да помним, че тя представлява международна терористична кампания – водещата световна международна терористична кампания. Ако живеете в някое село в Йемен или Северен Вазиристан и не знаете дали в следващите пет минути внезапна експлозия от другата страна на улицата няма да взриви тълпа хора, които стоят там, и да порази и самия вас, вие сте тероризиран. Живеете с този страх непрекъснато. Това е чист терор според най-тясната дефиниция на термина. И това става в масов мащаб. Много са така наречените \"сигнатурни\" или \"целеви\" удари, в които ние всъщност не знаем кой е човекът, по когото стреляме. Убиваме хора просто защото тяхната възраст, местоположение и поведение уж съвпадат със \"сигнатурата\" на терористична дейност. И това определено е лошо. Но цялата идея с ударите с дронове е възмутителна. Това е чист тероризъм в мащаб, за какъвто \"Ал Кайда\" не би могла да мечтае. Нещо повече, тази кампания поражда терористи – и се знае, че го прави. Официални лица и коментатори от най-високо ниво изтъкват, че тези атаки създават потенциални терористи. Съвършено очевидно е защо. Два дни след бомбения атентат на Бостънския маратон например имаше дронна атака в Йемен. Обикновено не научаваме много за тези удари. За този разбрахме, защото един младеж от селото случайно свидетелства пред Сената на САЩ и заяви, че джихадистите в Йемен от години се опитвали да настроят селото против американците, но не се получавало, защото селяните не знаели нищо за Съединените щати освен това, което им разказвал самият той, а то било хубаво. Но след този единствен удар с дрон, каза младият човек, цялото село вече мрази Америка.6 А когато едни хора намразят Америка, някой от тях ще се опита да направи нещо по въпроса. И така тази машина генерира терор. Това хвърля интересна светлина и на дискусията около разкритията за АНС. Правителството оправдава наблюдението с това, че трябва да жертваме част от правото си на частен живот в името на сигурността. А всъщност правителството преднамерено подронва сигурността – и създава терористична заплаха, надвишаваща всичко, което вече съществува. Как просто да не рухнем от смях, когато твърди, че наблюдението се налага, за да се повиши сигурността? Всъщност идеята, че правителствата дават висок приоритет на сигурността, е митична. Научаваме го в курсовете по международни отношения. Но само погледнете историята. Лесно е да се докаже, че това не е вярно. Какво подтиква атаката на Обама срещу гражданските свободи и преследването на информатори за нередности във властта? Това е добър въпрос. Както споменахте, всъщност не очаквах много от Обама. Писах критично за него още преди първичните избори, като просто цитирах неговия уебсайт. Беше съвсем ясно, че кампанията му е \"мижи да те лъжа\". Но не разбирам какво е спечелил от огромната ескалация на атаката си срещу гражданските свободи. Той е възбуждал съдебно преследване срещу повече информатори от всички президенти в цялата история на страната, взети заедно. Но има и други дела, които администрацията на Обама внесе в съдилищата, те представляват масирана атака срещу гражданските свободи. Едно от най-лошите е \"Холдър срещу \"Проект за хуманитарно право\". Това е неправителствена организация за правна помощ, предоставяща правни съвети на Кюрдската работническа партия (ПКК), която е в списъка с чуждестранните терористични организации на Държавния департамент. Просто давала правни съвети. Администрацията на Обама поиска понятието за \"материална подкрепа за тероризъм\" да се разшири така, че да включва \"съвет\". Материална поддръжка дотогава означаваше да ти връча оръжие. Сега означава да кажеш: \"Ето ги законните ти права\". Ако проследите пренията в хода на съдебния процес, става съвсем ясно, че администрацията интерпретира \"материална подкрепа\" в смисъл на почти всякакво взаимодействие с онова, което тя нарича \"терористични групи\". Така че, ако се срещна, примерно, с Хасан Насрала, водача на \"Хизбула\", защото ми е интересно да науча какво прави – Насрала е интересна личност – това би могло да се нарече \"подкрепа на тероризма\". Това е ужасно посегателство над гражданските свободи. Това, между другото, е съвсем встрани от проблема за легитимността на списъка с терористи на Държавния департамент – който, за съжаление, не подлежи на оспорване. Но защо преди всичко този списък е легитимен? Защо на държавния чиновник е дадена властта да решава по свое усмотрение, че си терорист? Защо държавата има правото да заяви, че Нелсън Мандела е терорист, за което настояваше едва допреди пет години? Защо имат правото, примерно, да заявят, както направи Роналд Рейгън през 1982 г., че Саддам Хюсеин не е терорист, само защото правителството на САЩ искаше да му предостави помощ?9 Можем ли изобщо да приемем това сериозно? Ако някой е включен в списъка на терористи, няма никаква възможност да възрази. Няма как да кажеш: \"Вижте, аз не съм терорист\". Правителството не е длъжно да осигури каквото и да било доказателство, не се предвижда и никакъв съдебен контрол. Списъкът представлява институционално одобрение за убийство. Не би трябвало да приемаме това. И не би трябвало да приемаме една концепция за материална подкрепа, според която, ако кажеш на някого какви са правата му по закон или може би дори ако просто разговаряш с такива хора, помагаш на тероризма. Предвид структурните ограничения на \"държавата на националната сигурност\", може ли един президент фундаментално да промени външната политика на САЩ? Разбира се. Един президент не може просто да каже: \"Добре, ще променя външната политика на САЩ\". Но той има много голяма власт да стига до публиката. Франклин Делано Рузвелт използва тази власт. Линдън Джонсън я използва. Общественото мнение може според мен лесно да бъде обърнато срещу държавата на националната сигурност. Ако погледнете социологическите анкети, много хора се противопоставят на наблюдението. Тези, които го подкрепят, са толкова заблудени, колкото Томас Фридман или Бил Келър от \"Ню Йорк Таймс\", които мислят, че трябва да имаме наблюдение заради сигурността... без да забележат, че самата администрация, която призовава за защита срещу тероризма, провокира тероризма и заплахите срещу нас. Но това са неща, които един президент би могъл да преодолее. Един президент би могъл да каже: \"Вижте, операциите, които провеждаме, генерират потенциални терористи, начинът да се защитим от тероризма е да престанем да ги провеждаме\". И смятам, че така би получил огромна подкрепа, ако го заявява не само в една реч, а настойчиво и ясно, използвайки всички ресурси, с които разполага. Предполагам, че ако президентът заяви това, дори Томас Фридман ще го повтори. В края на краищата, това му е работата: да повтаря казаното от президент, когото подкрепя. Взимам Фридман за пример, защото в много отношения той е един от най-разпалените поддръжници на наблюдението.", "date": "2018.05.26", "title": "Откъс от \"Глобални недоволства\" на Ноам Чомски"}
{"url": "https://www.dnevnik.bg/evropa/2018/05/26/3185005_procuftiavashta_ikonomika_i_otpor_sreshtu_migrantite/", "text": "Доктор Розалия Горбе не е почитател на унгарския министър-председател Виктор Орбан, но разбира защо избирателите масово са подкрепили неговата дясна антиимигрантска партия \"Фидес\" дори в мултикултурния квартал на Будапеща, където тя работи. Горбе, която е общопрактикуващ лекар, има над 1000 пациенти в 8-ми район на Будапеща, чийто популярен кмет Мате Кочиш сега ще ръководи парламентарната група на \"Фидес\", след като на изборите на 8 април спечели място в националното събрание. \"Хората обичат кмета, защото подобри района. А гласуват за \"Фидес\", защото ги защитава от мигрантите\", казва Горбе, намеквайки за разпространените сред народа страхове от масова имиграция, които Орбан успешно използваше в своята предизборна кампания. Орбан, който е на власт от 2010 г., спечели  трета поредна категорична победа  миналия месец - резултат без аналог в посткомунистическа Унгария, осигурявайки си парламентарно мнозинство от две трети, което позволява на \"Фидес\" да прокарва закони без подкрепата на други партии. Броят на унгарците, гласували за \"Фидес\", се увеличи с над половин милион в сравнение с предишните избори през 2014 г. и достигна 2.8 милиона благодарение на силната икономика, ниската безработица, повишаващите се заплати, понижаването на сметките за битови услуги и антимигрантската реторика,  превърнала Орбан в страшилище  за либералните европейци. В 8-ми район, където арабите, африканците и азиатците са доста повече, отколкото на други места във все още предимно еднородната Унгария, атаките на Орбан срещу кандидатите за убежище и опитите на ЕС да ги настани също будят симпатии. Орбан казва, че големият наплив на мигранти от 2015 г., предимно мюсюлмани, много от които бягащи от конфликти в Близкия изток, е заплаха за християнската цивилизация на Европа и отказва да приеме предложените от Брюксел мигрантски квоти. В 8-ми район все още са пресни спомените за многобройните мигранти, които лагеруваха на намиращата се наблизо главна железопътна гара на Будапеща през лятото на 2015 г., въпреки че повечето впоследствие продължиха пътя си на запад към Австрия, Германия и по-нататък. \"Орбан дава (на избирателите) враг\", каза политологът Петер Толдеси, ключов участник в свалянето на комунизма през 1989 г. и после 16 години депутат, половината от които за \"Фидес\". \"Ако миграционната криза постепенно изчезне, той ще намери някакъв друг враг ... който само той може да отблъсне. Той много умело използва страховете и стремежите на хората.\" Време за подем Но успехът на правителството в даването на нов тласък на унгарската икономика също е фактор, който помогна на \"Фидес\" да увеличи подкрепата си в 8-ми район до 20 процента, превръщайки го от силно оспорвано място в крепост на управляващата партия. \"Ако пет пъти подред имаше избори, щях пет пъти да избера (приключващия мандата си кмет от \"Фидес\") Мате Кочиш\", казва уличната чистачка Мария Банки. Банки отбелязва, че по-рано рядко е гласувала и до миналата година никога за \"Фидес\". Четиридесетгодишната жителка на квартала казва, че по-рано едва свързвала двата края, докато не намерила сегашната си работа за общината преди четири години. Попитана какво очаква сега от \"Фидес\", тя отговаря: \"Подобрение. Честно казано, преди - по време на управлението на социалистите (от 2002 до 2010 г.), нямаше работа. Все не можех да намеря работа. Откакто дойде \"Фидес\", имам работа. Плащат ми... Това е добре.\" Подобно на много избиратели тя смята мигрантите за заплаха за сигурността. \"Орбан ни каза, че докато е на власт, няма да има имиграция\", заявява тя одобрително. Според проучване, оповестено миналата седмица от информационния портал index.hu, избирателите на \"Фидес\" посочват, че подкрепят партията, първо, заради нейната икономическа политика и, второ, заради подхода й към мигрантите. Анкетата показва, че избирателите не се тревожат особено от  обвиненията на ЕС  и опозицията, че правителството на Орбан подкопава свободата на съдебната система и на медиите и че насърчава форма на връзкарски капитализъм в Унгария. Проверка на \"Ройтерс\"  по-рано тази година установи, че някои от най-близките приятели и роднини на Орбан са използвали през последните години държавни и европейски фондове, за да се обогатяват. Орбан и \"Фидес\" отхвърлят обвиненията в корупция, но казват, че Унгария има нужда от нов местен бизнес елит, за да компенсира влиянието на чуждестранния капитал. Местният жител Кристиан Фулоп коментира, че голяма част от критиките срещу Орбан са непонятни за много унгарци. \"Това е нещо, което повечето хора въобще не могат да разберат. Хората са свикнали с крадливи политици... \"Фидес\" поне връща част от мангизите. Заплатите се покачват, хората разбират това\", посочва той. /БТА", "date": "2018.05.26", "title": "Процъфтяваща икономика и отпор срещу мигрантите: как Орбан успява да затегне хватката си"}
{"url": "https://www.dnevnik.bg/bulgaria/2018/05/26/3184922_taini_agenti_na_dans_shte_rabotiat_v_institucii_i/", "text": "Тайни агенти на Държавна агенция \"Национална сигурност\" (ДАНС) ще бъдат внедрявани в институции и фирми без знанието на ръководствата им. Шпионите ще могат да влизат и в ролята на адвокати, художници, счетоводители и други, упражняващи свободни професии. Това предвиждат промени в Правилника за прилагане на Закона за ДАНС, публикувани на сайта за обществени консултации strategy.bg. Основният аргумент за предлаганите промени са последните изменения в антикорупционния закон, с които специализираната дирекция в ДАНС за противодействие на корупцията по високите етажи на властта бе включена в новия мегаорган - Комисията за противодействие на корупцията и отнемане на незаконно придобито имущество (КПКОНПИ), оглавявана от Пламен Георгиев. Покрай тази промяна обаче са предложени и изменения, свързани с агентите под прикритие. Сегашната уредба гласи, че дейността под прикритие се осъществява в държавни органи, организации, както и в юридически лица. Предлаганите изменения предвиждат по-широко поле за разгръщане на тайна агентура: \"при изпълнение на служебните си задължения служителите на агенцията могат да заемат длъжности на прикритие в държавната администрация, юридически лица, граждански дружества и като лица, упражняващи свободни професии.\" Сегашната регламентация изисква агентите под прикритие да са само преминалите първоначална професионална подготовка и притежаващи разрешение за достъп до класифицирана информация. Тези две изисквания се предлага да отпаднат и на практика всеки агент на ДАНС да може да бъде \"под прикритие\".  И може би най-съществената промяна, свързана с тайните агенти, е, че в сегашната уредба се изисква разрешение и участие на ръководителя, в чиято структура ще бъдат внедрени те - \"служителите на агенцията се назначават на прикритие по служебно или по трудово правоотношение от съответния ръководител на държавен орган, съответно от управителния орган на организацията или юридическото лице, по искане на председателя при спазване разпоредбите на Закона за държавния служител, Кодекса на труда или съответния специален закон\". Проектът за промяна обаче предвижда просто \"служители на агенцията се назначават на прикритие по начин, който не застрашава прикритието от разкриване\". \"Констатираната липса на правна възможност за организиране на прикритие в структури без съгласието на съответния ръководител може да създаде затруднения и пречки за своевременното придобиване на информация, необходима за защита от посегателства, насочени срещу националната сигурност, особено в повишената и отчетена в световен мащаб опасност от терористични атаки и повишена активност на разузнавателните служби на държави от т.нар. трети свят\", се казва в мотивите на предлаганите промени, подписани от премиера Бойко Борисов след предложение на председателя на ДАНС. Предлага се и ясно да се предвиди, че служителите под прикритие да имат право на отпуски при условията и в размерите, предвидени за длъжността, на която са назначени.", "date": "2018.05.26", "title": "Тайни агенти на ДАНС ще могат да работят в частни фирми без собственикът да знае"}
{"url": "https://www.dnevnik.bg/sport/2018/05/26/3185294_klivland_ocelia_u_doma_sled_chudovishten_mach_na/", "text": "Леброн Джеймс изнесе паметен спектакъл и запази живи надеждите на \"Кливланд кавалиърс\" за четвърти пореден финал в Националната баскетболна асоциация (НБА). Изправени на прага на елиминацията, \"кавалерите\" победиха \"Бостън селтикс\" със 109:99 у дома и пратиха финала в Източната конференция в решаващ седми двубой. Джеймс се справи по впечатляващ начин с тежестта на големите очаквания и поведе своя отбор с 46 точки, 11 борби, девет асистенции, три откраднати топки и един чадър. Лидерът на \"Кливланд\" вкара пет тройки от седем опита и общо 17 от 33-те си стрелби от игра. Той изкара мача почти без почивка, като беше на игрището в 46 от 48-те игрови минути. Джеймс записа седмия си мач с 40 и повече точки в тазгодишните плейофи. Той се изравни с Майкъл Джордън на второто място във вечната класация по този показател. Повече плейофни мачове с 40 и повече точки в рамките на един сезон има единствено Джери Уест - 8 през 1965 г. За 22-и път Джеймс беше част от двубой, в който неговият отбор е изправен пред елиминация. В тях той има средно по 34 точки, а това беше 13-ата му победа. Откакто с \"Маями хийт\" загуби битката за титлата срещу \"Далас маверикс\" през 2011 г., Джеймс има 11 победи в 14-те мача, в които отборите му са били на ръба на елиминацията. В тези 14 срещи той има средно по 36.5 точки, 11.7 борби и 7.4 асистенции. \"Страхотно е да имаш шанс да изиграеш още един двубой. Както винаги съм казвал, мач номер 7 са трите най-хубави думи в спорта. Трябва да се насладим на тази възможност и да се забавляваме. На един мач сме от класиране за финалите на НБА. Какво повече може да искаме\", заяви Джеймс пред ESPN. \"Кливланд\" оцеля в много трудна ситуация, след като още в началото остана без другата си голяма звезда - Кевин Лав. В петата минута тежкото крило на \"кавалерите\" и новобранецът в състава на \"Бостън\" Джейсън Тейтъм сблъскаха тежко главите си при неволен инцидент. Тейтъм успя да продължи, но Лав напусна залата със съмнения за сътресение. При липсата на втория най-добър реализатор в отбора Джеймс имаше нужда от подкрепа в атака и успя да я намери в лицето на Джордж Хил, Джеф Грийн и Лари Нанс. Тримата се проявиха във важни моменти и имаха ключова роля за успеха. Хил изигра най-добрия си мач от началото на плейофите. 32-годишният гард беше точен при седем от 12-те си стрелби и завърши с 20 точки, три борби, три асистенции и две откраднати топки. Грийн добави 14 точки, три борби и два чадъра. Нанс беше на игрището само 22 минути, но изигра много важна роля в последната четвърт. Тежкото крило завърши с 10 точки, седем борби, четири от които офанзивни, две откраднати топки и една асистенция. За \"Бостън\" над всички беше Тери Розиър. Плеймейкърът вкара шест тройки от десет опита и завърши с 28 точки и седем асистенции. Джейлън Браун добави 27 точки, а Джейсън Тейтъм се отчете с 15. Ал Хорфорд и Маркъс Морис обаче бяха далеч от нивото, от което \"келтите\" имаха нужда. Мачът започна по-добре за \"Бостън\". Гостите бяха начело в резултата през цялата първа четвърт, като я спечелиха с 25:20. Джеймс обаче пое нещата в своите ръце във втората част. Той отбеляза 17 точки, асистира за още три коша и изведе своя отбор до аванс от 11 точки на почивката - 54:43. В третата четвърт домакините нито веднъж не позволиха разликата да падне под десет точки. Толкова беше и преднината, с която \"кавалерите\" влязоха в последната част. Отличната игра на Тери Розиър все пак държеше \"Бостън\" в мача. Гостите няколко пъти намалиха изоставането си до седем точки. Джеймс обаче не им позволяваше да помислят за обрат и всеки път, когато разликата можеше да стане притеснителна за неговия отбор, не оставяше шансове за защитата на съперника. Две минути и половина преди края \"Бостън\" отново се доближи на седем точки от \"Кливланд\". Джеймс обаче вкара две страхотни тройки в рамките на 42 секунди, а минута преди края сложи точка на спорта с успешна стрелба от средна дистанция, която вдигна разликата до 13 точки. \"Никой друг не носеше такъв товар на раменете си, играейки този мач. Начинът, по който той продължава да прави това през всичките тези година, е невероятен\", заяви старши треньорът на \"Бостън\" Брад Стивънс по адрес на Джеймс. Последният седми мач от финала в Източната конференция е в понеделник от 3.30 часа българско време в Бостън. \"Селтикс\" се представят страхотно у дома, като имат десет победи в десетте си мача в зала \"Ти Ди гардън\" в тазгодишните плейофи. \"Кливланд\" опитва да стане първият отбор в историята, успял да обърне плейофна серия срещу \"Бостън\" след изоставане от 0:2. В досегашните 37 такива случая \"келтите\" неизменно са излизали крайни победители. От общо 300 серии в историята на НБА, в които отбор е загубил първите два мача от плейофна серия, се е стигало до обрат в едва 19.  Във финала в Западната конференция  шампионът \"Голдън стейт уориърс\" изостава с 2:3  срещу лидера в редовния сезон \"Хюстън рокетс\". Петият мач от серията е в неделя сутринта от 4.00 часа в Оукланд. В навечерието на мача \"ракетите\" получиха кошмарна новина. Една от двете големи звезди на отбора - Крис Пол, ще пропусне мача заради разтежение. Има голяма вероятност плейемйкърът да е аут и за евентуален седми двубой.", "date": "2018.05.26", "title": "\"Кливланд\" оцеля у дома след чудовищен мач на Леброн Джеймс"}
{"url": "https://www.dnevnik.bg/photos/2018/05/26/3096501_fotogaleriia_edin_dobrovolec_v_sofiiskata/", "text": "Вече четири години Силвия Галенкова е един от редовните доброволци в Софийската зоологическа градина. През 2014 г. кандидатства за   на екологично-образователния център в парка заради своята любов към животните и природата. Работата й като доброволец включва - разбира се - да полага грижи за животните в екологичния център на парка, но далеч не спира дотук. Част от животните в центъра са бивши домашни любимци, за които стопаните по една или друга причина не могат вече да се грижат, а в екоцентъра намират нов дом. \"Много е важно хората да са наясно каква отговорност и грижи ще поемат, когато си взимат домашен любимец. Важно е да опознаят вида и породата, която са избрали, преди да вземат животното, за да не се стига до изоставяне или изхвърляне след това,\" казва  .", "date": "2018.05.26", "title": "Фотогалерия: Един доброволец в Софийската зоологическа градина"}
{"url": "https://www.dnevnik.bg/citat_na_deniia/2018/05/26/3185275_citat_na_denia_sigurno_20_puti_umriah_i_se_sujivih_pak/", "text": "Това заяви треньорът на \"Витоша\" (Бистрица) след  вълнуващия и драматичен мач, с който неговият отбор оцеля в Първа лига . Съставът стигна до изравнителен гол в 123-ата минута за 2:2 срещу \"Локомотив\" (София), а след това спечели при дузпите. , заяви Ангелов. , добави треньорът на \"Витоша\".", "date": "2018.05.26", "title": "Цитат на деня: Сигурно 20 пъти умрях и се съживих пак"}
{"url": "https://www.dnevnik.bg/sviat/2018/05/26/3184901_koi_moje_da_spre_uslugite_na_chujdi_pravitelstva_za/", "text": "Първо дойде новината, че китайска държавна компания се е съгласила да съдейства при изпълнението на индонезийски проект, който ще включва хотел и голф игрище с марката на Доналд Тръмп. След това, няколко дни по-късно, президентът съобщи в \"Туитър\", че администрацията му  ще облекчи санкциите  срещу китайски производител на смартфони, обвинен в шпионаж. \"Прекалено много загубени работни места\", написа той в \"Туитър\". Блюстителите на морала и политическите му противници нарекоха събитията от миналата седмица очевиден опит на Тръмп да изтъргува облаги за собствения си бизнес в чужбина срещу промени в правителствената политика. Те предвиждаха, че ще се появи точно такава ситуация, когато магнатът от сектора на недвижимите имоти, който стана политик, отказа да се раздели с широките си бизнес интереси. Пак те казват, че такива сделки ще станат вероятно нещо обичайно, без да има проверка от контролирания от републиканците Конгрес, съдебни дела, които могат да продължат с години и общественост, която най-общо не се вълнува особено от неясната конституционна забрана за приемане на възнаграждения или някакви изгоди от чуждестранни правителства без одобрението на Конгреса. \"Това е проблем, който изглежда много технически и сложен, а и е трудно да се свърже с всекидневието,\" казва сенаторът демократ Ричард Блументал от Кънектикът, който оглавява иска по дело, свързано със забраната държавни служители да приемат възнаграждения от чуждестранни правителства. Делото е заведено от около 200 членове на Конгреса. Когато обаче разясниш причината за тази конституционна забрана, а именно да се предотврати конфликт на интереси, така че президентът да действа само в интерес на САЩ, а не за личен интерес, тогава хората би трябвало да разберат, че приемането на такива услуги подкопава приоритетите му, каза Блументал. Има или няма връзки Такива притеснения преследват Тръмп, откакто пое президентския пост. Вашингтонският му хотел, който е съвсем близо до Белия дом, се превърна в магнит за чуждестранните правителства, които се опитват да окажат влияние върху администрацията му, включително групи, свързани с Кувейт, Бахрейн, Турция, Малайзия и Саудитска Арабия. Данъчната декларация на Тръмп миналата седмица показа, че хотелът има приходи миналата година на стойност 40 милиона долара. За да поуспокои притесненията за конфликт на интереси, Тръмп обеща да даде на финансовото министерство печалбата от чуждестранните нощувки в хотела си, възлизаща на 151 470 долара. Компанията му отказа да уточни как е изчислена тази сума. Национално проучване на университета \"Куинипек\", публикувано през март, сочи, че 57% от американците са на мнение, че Тръмп е нечестен. В най-новото проучване на \"Куинипек\" от миналия месец работата на Тръмп получава одобрението на 41%, което отговаря на най-високата оценка за президентското му управление. Шана Гадериън, политически психолог в Сиракузкия университет, казва, че хората, които обръщат внимание на политиката, са по-партийно настроени и често пренебрегват информацията, която според тях не отговаря на техните убеждения. \"До такава степен, че понеже харесвате тази администрация може да кажете, че просто така се прави бизнес. Това не е проблем\", обяснява тя. По същия начин преценката дали е имало взаимноизгодна размяна на услуги в китайско-индонезийската сделка зависи от това кого ще попитате. Индонезийска компания MNC Land потвърди миналата седмица, че е наела подразделение на държавната китайска Metallurgical Corp. за изграждането на развлекателен парк в проекта за квартал Lido City край Джакарта. Три години по-рано MNC Land сключи сделка за Lido City, която включва хотел с марката на Тръмп, 400 луксозни вили и жилища, и голф игрище с 18 дупки. MNC Land уточни, че Trump Organization \"няма връзка\" с развлекателния парк, който строи китайската компания. Индонезийската фирма посочи още, че информациите в медиите за заем за проекта на стойност 500 милиона долара, подкрепен от китайското правителство, не са верни. Trump Organization не отговори на молбата за коментар. Джеймс Шулц, бивш помощник юридически съветник на Тръмп в Белия дом, каза, че аргументът, че Тръмп нарушава забраната за получаване на изгоди от чуждестранни правителства просто защото край хотела му се строи развлекателен парк e \"измислен\". Единствената възможност Само 72 часа след обявяването на сделката Тръмп пусна съобщение в \"Туитър\", което изглежда сериозна промяна в правителствената позиция във връзка с големия китайски производител на смартфони ZTE и чуждестранната външна политика на Тръмп под мотото \"Америка на първо място\". Американското разузнаване предупреди за предполагаемите връзки на китайската компания с китайското правителство и възможното използване на фирмата за следене от разстояние. ZTE бе глобена през последните години за това, че е доставяла американски стоки на пет страни под ембарго, включително Северна Корея и Иран. Пентагонът забрани  телефоните на ZTE в магазините  във военните бази, тъй като устройството може да представлява риск за сигурността. Администрацията на Тръмп забрани за 7 години доставката на американски микрочипове и софтуер, които са в основата на повечето телекомуникационни устройства на ZTE. Забраната се отрази особено тежко на ZTE и на нейните 75 000 служители, като компанията неотдавна обяви, че спира дейност. Тръмп написа в \"Туитър\", че работи с китайския президент за даването на възможност на големия китайски производител на смартфони да се върне бързо в бизнеса. \"Прекалено много работни места в Китай се закриват. Министерството на търговията получи инструкции да действа!\". Дон Фокс, бивш главен юридически съветник в американската служба за правителствен морал каза, че китайците са знаели точно в какво инвестират със сделката в Индонезия. \"Малко вероятно е президентът да не си е давал сметка за това, когато направи положителните коментари за ZTE,\" допълни той. Три все още неприключили дела, които могат да се проточат с години, вероятно са ключът към решението дали една такава сделка, в допълнение към различните резервации на имоти на Тръмп от лобисти, чуждестранни правителства, корпоративни и политически групи, представлява вид възнаграждение. Адвокатите на президента оспорват. Това е единственото ни истинско лекарство, казва Блументал за делата. \"Може да изглежда като признак на отчаяние и инертност, но бащите основатели са ни дали този единствен лек. (...) Трябва ни съдия, за да нареди на президента да се подчини на закона,\" допълни той.", "date": "2018.05.26", "title": "Кой може да спре услугите на чужди правителства за Тръмп"}
{"url": "https://www.dnevnik.bg/analizi/2018/05/26/3185046_neprochetenite_dokladi_za_evroto/", "text": "През тази седмица бяха публикувани докладите за конвергенцията, които най-общо казано оценяват напредъка на държавите, които са поели ангажимент да приемат еврото [1] . Докладите са два – единият на Европейската централна банка (виж  тук ), а другият e на Европейската комисия (виж  тук ) и се представят на всеки две години. Това представяне беше очаквано с повишено внимание, тъй като заявката на българското правителство е да изяви официално желание за влизане в чакалнята на еврозоната съвсем скоро и съответно написаното в тези доклади е основата за предстоящите разговори. Много от реакциите в родните медии на представените заключения в докладите показват някаква комбинация от 1) непрочитане на докладите и 2) неразбиране на написаното в докладите. Затова говорят категорични заглавия от сорта на \"ЕК и ЕЦБ не искат България в еврозоната\" и \"Европа отразя България за еврото\". В допълнение, огромен фокус се поставя върху корупцията и бедността, които са \"спирачки\" за еврото. Детайлното прочитане на докладите обаче, както и поставянето им в контекста на предишни доклади и въобще на процеса по присъединяване към еврото, показва съвсем различна картина. Разбира се, водещо място в цялата дискусия заема заключението и на двата доклада, че България не отговаря на критериите за еврото. Това общо заключение е безспорно най-безинтересната част от докладите, тъй като в текущата ситуация е абсолютно невъзможно да пише друго – нормално такава оценка получават абсолютно   страни. Причината е проста – нито една държава не изпълнява критерия за валутния курс, тоест не са в чакалнята на еврото. Казано с други думи, за да изпълняваш всички критерии, трябва да си в чакалнята – разбирай валутния механизъм (ERM II), поне две години преди да приемеш еврото. Тъй като нито една от тези страни не е в чакалнята на еврото, съответно нито една не отговаря на критериите. По-важното е, че България вече отговаря на всички други критерии – за ценова стабилност, публични финанси и дългосрочни лихвени проценти. Именно затова и Валдис Домбровскис, заместник-председателят на Комисията, които отговаря за еврото и социалния диалог, изрично поздрави българските органи в желанието им да се включат във валутния механизъм (тоест чакалнята на еврото), тъй като така \"ще бъде изпълнен и критерият за стабилност на валутния курс\". На практика, България беше поздравена, че ще предприеме най-голяма стъпка към членството в еврозоната – официалното желание да влезе в чакалнята на еврото. За да влезем в повече детайли, нека да сравним какво пише по отделните критерии за България в докладите от 2018 г. и да сравним с докладите от 2016 г. В случая ползваме докладите на ЕЦБ, но същото упражнение е приложимо и към докладите на ЕК – общите оценки по критериите са съвсем сходни. Тук ще вървим по основните параграфи в доклада, които обхващат по-широка рамка от самите критерии:  – България изпълнява този критерий. През март 2018 г. 12-месечният среден темп на ХИПЦ инфлация в България бе 1,4%, т.е. под референтната стойност от 1,9% по критерия за ценова стабилност. Важна е и оценката за дългосрочното развитие на инфлацията – средно за последните 10 години темпът на инфлация се променя от \"висок\" (доклад 2016 г.) на \"умерен\" (доклад 2018 г.); В дългосрочен план остават опасенията за устойчивостта на конвергенцията при  – в новия доклад дори са \"сериозни\" опасения, но иначе коментарът е идентичен. Това обаче е напълно очаквано и отдавна коментирано като потенциален проблем, който да ни задържи по-дълго в чакалнята. Причината е, че в процеса на догонване на средноевропейските доходи, е много вероятно инфлацията у нас да изпреварва тази в еврозоната. Парадоксално, това е особено вярно в добрите години – когато тук растем по-бързо от еврозоната, цените също ще вървят нагоре. Този казус обаче, ще владее общественото пространство, когато сме в чакалнята, сега не е на дневен ред;  – коментират се в частта с устойчивата конвергенция, стабилната икономическа политика и широкообхватните структурни реформи. Голямата разлика тук е, че през 2016 г. дисбаласните ни бяха \"прекомерни\", докато сега са само \"дисбаланси\". Извън това, без да има някакви критерии да изпълняваме, се казва, че трябва да се правят структурни реформи, което е абсолютно вярно. Тук се казва, идентично в стар и нов доклад, че трябва значително да се намали корупцията и да се осигури независима съдебна система. Наличието на този текст е положително, тъй като поддържа натиска върху родните политици да се борят с корупцията;  – в доклада от 2016 г. се говори за фалита на КТБ, неефективен надзор и институционални проблеми. В новия доклад се отбелязва прегледа на качеството на активите и стрес теста. Резултатите показват възстановяване на банковата система от труса през 2014 г., както и адекватна капитализация и ликвидност на банковата система. Въпреки това, се посочват проблеми с кредитния риск и нуждата да се усъвършенства надзора върху банковия и небанковия сектор;  – България продължава да отговаря на критериите за дълг и дефицит. През референтната 2017 г. бюджетът на сектор \"Държавно управление\" отчете излишък в размер на 0,9% от БВП, постигайки с лекота референтната стойност за дефицита от 3%. В доклада от 2016 г. се отбелязва, че сме с бюджетен дефицит, докато в новия доклад имаме излишък. Дългът също леко се свива и очакването е да намалее още. И в двата доклада се отбелязва, че нямаме процедура по прекомерен дефицит. В доклада от 2016 г. има \"риск от известно отклонение от изискванията на предпазния лост\", докато през 2018 се \"показва спазване на мерките по предпазния лост\";  – тук има важна промяна. През 2016 г. в дългосрочен план има \"средно големи рискове за фискалната устойчивост\", докато през 2018 г. има \"малки рисове за фискалната устойчивост\" в средно- и дългосрочен план през 2018 г. Това показва много по-положителна оценка не само за текущото състояние на публичните финанси, но и за дългосрочното им здраве. Въпреки това, и в двата доклада се казва, че въпреки ниския дълг, следва да се държи благоразумна фискална политика;  – валутният курс в България е фиксиран към еврото, така че по дефиниция тук отговаряме. Не сме обаче в чакалнята на еврозоната, което вече коментирахме;  – България отговаря на този критерий и в двата доклада. През последния референтен период от април 2017 г. до март 2018 г. дългосрочните лихвени проценти в България бяха средно 1,4%, оставайки под референтната стойност от 3,2% по критерия за конвергенция на лихвените проценти. През 2018 г. се отбелязва, че диференциалът на дългосрочните лихвени проценти (по българските държавни облигации) спрямо средните за еврозоната се е затворил;  – оценката и в двата доклада е, че законодателството в България не е в пълно съответствие с изискванията за еврозоната. На практика тук почти няма промени в текстовете: \"по отношение на въпросите, посочени в Доклада на ЕЦБ за конвергенцията от юни 2016 г., не са настъпили големи промени и затова коментарите са повторени и в тазгодишната оценка.\" Въпреки, че общата оценка за законодателството звучи негативно, тя по-скоро касае някои детайли, които ще бъдат изчистени при приемането на еврото. В родното законодателство, например, не са разписани правомощията на ЕЦБ по отношение на управлението на международните валутни резерви на страната. Към момента е нормално да няма такива правомощия – това ще се уреди като влезем в еврозоната. Общата картина показва, че това е един от най-положителните доклади за конвергенцията, които България е получавала. Въпреки всички критики в него, които са напълно основателни, фокусът попада върху формалните критерии за членство в еврозоната. Тях ги изпълняваме и това е ясно отбелязано. Това, което не изпълняваме е, че не сме в чакалнята. Именно за чакалнята ще кандидатстваме в идните седмици, както бе декларирано от правителството наскоро. Факт е, че публикуването на докладите на ЕЦБ и ЕК разкри и появата на нов критерий за членство в еврозоната, който явно се подразбира и като такив за приемане в чакалнята. Това обаче не са нивата на доходите и корупцията. Те присъстват като предизвикателства пред конвергенцията и бизнес средата, но не се посочват като пречка пред влизането в чакалнята. Новият критерий, неразписан, но изговорен ясно от Валдис Домбровскис, е  . Очевидно, както стана ясно от последните няколко седмици, това е основният казус в преговорите. Въпросът обаче не е дали да влезем в банковия съюз, а по-скоро кога и как да стане това. Към момента, наблюдавайки развитието на тезите на двете страни по тази тема, не изглежда да има непреодолими прегради в нашата и европейската позиция. Залогът да влезем в чакалнята изглежда е по-голям от разминаването между двете страни, така че това по-скоро ще бъде решено като казус. [1]  Към момента това са България, Чехия, Хърватия, Унгария, Полша, Румъния и Швеция.", "date": "2018.05.26", "title": "Непрочетените доклади за еврото"}
{"url": "https://www.dnevnik.bg/sviat/2018/05/26/3185300_v_ekaterinburg_kmetut_niama_da_se_izbira_s_preki_izbori/", "text": "Общинският съвет на Екатеринбург - четвъртият по големина град в Русия, отмени преките кметски избори и прие оставката на досегашния либерален кмет Евгений Ройзман. Така бе сложен край на необичайния флирт с либералната опозиция срещу президента Владимир Путин, предаде \"Ройтерс\". Опозиционният политик Ройзман бе избран за кмет през 2013 г. и победи на изборите подкрепяния от Кремъл кандидат. Той подаде оставка във вторник, след като общинският съвет отмени кметските избори. Ройзман нарече това решение предателство на интересите на Екатеринбург и заяви, че няма да участва в него. 55-годишният Ройзман бе един от малцината критици на президента Владимир Путин, който заемаше висок пост в Русия и редовно участваше в протести, свикани от опозиционния лидер Алексей Навални. Отсега нататък кметовете на Екатеринбург ще бъдат избирани от местните власти от кратък списък кандидати, съставен от специална комисия. Тази реформа бе предложена от Евгений Куйвашев, губернатор на Свердловската област, в която е Екатеринбург. Куйвашев и поддръжниците му заявиха, че отменянето на преките избори ще спести пари и ще опрости взимането на решения, посочва \"Ройтерс\". .", "date": "2018.05.26", "title": "В Екатеринбург кметът няма да се избира с преки избори"}
{"url": "https://www.dnevnik.bg/politika/2018/05/26/3185305_borisov_otiva_v_moskva_za_da_ne_se_obidiat_rusnacite/", "text": "Въпросите, свързани със съдбата на АЕЦ\"Белене\" или на газопровод, който да мине през България, няма да се решат с посещения на президента или премиера в Москва. Не виждам механизъм това, за което говорят, да се придвижва. Това коментира в ефира на БНТ Татяна Дончева, лидер на \"Движение България 21\". Посещението на Румен Радев не е никакъв пробив, а е рутинно, задължително, то няма дълбок смисъл. Борисов отива там, за да не се обидят руснаците, защото и те са част от факторите, които го държат на власт, анализира тя. Посочи, че няма никакъв синхрон между програмите на президента и премиера, причина за което са отношенията между двамата, основно по вина на премиера и неговия кръг. Според Дончева премиерът и неговото обкръжение се държат безобразно с президента. Това не е напрежение, това е физическа неприязън и нежелание да приемеш, че и президентът съществува, конституционно е уреден и има човек, който физически съществува на тази длъжност, посочи тя За нея това е липса на институционална култура. Кръгът на гербаджиите не признава друг освен Борисов и ГЕРБ, допълни тя. Президентът Радев трябва да има някаква външнополитически отношения, насреща няма хора, с които да ги съгласува. Като има такива отношения, няма да взима министри със себе си, това е повече от ясно, допълни тя след като при посещението в Москва нито един министър не беше член на делегацията на държавния глава. Според нея премиерът трябва да обясни за какво отива в Русия и какво иска да направи с АЕЦ\"Белене\", който \"в понеделник е гьол, в сряда - обратното\". Никой не може да си позволи по високите нива да говори пет за четири, допълни тя. В същото време, според нея, руснаците могат да моделират колкото искат Борисов, но не могат да си придвижат големите проекти на милиметър. Темата с АЕЦ \"Белене\" може да има друго развитие, смята Дончева, и посочва, че при заявения интерес от страна на Китай по проекта, то така може да се разреши въпросът с доставеното и платено от България оборудване.", "date": "2018.05.26", "title": "Борисов отива в Москва, за да не се обидят руснаците, смята Татяна Дончева"}
{"url": "https://www.dnevnik.bg/bulgaria/2018/05/26/3185351_iliiana_iotova_prezidentut_ne_otide_v_rusiia_da/", "text": "Президентът Румен Радев не е бил на посещение в Русия, за да възкресява енергийния проект АЕЦ \"Белене\", а е построил отново един мост, който през последните пет години е бил тотално разрушен. Това заяви вицепрезидентът Илияна Йотова пред \"Нова телевизия\" във връзка с  посещението на държавния глава . Следващата седмица в  Русия отива и премиерът Бойко Борисов.  За възраждането на проекта АЕЦ \"Белене\" се заговори отново миналата седмица. Първо  премиерът заяви, че оборудването  трябва да се оползотвори, защото така или иначе в обекта вече са вложени милиарди левове. По-късно енергийният министър Темежка Петкова обяви, че най-голямата китайска държавна ядрена компания е заявила своя интерес за участие в реализацията на проекта за АЕЦ \"Белене Според Йотова, Радев е поставил голямата тема за енергийната независимост на Европа, за това къде е България и какво може да направим като енергийни проекти. По думите й диалогът, който се е породил у нас след визитата е бил \"странен\". \"Румен Радев стана заложник на ниски вътрешнопартийни страсти, а не трябва да е така, тъй като външната политика трябва да е обект на национален консенсус\", смята още вицепрезидентът. \"Президентът постави една широка палитра от въпроси там. Зададе политическа рамка, която започна от културата и завърши с енергийната сигурност. Той изпълни мисията си и за мен бе странен диалогът, който след това се породи в България. Не възприемам посещението му като цел за възкресяване на АЕЦ \"Белене\", заяви още Йотова.", "date": "2018.05.26", "title": "Илияна Йотова: Президентът не отиде в Русия да възкресява АЕЦ \"Белене\""}
{"url": "https://www.dnevnik.bg/photos/2018/05/26/3183755_fotogaleriia_mongolskite_pastiri_na_eleni/", "text": "Пастирът номад Ерденебат Чулу е прекарал целия си живот там, където са живели и предците му от общността духа (известни още като цаатани) – в Саянските планини. От народа са останали само около 280 души, които се боят, че ще загубят идентичността си, след като правителството забрани нелицензирания лов в земите им.  На снимката: Цеце, шестгодишната дъщеря на Ерденебат, язди елен.", "date": "2018.05.26", "title": "Фотогалерия: Монголските пастири на елени"}
{"url": "https://www.dnevnik.bg/v_pamet/2018/05/26/3185358_pochina_svetlin_rusev/", "text": "Почина художникът Светлин Русев. Той е издъхнал на 84-годишна възраст в дома си, съобщи \"Нова телевизия\". Светлин Русев е един от най-изявените български творци на XX и XXI век. Завършил е живопис при професор Дечко Узунов. Автор е на десетки пана и стенописи, включително в НДК. Бил е председател на Съюза на българските художници, директор на Националната художествена галерия и два пъти депутат в групата на БСП. През 2008 г. отказва да получи орден \"Стара планина\". В открито писмо до президента Георги Първанов той отказа да получи ордена, докато хора, по-достойни от него, като поета Константин Павлов, не бъдат отличени. \"България загуби един от мъдреците си! Гениален артист, пред когото се прекланяше целият свят, той не остана в идеалния свят на изкуството. Светлин Русев беше от малкото хора, които ръчкаха нашата съвест и не й даваха да заспи. Той правеше това с благост, която показваше любов към човека и го стимулираше да прави добро. Той беше голям и ще остане голям\". Това заявява премиерът Бойко Борисов в съобщение, разпространено от правителствената информационна служба.", "date": "2018.05.26", "title": "Почина Светлин Русев"}
{"url": "https://www.dnevnik.bg/bulgaria/2018/05/26/3185361_boiko_borisov_za_da_ima_mir_i_stabilnost_triabva_da/", "text": "Темата за Западните Балкани трябва да остане в дневния ред на Европейския съюз и ние трябва да гарантираме за това. Трябва да не допуснем отново конфликт като този в бивша Югославия. Това са нашите Балкани, нашата Европа и затова трябва да положим огромни усилия. Това заяви премиерът Бойко Борисов на обща пресконференция с хърватския министър-председател Пленкович в Загреб, предаде правителствената информационна служба. Борисов е на посещение в страната по покана на неговия колега. Борисов, който в предишните два дни беше на посещение в Рим повтори, че е обсъдил темата и с папа Франциск и е получил съгласието му да посети България, Румъния и при възможност и друга държава от региона с основната цел да изпрати послание за мир и разбирателство. \"Обединени можем да свършим много работа\", смята Борисов. България и Хърватска се подкрепят при дискусиите в Европейския съвет, както и по темите, които се отнасят до общи проблеми в региона, заяви още премиерът. Според Борисов диалогът може да доведе до разбирателство, дори между държави с многогодишни проблеми помежду им. Той даде пример в новия етап в отношенията между България и Република Македония и разказа за поредното съвместно честване, обединило двете страни – отдаването на почит в Рим на делото на светите братя Кирил и Методий. Като част от посещението си Борисов откри паметник на писателя Иван Вазов в Загреб и благодари за тази възможност, като по думите му това е още един символ на близостта между двете държави. Премиерът Пленкович поздрави министър-председателя Борисов за организираната Среща на върха в София, която постави темите за Западните Балкани след 15-годишна пауза. \"Това беше послание към всички наши съседни държави да продължат с реформите, а съвместно с тях и да изграждаме свързаност - транспортна, дигитална инфраструктура\", коментира хърватският премиер.", "date": "2018.05.26", "title": "Бойко Борисов: За да има мир и стабилност, трябва да държим темата за Западните Балкани"}
{"url": "https://www.dnevnik.bg/bulgaria/2018/05/26/3185366_kratki_novini_granichari_pri_lesovo_otkriha_14_paketa/", "text": "Те не отбелязаха празника на розата заради недоволството си от ниските изкупни цени на маслодайните рози тази година, съобщи \"Нова телевизия\". Те поискаха Закон за маслодайната роза, годишни субсидии, гарантирана минимална изкупна цена, която да е 3 лв. за килограм розов цвят, както и да спре вносът от Турция. С тях се срещна и омбудсманът Мая Манолова. Тя заяви, че ще настоява секторът да получи 16 млн. лв. от държавата, като тази помощ да стигне и до дребните розопроизводители, които не са регистрирани като земеделски стопани. Нова терапия е помогнала на болни от хепатит С Тя е въведена от 2.5 години и вече е помогнала на хил. със заболяването. Това бе съобщено на национална конференция, съобщи БНТ. Сега тенденцията е към въвеждането на медикаменти, които ликвидират вируса, независимо от типа му. Такива медикаменти ще бъдат въведени у нас от 1 януари следващата година. В момента усилията на медицината са насочени към търсене на такива медикаменти, които да спрат новообразуването на съединителна тъкан в черния дроб, което е започнало в резултат на инфекцията с хепатит С, обяснява проф. Радка Аргирова, вирусолог. Граничари при Лесово откриха 14 пакета с канабис в лек автомобил  При съвместна проверка на гранични и митнически служители на граничния пункт с Турция Лесово са били открити 14 пакета с канабис, скрити в тайниците на лек автомобил с българска регистрация, съобщиха от МВР. Лекият автомобил, управляван от български гражданин, се опитал да влезе в Турция вчера вечера около 20.30 ч. По постъпило искане от \"Гранична полиция\", митнически служители извършили щателна проверка на автомобила, при която в праговете на колата са открити 14 пакета. Общото съдържание на пакетите е 4992 грама тревиста зелена маса. При извършения на място полеви наркотест тревистата маса реагира на канабис. Шофьорът на автомобила, български гражданин, е задържан. По случая е образувано досъдебно производство.", "date": "2018.05.26", "title": "Кратки новини: Нова терапия е помогнала на 3 хил. души с хепатит С"}
{"url": "https://www.dnevnik.bg/sport/2018/05/26/3185365_grigor_dimitrov_poslednite_sedmici_ne_se_razvivat_taka/", "text": "Григор Димитров заяви, че сезонът на червени кортове не се развива по начина, по който очаквал. Българският тенисист стартира добре битките на клей, като за пръв път в кариерата си достигна до полуфиналите на мастърса в Монте Карло. Той обаче изгуби ритъм и ще започне \"Ролан Гарос\" със серия от три поредни загуби във всички турнири. \"Знам, че последните седмици не се развиха по начина, по който исках и очаквах. В момента за мен е важно да се концентрирам върху всеки следващ съперник. Приоритет номер 1 за мен в момента е първият мач. Нека да започнем оттам. Да се надявам, че всичко ще се развие добре за мен\", каза Димитров на официалната си пресконференция преди турнира. Димитров ще играе за осма поредна година в Париж. В първия кръг шампионът от финалите на АТП ще срещне сърбина Виктор Троицки. Двамата играха един срещу друг в първия кръг и през 2016 г., когато българинът водеше с 2:1 сета и 4:2 в четвъртия, но допусна обрат и загуби. \"Ролан Гарос\" продължава да е най-неуспешният му турнир от Големия шлем. Димитров никога не е преминавал третия кръг в Париж. При четири от участията си той отпадна още на старта - през 2011, 2014, 2015 и 2016 г. Миналата година българинът стигна до третия кръг, където беше спрян в три сета от Пабло Кареньо Буста. \"Иска ми се да мога да обясня защо се получава така. Досега не съм намирал правилния начин да играя добре тук. Изпитвах трудности в ранните кръгове. Не играех на нивото, на което ми се искаше\", коментира Димитров. Българинът обаче заяви, че остава позитивно настроен. \"Най-хубавото е, че винаги може да опиташ отново. Не само следващата година, а още следващата седмица. Това е една от нещата, които най-много харесвам в тениса\", допълни той. Димитров е поставен под номер 4 в Париж. Ако стигне до четвърта победа в шестия си мач с Троицки, 27-годишният българин ще играе във втория кръг с чилиеца Николас Хари или американеца Джаред Доналдсън. Евентуален съперник в четвъртия кръг е шампионът от 2014 г. Новак Джокович. \"Когато си поставен в топ 4, всичко е в ръцете ти. Трябва да си фокусиран върху мачовете, върху това, което трябва да направиш в дадения момент. Трябва да гледаш мач за мач. Мисля, че това е най-важното нещо. Има много качествени играчи още в началните кръгове и трябва да си готов за всичко\", завърши Димитров.", "date": "2018.05.26", "title": "Григор Димитров: Последните седмици не се развиват така, както очаквах"}
{"url": "https://www.dnevnik.bg/bulgaria/2018/05/26/3185347_jenskiiat_pazar_otnovo_subira_cenitelite_na_ulichnata/", "text": "За втори път списание \"Бакхус\" организира StrEAT Fest на 9 и 10 юни. Той отново ще бъде на Женския пазар, но този път ще е два дни и с повече изложители от  изданието през есента . През целия уикенд на 9 и 10 юни от 10 до 22 ч. между ул. \"Цар Симеон\" и ул. \"Св. Св. Кирил и Методий\", \"Бакхус\" ще превърне мястото в мечта за всеки ценител на добрата храна, напитки и продукти. Миналата година на първия български уличен гурме фестивал - StrEAT Fest, дойдоха над 7000 души в рамките на феста и над 12 хил. в района в деня на събитието, съобщават организаторите. Над 70 заведения ще предлагат храна на посетителите като пространството ще бъде разделено на различни зони, в които гостите ще могат да опитат висококачествени продукти: разнообразни храни, приготвени на място от известни столични ресторанти, занаятчийски вина, карфт бири, коктейли, сладкиши, джелато, специално кафе, селекция от продукти на български производители. За децата ще има специален кът с аниматори, подсигурен от IKEA, а джаз банда, оркестър и група диджеи ще осигуряват добро настроение през двата дни. \"В България имаме пазари, но нямаме подобна пазарна култура. Искаме да превърнем преживяването \"на пазар\" в съвсем ново усещане. Целта е това събитие да се случва все по-често и да даваме пример и за други подобни изяви. Търсенето е голямо и има смисъл да се развиваме в тази посока и да представяме все по-разнообразно гастро-изживяване\", разказва Джиджи Лагадинова, главен редактор на \"Бакхус\". Храна за улицата Ключова част от фестивала ще бъдат двете зони с 15 избрани ресторанти, които ще адаптират менюто си за \"улицата\" и ще предложат на посетителите типични ястия от различни национални кухни: тайландска (Royal Thai), японска (Hamachi-ni), френска (L'Instant Boutique & Catering), италианска (Da Bono focacceria pizzeria), модерна българска кухня (Ресторант \"Космос\"), турска (Turquoise), корейска (Ресторант \"Кореа\"), средиземноморска кухня (Ресторант Mediterraneo) и още \"Щастливото прасе\", \"Фабрика Дъга\", Ribs Brothers, Street Chefs, Rolling Dogs, HRC Академия. \"Бакхус\", заедно с партньорите на събитието Kaufland ще участват със съвместен щанд в зоната, на който гост-готвачи ще приготвят още изненади от кулинарната географска карта - Митко Шопов от Food Conection, Яти от индонезийски ресторант Yati’s Cooking и Сандо от Chilli Hills. Повече за ресторантите и останалите изложители може да прочетете  тук . Отбрани вина и крафт бира За ценителите на вино ще има специализирана зона, където ще могат да купят вината на Асоциацията на независимите лозаро-винари БАНЛВ, като техни представители със самостоятелни щандове ще бъдат \"Вила Мелник\", \"Братанови\", \"Иво Върбанов\", \"Росиди\". За преследвачите на карфт бира, Каnaal и Crafter ще представят разнообразна и подбрана гама от крафт марки. Hills Beer и \"Витошко Лале\" ще ви запознаят с марката си, а партньорите на фестивала Stolichno ще участват освен с бира и на щанда на Rolling Dogs със специално предложение, Водните барове на събитието ще бъдат представени от партньорите на Бакхус - Acqua Panna & S. Pellegrino в двата края на фестивала. За лятна разхлада ще има обособена бар зона с джин-бар, разнообразни предложения от One More Bar и коктейли от Bulleit. Специално кафе за освежаване от Chucky’s и Percolate ще може да се опита в двата края на феста. В \"Сладко&Солено\" ще има опитаме хляб с квас и сладкиши на Хляб&Soul, сладоледени смутита и сокове от Frudada, джелато и сладки от \"100 грама сладки\", Cakey Bakey изкушения, сладолед от Coppa della Maga, емблематичния черен хляб, кроасани със сьомга и още вкусотии от \"Братя Хлебари\". Директно от производителя В Зона \"Производители\" ще бъдат представени изложители с висококачествени сезонни, месни и опаковани продукти. Сред участниците са \"Майстори Месари\", Food Folie, 11 Meats, лютиви сосове Chilli Hills, Go4Raw, Rosey’s mark, \"Разядко\", Delishu и други. Тази година събитието ще заема по-голяма площ, като ще има 6 входа за бърз и лесен достъп от всички страни на фестивала. Входът за 1 човек е 5 лв, като билети може да се купят онлайн на , за да си осигурите преференциален достъп на  bilet.bg .", "date": "2018.05.26", "title": "Женският пазар отново събира ценителите на уличната храна"}
{"url": "https://www.dnevnik.bg/photos/2018/05/26/3185318_fotogaleriia_deniat_na_klouna/", "text": "Стотици професионални клоуни, облечени в колоритни костюми, перуки и боядисани лица, минаха по улиците на централната част на столицата на Перу, Лима на 25 май, за да отпразнуват перуанския Ден на клоуна.", "date": "2018.05.26", "title": "Фотогалерия: Денят на клоуна"}
{"url": "https://www.dnevnik.bg/detski_dnevnik/2018/05/25/3181282_verbalniiat_tormoz_-_gvozdeiat_na_uchilishtnata/", "text": "Свободата, с която разполагаме, ни позволява много често да нараняваме и нагрубяваме хората, вместо да изразяваме колко много ценим и обичаме всъщност онези, които ни заобикалят. Пример за това е прекомерната употреба на нецензурни думи и изрази между младите - \"Здравейте!\" например е заменено с \"О, смотаняци! К’во става?\". Важността на проблема е в последващото го отрицателно въздействие. Раните, които нанася върху човешката душа, в повечето случаи са изключително дълбоки, много трудно лечими. Докато физически тялото ни се възстановява с течение на времето, тези психологически рани бележат съзнанието ни за огромен период от време, дори и доживот. Въпреки че често умишлено използваме езика с ясната представа, че нараняваме някого, ние все пак продължаваме да използваме този вид агресивност, без да се повлияваме от чувствата на отсрещната страна. Езикът на омразата определено има силата да разруши нечие бъдеще, мечти, афектирайки ги необратимо. Тези размисли върху агресията на езиково ниво са напълно аналогични и в училищната среда. Езикът на омразата е изцяло негативен фактор в образователните заведения, но често пренебрегван от родителите и учителите.  Както всеки друг тип агресия между връстници и авторитетни личности, Последиците от този тип насилие са не само видими в академическо отношение, но и в социално, като например тесен кръг от приятели, трудно запознанство и интегриране, по-ниски резултати на оценявания по различните предмети и т.н. Езикът на омразата е \"гвоздеят\" на училищната агресия, тъй като създава предпоставки за благоприятното посяване на семенцата на другите типове насилие и е изключително лесен, удобен и достъпен начин за постигане на цели или просто за разнообразяване на училищното ежедневие на \"чужд гръб\". За огромно съжаление той е все по-често срещан начин на общуване не само между връстници сред учениците, но и с техните учители и родители. и се превръщат в социално табу. От часовете в училище мога да дам примери от първа ръка за отношенията между учителите и учениците - \"О-о-о, госпожо, аз съм дошла само заради вашия час, вие ще ме изпитвате?! Няма пък да стана! Излизам и ми пишете отсъствие! За к’во мене?\", \"Оф, тая сега ще ми пише 3, аз й казах да не ме изпитва! Б**и, писна ми от нейните глупости вече!\" Пример за разклатена връзка между родител и дете споделям от разкази на свои приятели, които дори и се гордеят и хвалят с начина, по който се държат със семейството си: \"Ей, мамо, стига си крякала, ще я оправя тая тъпа стая, като се прибера! Сто пъти ти казах, к’во повече искаш от мене бе, жена!?\", \"Мале, тоя дъртият как ме ядоса! Викам му - дай ми 5 лева да пия кафе с Мария следобед, той пък ми се дърпа, че не съм си научила за теста утре. Ама успях да го прикоткам.\" Или \"Тоя идиот- брат ми, е много зле, казах му да не казва на майка, че съм излязла с Иван. Тя се прибрала и го питала къде съм и той ме е изпортил. Толкова ли беше трудно да я излъже, тоя малък пикльо?! Накара ме да измия чиниите, а после да пиша някви си ти домашни по литература.\"  Вербалната агресия е на психологическа основа. Тя е заплаха за развитието на учениците като вирус, който се предава \"от уста на уста\", двойнствен инструмент - за защита и атака. Нека бъдем по-толерантни един към друг, за да може да живеем по-пълноценно и щастливо заедно! Агресията не води до нищо добро, нито пък е правилният подход за разрешаване на конфликти. Трябва да се стремим да намалим случаите, в които ние самите използваме вербалното насилие като начин на общуване.", "date": "2018.05.26", "title": "Вербалният тормоз - \"гвоздеят\" на училищната агресия"}
{"url": "https://www.dnevnik.bg/sport/2018/05/26/3185371_voliebolistite_zagubiha_ot_sasht_vuv_vtoriia_si_mach_v/", "text": "Мъжкият национален отбор по волейбол на България допусна първа загуба в новия турнир Лигата на нациите. Тимът, воден от Пламен Константинов, отстъпи срещу САЩ с 1:3 (19:25, 25:22, 19:25, 20:25). В петък националите стартираха надпреварата с трудна победа в пет гейма срещу Китай. В неделя българският отбор ще се изправи срещу Аржентина в последната си среща от първия кръг. Константинов направи две промени в стартовия състав от двубоя с Китай. Николай Учиков започна като диагонал вместо Боян Йорданов, а центърът Светослав Гоцев замени 21-годишния Илия Петков. Началото на мача беше равностойно, като българският отбор имаше леко предимство и поведе с 8:6 при първата техническа пауза. Американските волейболисти обаче бързо наложиха ритъма си. Те спечелиха десет от следващите 15 точки и взеха аванс от три при второто техническо прекъсване - 16:13. Българите се задържаха близо в резултата до 18:20. Те обаче загубиха следващите три точки, а съставът на САЩ спокойно запази голямата преднина, която успя да натрупа в края на гейма. Втората част също започна изключително равностойно. Нито един от двата отбора не успяваше да се откъсне с повече от две точки. Равенството се задържа до 18:18. Българите поведоха с две точки след ас на Тодор Скримов за 20:18, след което показаха здрави нерви, за да запазят разликата до 23:21. Последва единична блокада на Виктор Йосифов, която донесе три поредни геймбола. Американците спасиха първия, но вторият беше реализиран след успешна атака през центъра на Йосифов. Третият гейм започна силно за САЩ. Трикратните олимпийски шампиони спечелиха шест от първите осем точки, а при първото техническо прекъсване водеха с 8:4. Българите направиха добра серия и стопиха изоставането си до една точка - 10:11. В този момент на сервис за САЩ застана Томас Джаешке. Българските волейболисти не успяха да се справят с неговите начални удари и разликата бързо скочи до четири точки - 10:14. Националите отново не се предадоха и намалиха до 16:18. Американците обаче продължиха да сервират солидно и до края на гейма дадоха само три точки на българите. Четвъртият гейм се движеше точка за точка до първата техническа пауза, при която САЩ поведоха с 8:7. След това американците влязоха в много силна серия и отвориха разлика от цели шест точки - 18:12. В този момент всичко в мача изглеждаше решено. Българските волейболисти обаче се вдигнаха на последен щурм и съкратиха изоставането си. Те дори стигнаха до равенство 18:18. След това обаче ситуацията беше преразгледана и точката отиде за САЩ - 19:17. Това се оказа повратен момент в двубоя. Последва поредица от грешки в българския състав, която доведе до спокоен край на гейма за американците. Учиков беше най-резултатен за България с 15 точки при 52% успеваемост в атака. Скримов добави десет точки, а Йосифов завърши с девет. За САЩ Тайлър Сандер отбеляза 18 точки, Джаешке се отличи с 16, а Максуел Холт записа 12.", "date": "2018.05.26", "title": "Волейболистите загубиха от САЩ във втория си мач в Лигата на нациите"}
{"url": "https://www.dnevnik.bg/sviat/2018/05/26/3185454_piian_rusnak_povredi_svetoven_shedyovur_v/", "text": "Вандал, който се оправда с това, че бил пиян, повреди световно известната картина на Иля Репин \"Иван Грозни и неговият син\" в Третяковската галерия. По предварителни оценки щетите са за поне половин милион рубли, като е строшена оригиналната рамка и има 3 разкъсвания на платното в централната част, където е тялото на царевича. Руснакът бе задържан и след няколко часа изправен пред съда по искане на полицията за арестуването му по обвинения за унищожаване или повреждане на обекти на културното наследство. Решението на съда бе отложено за 29 май, за да се съберат още документи по случая. Инцидентът е станал на 25 май вечерта, когато мъжът е строшил защитното стъкло на шедьовъра. Пред съда той обяснил, че изпил 100 грама водка в бюфета на галерията. \"Не пия водка и ме хвана\", опрадава се той, цитиран от руските медии. Реставратори казват, че според описанието на щетите, картината може да се реставрира и повредите \"не са трагични\". Изкуствоведът и художник реставратор Юрий Ланглебен казва, че по предварителна оценка възстановяването ще отнеме от няколко месеца до една година.", "date": "2018.05.26", "title": "Пиян руснак повреди световен шедьовър в Третяковската галерия"}
{"url": "https://www.dnevnik.bg/sport/2018/05/26/3185458_fulum_e_tretiiat_nov_chlen_na_visshata_liga/", "text": "Фулъм\" се завръща във Висшата лига за пръв път след изпадането си от елита на Англия през 2014 г. Тимът от Западен Лондон, воден от бившия треньор на \"Левски\" Славиша Йоканович, спечели  финалния плейоф срещу \"Астън Вила\"  с 1:0. Единственият гол на \"Уембли\" вкара Том Кеърни, с което прати своите във Висшата лига. \"Фулъм\" изигра много силно първо полувреме и то направи разликата. След почивката \"котиджърс\" бяха надиграни, но успяха да запазят аванса си, независимо, че играха с човек по-малко 20 минути. Двубоят е считан за най-скъпия във футбола , след като победителят си гарантира минимум 160 милиона паунда. В редовния сезон \"Фулъм\" завърши трети, а \"Астън Вила\" втори, но в плейофите тези два тима доказаха, че са по-силни от останалите, стигайки до \"Уембли\". Мачът беше изгледан от 85 243 души и стана третият най-посетен в историята на плейофните сблъсъци за влизане в елита. \"Фулъм\" е последният нов член на Висшата лига, след като преди това директна промоция си осигуриха \"Уулвърхемптън\" и \"Кардиф сити\", които завършиха първи и втори. Мениджърът на \"Астън Вила\" Стив Брус не успя да спечели пета промоция в дългата си кариера. Мачът не сбъдна и мечтата на опитния Джон Тери, който премина във \"Вила\" в началото на сезона. \"Фулъм\" изигра много силно полувреме, в което обаче вкара само един гол. Футболистите на Славиша Йоканович бяха отборът, който диктуваше темпото на терена, действаха на висока скорост и не се притесняваха да държат топката през цялото време. Срещу тях беше състав, който се задоволи изцяло с действия в отбрана. \"Астън Вила\" атакуваше изключително рядко и разчиташе единствено на дълги топки към нападателя Грабан. В 23-ата минута поредната красива атака на \"котиджърс\" доведе до извеждащ пас на Райън Сесеньон към Том Кеърни. Той влезе в наказателното поле и с хубав удар с левия крак откри резултата. Попадението не успя да събуди \"Виланите\", които отправиха само два удара през първата част, но и двата бяха неточни. За сметка на това \"Фулъм\" продължаваше да бъде много активен, а всички по-интересно дойде от Абубакар Камара, който беше много настоятелен. През втората част \"Вила\" излезе по съвсем различен начин и усили агресията. Футболистите на Стив Брус опитаха да печелят топката още в половината на \"Фулъм\", а в центъра на всички събития беше Джак Грийлиш. Звездата на тима от Бирмингам се нагърби, както и се очакваше, но срещаше проблеми срещу двама или трима срещу себе си в бяло. Едва в 60-ата минута \"Вила\" стигна до първия си точен изстрел, но и той не застраши сериозно стражът на лондончани Бетинели. Само три минути по-късно Грийлиш си изпусна нервите и влезе много грубо в краката на съперник, но беше пожален от рефера Антъни Тейлър, получавайки само жълт картон. В 70-ата минута \"Фулъм\" остана с човек по-малко, след като защитникът Одой беше изгонен. Той получи втори жълт за нарушение срещу Грийлиш и остави своите с 10 души. Това помогна на \"Вила\" да бъде още по-активен, а Стив Брус направи и три офанзивни смени, но и те не дадоха резултат. Мениджърът на \"котиджърс\" Йоканович извежда втори отбор до промоция в елита. Преди три години той беше начело на \"Уотфорд\", с когото стигна до Висшата лига, но след това изненадващо беше освободен. Сръбският специалист, който пое \"котиджърс\" през 2016 г., първо ги спаси от изпадане в третото ниво (Лига 1), а през миналия сезон ги изведе до участие в плейофа. При второто поредно класиране в шестицата \"Фулъм\" вече стига до заветния мач на \"Уембли\".", "date": "2018.05.26", "title": "\"Фулъм\" се завърна във Висшата лига след драматична победа над \"Астън Вила\""}
{"url": "https://www.dnevnik.bg/sport/2018/05/26/3185465_voleibolistkite_specheliha_i_tretiia_si_mach_v/", "text": "Женският национален отбор по волейбол спечели и третата си среща в Златната европейска лига. След успехите над Португалия и  Украйна , този път момичетата на Иван Петков се справиха с Азербайджан с 3:1 (17:25, 25:17, 25:14, 25:21) в столичната зала \"Христо Ботев\". Малко над 600 зрители станаха свидетели на третата победа на България. В първият гейм българките бяха колебливи и допуснаха лек спад в играта си, което доведе и до пасива в резултата. След това момичетата на Иван Петков се стабилизираха и основно след добри игри на Гергана Димитрова и Христина Русева, се върнаха в мача. Оспорван беше четвъртият гейм, в който волейболистките от Азербайджан успяха да дръпнат с няколко точки, което доведе и до нервност в българския тим. Заради бурна реакция капитанът Русева получи и жълт картон. Въпреки това с 25:21 българките взеха мача. С три победи България има девет точки и оглавява класирането в групата, докато Азербайджан е на второ място с шест. \"Целта ни беше да вземем три победи, но сега отиваме в Азербаджайн и там ще бъде тежко, защото за тях това е последен шанс. Може би 50% си гарантирахме първото място, а това е важно, защото искаме да играем във Финалната четворка\", каза капитанът Христина Русева.  Най-резултатна в българския отбор беше Гергана Димитрова, която реализира 21 точки. Русева се отчете с 13, като осем от тях бяха от блокада. С 19 завърши Силвана Чаушева, а по девет добавиха Нася Димитрова и Мария Каракашева. \"Започнахме малко разколебано в началото, защото това беше най-силният ни съперник, но се видя, че ние сме по-добри. Стартът ни е много добър, да не кажа отличен. Надявам се да направим още три победи\", каза Гергана Димитрова. Според нея националният отбор е на прав път, като се сработва отлично на волейболното игрище. Следващият мач на отбора е на 30 май – гостуване на Азербайджан в Баку.", "date": "2018.05.26", "title": "Волейболистките спечелиха и третия си мач в Златната европейска лига"}
{"url": "https://www.dnevnik.bg/sviat/2018/05/26/3185478_rusiia_i_turciia_se_dogovoriha_za_stroitelstvo_na/", "text": "\"Газпром\" и правителството на Турция подписаха протокол за изграждане на сухопътна част на газопровода \"Турски поток\" от тракийския бряг на Черно море до границата на Европейския съюз. Овен това Анкара ще получи около 1 милиард долара под формата на отстъпка със задна дата от 10.25 процента от цената природния газ за турския пазар за 2015 и 2016 година. В  съобщението на газовия гигант  не се посочва до коя граница ще бъде изградена връзката - с България или с Гърция. Посочва се само, че тя ще е дълга 180 км, а това е достатъчно за свързване с газопреносните мрежи на двете страни членки на ЕС от градчето Къйъкьой (Мидия) на турския черноморски бряг, където излезе първата подводна тръба на \"Турски поток\". В съобщението на \"Газпром\" не се казва нищо повече освен това, че транзитният участък ще е за доставка на газ на европейския пазар. На съпровождащата картата също не е показано нищо повече от връзката при Люлебургаз със съществуващия газопровод за внос на руски газ през България и стрелка, сочеща към точката, където се събират границите на Гърция и България с Турция. Със строителството ще се заеме дружество, създадено специално за целта. То ще е проектна компания, ще се казва TurkAkim Gaz Tasima A. S. и по 50% дял ще държат \"Газпром\" и Турция. Край на \"Балкански поток\" преди да се роди? Двете страни не споменават срокове за изграждане на връзката с европейския пазар, нито кой от ЕС ще купува руски газ. Ако протоколът доведе до реално изграждане на сухопътен участък, това означава, че няма да се реализира сценарий \"Газпром\" да отклони втората тръба на \"Турски поток\" към българския бряг за директни доставки по инициатива, която президенът Румен Радев преди броени дни условно нарече \"Балкански поток\". В този случай ще бъдат оправдани и твърденията, че руската компания замразява втората тръба, която се полага в Черно море (временно работата по нея е спряна, но през септември се очаква специалната платформа да се завърне и поднови работа). Засега е сигурно, че \"Турски поток\" ще е само с една тръба с капацитет от 15.75 млрд. куб. м годишно единствено за нуждите на Турция, чието строителство в морето приключи на 30 април. Втората тръба със същия капацитет винаги е била под условие да има търсене за газа на пазарите на Югоизточна Европа и Европейския съюз. Освен това Москва непрекъснато настоява, че продължение ще има, единствено ако Европейската комисия гарантира приоритетен статут на насрещната инфраструктура. ра", "date": "2018.05.26", "title": "Русия и Турция се договориха за строителство на \"Турски поток\" до границите на ЕС"}
