{"url": "https://www.dnevnik.bg/sport/2019/06/11/3923955_lionel_mesi_otne_koronata_na_meiuedur_kato_nai-dobre/", "text": "Звездата на \"Барселона\" и аржентинския национален отбор по футбол Лионел Меси е най-добре платеният спортист в света, показва годишната класация на \"Форбс\". Той свали от върха  миналогодишния водач - боксьора Флойд Мейуедър . \"Форбс\" обяви, че спортистите в топ 100 са събрали общо 4 млрд. долара от 1 юни 2018 г. до 1 юни 2019 г., което е с 5% повече от предната година. Меси за първи път е на върха със 127 млн. долара от заплати и спонсорски договори. В тройката влизат още двама футболисти - Кристиано Роналдо (109 млн. долара) и Неймар (105 млн. долара). Челната петица се допълва от боксьора Канело Алварес и тенисиста Роджър Федерер. Следват двама играчи от Националната футболна лига (НФЛ) и трима от НБА. Въпреки че тримата най-добре платени спортисти са футболисти, баскетболът е с най-много представители в топ 100 - общо 35. Общи им приходи са 1.29 млрд. долара, като 72% от тях са от заплати. След като миналата година в топ 100 нямаше нито една жена, сега Серена Уилямс се завръща в списъка на 63-ото място.", "date": "2019.06.11", "title": "Лионел Меси отне короната на Мейуедър като най-добре платен спортист в света"}
{"url": "https://www.dnevnik.bg/citat_na_deniia/2019/06/11/3923782_citat_na_denia_efektut_na_paket_mobilnost_e_sravnim_s/", "text": "Ефектът от евентуалното приемане на пакет \"Мобилност\" е сравним с този на радиацията. Той ще излезе извън границите на България, защото говорим за общоевропейски пазар, каза днес по Би Ти Ви евродепутатът от ГЕРБ Андрей Новаков. Според него промяна на приетите текстове на първо четене е първата национална задача за всички български евродепутати. Новаков смята, че при положение, че повечето от поддръжниците на пакета вече не са евродепутати, дава шанс да се премахнат поне най-страшните клаузи. Според приетите на първо четене текстове шофьорите на ТИР-ове трябва да почиват извън кабината на камиона, да се връщат на всеки четири седмици в България, а размерът на командировъчните да бъде според държавата, в която са изпратени.", "date": "2019.06.11", "title": "Цитат на деня: Ефектът на пакет \"Мобилност\" е сравним с радиация"}
{"url": "https://www.dnevnik.bg/biznes/2019/06/11/3923749_potreblenieto_na_energiia_dostigna_devetgodishen_pik/", "text": "Екстремното време доведе до деветгодишен пик в потреблението на енергия, което задейства предупрежденията за порочен кръг, подхранван от това, че непрекъснато се разчита или на охлаждане, или на затопляне. Това от своя страна влошава ситуацията с емисиите парникови газове глобално, съобщава \"Файненшъл таймс\". В последния си годишен доклад \"Бритиш петролеум\" посочва, че потреблението на енергия е нараснало с 2.9 процента през 2018 г. основно благодарение на САЩ и Китай въпреки скромния икономически растеж и повишението на цените на петрола и газа. Този ръст е довел до повишение с 2% на изхвърлените въглеродни емисии, което е най-бързото нарастване от 2011 г. и се равнява на нарастването на автомобилния парк глобално с една трета. \"Ако има връзка между нарастващите нива на въглеродните емисии и на наблюдаваното поведение на времето през 2018 г., това ще повиши вероятността от задвижването на порочен кръг\", коментира Спенсър Дейл, главен икономист на компанията. В САЩ през изтеклата година са отчетени необичайно голям брой много топли или много студени дни. Общият им брой е най-висок от 50-те години на миналия век. В Китай и Русия също са наблюдавани големи флуктуации на температурата през миналата година. Такива модели може да причинят по-висок ръст в търсенето на енергия и повече изхвърлени емисии. Както е известно, въглеродните емисии създават парников ефект, което води до повишаване на температурите глобално. В допълнение на това промените във въздушните течения, свързани с климатичните промени, също допринасят за екстремно студеното време в някои части на света, се посочва в анализа. В същото време не е било възможно енергийният сектор да се декарбонизира достатъчно бързо, за да се отложи повишеното търсене на енергия, посочва Дейл. Междувременно климатични активисти и инвеститори призоваваха компаниите за добив на газ и петрол да поемат отговорност за тяхната роля в глобалното затопляне, като пренастроят бизнеса си така, че да изхвърлят по-малко емисии парникови газове. \"Бритиш петролеум\" конкретно посочва твърде активното използване на въглища и че се стреми да увеличи добива, като същевременно намали емисиите. Последните данни обаче показват, че глобалната енергийна система не може лесно да прекъсне тази връзка, така че да покрият договорените цели от Парижкото споразумение за климата, посочва изданието. Има основания да се притесняваме, има все по-голямо разминаване между надеждите и реалността, посочва Дейл. Според анализа на британската компанията петролът, газът и въглищата са задоволявали близо три четвърти от потреблението на енергия през миналата година, което е най-големият дял на трите енергоизточника в потреблението за последните пет години. Ръстът на възобновяемата енергия не е толкова забележим колкото в предишни години, но все още е най-бързо растящият енергиен източник - с 14.5%. Дори след като Китай и Индия увеличиха дела на чистите си енергийни източници през последните години, ръстът не е достатъчно голям, за да отговори на търсенето и затова все още се изграждат въглищни централи. Търсенето на въглища през 2018 г. за втора поредна година отбелязва пик, основно заради Азия, след три години на спад в консумацията на такава енергия. Търсенето на природен газ се увеличава с 5.3%, което е един от най-големите му ръстове за последните 30 г., което се дължи основно на продължаващото преминаване на газ в Китай, посочва изданието.", "date": "2019.06.11", "title": "Потреблението на енергия достигна деветгодишен пик заради екстремното време, сочи анализ"}
{"url": "https://www.dnevnik.bg/zdrave/2019/06/11/3923792_ananiev_kum_manolova_ne_iskam_izvinenie_za_haosa_koito/", "text": "Не искам извинение от вас за хаоса, който създавате в системата, написа министърът на здравеопазването Кирил Ананиев до омбудсмана Мая Манолова. Повод за думите му е нейна позиция от днес, изразена пред протестиращи медицински сестри в Стара Загора. Според Манолова проблемите в сектора показват добре организиран хаос, от който парите изтичат. Тя посочи още, че нито едно от предизборните обещания към медицинските специалисти не е изпълнено. \"Не приемам спекулациите ви относно възнагражденията на медицинските специалисти и обвиненията, че \"парите изтичат\". Предполагам, че става въпрос за отпуснатите от Министерския съвет допълнителни средства по бюджета на МЗ, както и за 50-те млн. лв. – разблокирани средства от резерва на НЗОК за увеличение на клинични пътеки, чиито цени години наред не са променяни\", казва той. Министърът обръща внимание на омбудсмана, че болниците са търговски дружества и той няма как да вдига заплатите на персонала в тях. Ананиев уточнява, че към момента лечебните заведения са получили единствено 30 млн. лв., като това са средствата, които Министерският съвет е отпуснал на 20 февруари на общински и областни болници. \"Средствата, отпуснати с постановление на МС от 10 април, както и средствата, предвидени за увеличение на клиничните пътеки, ще достигнат до медицинските специалисти с юнските и юлските възнаграждения. Този ресурс приоритетно ще отиде за възнаграждения за персонала на база извършена дейност, какъвто ангажимент действително съм поел\", казва още министърът. Повод за позицията му са думите на Манолова: \"Така от 130 млн. на определени места един медицински специалист получава по 20 лв., а друг – нищо.\" Кирил Ананиев уточнява, че вече има подготвена методика за формиране на заплащане на работещите в здравеопазването, като в момента върви съгласуването и със социалните партньори. \"Не съм обещавал \"до 20 април т.г. да има нови проекти на закони за съсловните организации\", както твърдите. Обещах единствено да проведа разговори с партиите от управляващото мнозинство по темата и го направих. Оттук насетне в техни ръце е законодателната инициатива\", завършва министърът на здравеопазването.", "date": "2019.06.11", "title": "Ананиев към Манолова: Не искам извинение за хаоса, който създавате в системата"}
{"url": "https://www.dnevnik.bg/razvlechenie/2019/06/11/3923430_kichur_kosa_na_betoven_shte_bude_prodaden_na_turg/", "text": "Британската аукционна къща \"Сотбис\" организира търг, в който ще предложи за продажба кичур коса, който германският композитор Лудвиг ван Бетовен сам е отрязал и е дал на свой приятел пианист през 1826 година, пише \"Ройтерс\". Очаква се тази особена реликва да достигне цена до около 15 хил. паунда, но според директора на отдела за книги и ръкописи към \"Сотбис\" Саймън Магуайър тя би могла да надскочи тази сума, тъй като вече има значителен интерес към предмета. Историята на кичура е свързана с австрийски пианист на име Антон Халм, който помолил композитора да отреже малко от косата си, за да я даде на съпругата си като спомен. Слугата на Бетовен обаче изпратил вместо това козина от коза, което разгневило композитора. Заради това той лично отрязал коса от задната част на главата си и я дал на Халм. След това уверил пианиста, че поне за този кичур може да е сигурен, че е истински, разказва експертът на \"Сотбис\". Халм след това дал кичура на Юлиус Епщайн, който бил професор по пиано във Виенската консерватория. Автентичността му била потвърдена и от Александър Уилок Тайер, автор на първата научна биография на Бетовен. В миналото \"Сотбис\" вече са продавали на търг по-малък кичур коса от Бетовен, взет на смъртното му ложе през 1827 г., както и от други композитори като Фредерик Шопен и Волфганг Моцарт. \"Този   е необикновен, тъй като има значителна предистория, а и е доста значителен кичур\", пояснява Магуайър и допълва, че при предишни търгове са продавани кичури, които съдържат едва няколко косъма.", "date": "2019.06.11", "title": "Кичур коса на Бетовен ще бъде продаден на търг"}
{"url": "https://www.dnevnik.bg/sviat/2019/06/11/3923654_tainoto_orujie_na_huauei_moje_da_prevurne_krizata_vuv/", "text": "Опитите на администрацията на Доналд Тръмп да блокира дейността на китайския технологичен гигант \"Хуауей\" (Huawei) доказаха едно - в Китай се мисли с няколко хода напред. Дали операционната система \"Хунмън\" (Hongmeng) ще се окаже отбранително или нападателно оръжие? С изключение на устройствата на \"Епъл\" (Apple), засега глобалният пазар на операционни системи изглежда безапелационно разпределен - \"Уиндоус\" (Windows) на \"Майкрософт\" (Microsoft) за настолните компютри и лаптопите и \"Андроид\" (Android) за мобилните устройства. Всички опити да се разбие този модел остават без значителни последици и не успяват да завоюват трайно място сред масовите потребители, коментират експерти от технологичния сектор. \"Хуауей\" обаче може да промени правилата на играта. След като \"Гугъл\" (Google) отказа достъп на мобилните устройства, произведени от китайската компания, до бъдещото развитие на \"Андроид\", китайската компания обяви, че скоро ще бъде готова да пусне собствената си операционна система \"Хунмън\". Запознати посочват, че концернът вече е подал заявки за регистриране на търговската марка Hongmeng в почти всички организации за защита на интелектуалната собственост в света в подкатегорията \"операционни системи\". И това не е плод на работа в последния момент. Инженерите на \"Хуауей\" разработват системата още от 2012 година, макар търговската марка да бе регистрирана едва след избухването на конфликта със САЩ през май тази година. Засега на практика няма конкретна информация за характеристиките на системата, дори името не е еднозначно - очаква се поне за Европа то да бъде ARK OS. Компанията съобщи, че вече тества продукта и съвместимостта му с \"Андроид\" и всички негови приложения - характеристика, оценявана като ключова за успеха на една операционна система. \"Основното при операционните системи за мобилни устройства е да накарате разработчиците на приложения да пишат за вас. Точно това обрече на неуспех опита на \"Майкрософт\" да излязат на този пазар - магазинът им за приложения беше празен\", коментира софтуерният специалист Лорас Хънт. Предполага се, че за да се установи в реален режим какви проблеми биха могли да възникнат, при това с обещание за \"засилени функции за сигурност, за да се защитят личните данни\". След края на тестовия период тя ще бъде предоставена за общо ползване, най-вероятно през последното тримесечие на годината. Според най-новата изтекла информация това може да стане още през септември с пускането на пазара на новата серия смартфони \"Хуауей\" Мейт 30 (Huawei Mate 30). Амбициите за \"Хунмън\" изглеждат големи. Базирана на \"Линукс\" (Linux), тя би трябвало да може да работи с множество платформи и да е съвместима с всички смартфони, таблети, телевизори и преносими устройства на \"Хуауей\". Оттам съвместимостта с устройствата и на други производители, особено китайски, е на една крачка разстояние. С подобно широко поле на приложение \"Хунмън\" би могла да застраши не само \"Андроид\" и неговия над 80-процентов дял при мобилните устройства, но и хегемонията на \"Майкрософт\" при настолните компютри и лаптопите. В крайна сметка масовият потребител иска от операционната система възможно най-много функции с възможно най-малко проблеми при най-ниска цена, най-добре безплатно. Инженерите на \"Хуауей\" са доказали, че си разбират от работата, предлагайки технологии, които са сред най-добрите в света. Почти е сигурно, че операционната система на \"Хуауей\" ще е безплатна, или поне една доста функционална базова версия. На Международния икономически форум в Санкт Петербург миналата седмица китайският президент Си Цзинпин включително в 5G технологиите, показвайки ясно, че в китайското мислене стратегическите цели имат приоритет над счетоводните. Потребителите пък са жадни за нещо ново. След всяко съобщение по темата в социалните медии има хиляди коментари от цял свят, приветстващи възможността за широкосъвместима универсална система с отворен код. \"Браво, \"Хуауей\", че даваш на света алтернатива\", пише в \"Туитър\" филипинецът Джон Чуа. \"Епъл\" също не изглежда имунизирана срещу подобна конкуренция, особено ако тя се докаже не само откъм цена, но и откъм качество. Китайските потребители със сигурност изглеждат готови патриотично да преминат на \"Хунмън\", съобщава специализираното издание theverge.com след проучване на китайските социални мрежи, а загубата дори само на китайския пазар би бил огромен удар за която и да е компания. Разпространението в другите части на света би било по-голямо предизвикателство, макар и едва ли непреодолимо предвид отношението към 5G технологиите на \"Хуауей\" на фона на американския натиск. За разлика от Япония Европа например не бърза да се подчини на настояванията на Вашингтон, а за развитието на мрежата си от следващо поколение. Все пак за изграждане на цялостната екосистема за нова операционна система извън китайския пазар ще е необходимо известно време. На \"Епъл\" и \"Андроид\" това им отне години. Когато обяви новината за съществуването на Хунмън, главният изпълнителен директор на \"Хуауей\", че компанията ще пусне системата на пазара, само ако й бъде наложена постоянна забрана да използва продуктите на \"Гугъл\" и \"Майкрософт\". САЩ дадоха 90-дневна отсрочка на компаниите да продължат да работят с китайския концерн, но след обявяването й съобщенията за напредъка към пускането на \"Хунмън\" зачестиха. Дали дори да се случи малко вероятното и спорът между Вашингтон и Пекин да бъде разрешен до няколко месеца, а американските компании отново да предложат пълно софтуерно обслужване на устройствата на \"Хуауей\", компанията ще се въздържи да пусне системата и ще се задоволи просто да държи в запас готов продукт, който има потенциала да завземе немалка част от глобалния пазар? При положение че бързото развитие на съвременните дигитални технологии вероятно скоро ще наложи той да бъде модернизиран, за да не се окаже остарял, без дори да се е появил на пазара? До края на годината ще стане ясно. Засега Пекин, изглежда, действа по призива, отправен от потребител в \"Туитър\": \"Подготви се за криза и я превърни във възможност!\". /БТА", "date": "2019.06.11", "title": "Тайното оръжие на \"Хуауей\" може да превърне кризата във възможност"}
{"url": "https://www.dnevnik.bg/kultura/2019/06/11/3923757_episkopskata_bazilika_v_plovdiv_shte_funkcionira_kato/", "text": "Посланици от 19 държави отправиха днес послания за разбирателство, уважение и единство, които ще бъдат гравирани на входа на Епископската базилика в Пловдив. Това е част от инициативата \"Камъче по камъче. Ръка за ръка\" на фондация \"Америка за България\" и община Пловдив. Дипломатите откриха официално една от реставрираните мозайки с изображение на паун. Церемонията се проведе под защитната конструкция над площадката, където все още текат строително-реставрационни дейности. Базиликата ще бъде отворена на 26 септември в рамките на Пловдив - Европейска столица на културата 2019. Над 2 хил. кв.м са римските мозайки, които ще станат достъпни за посетителите в новия културен център \"Епископска базилика на Филипопол\". Той е резултат от публично-частното партньорство на фондация \"Америка за България\" и община Пловдив. Мозаечните подове, датирани от IV до VI век, ще бъдат изложени на две нива и включват над 100 медальона с различни видове птици. В тяхното разкриване са участвали над 450 доброволци - адвокати, музиканти, студенти и представители на граждански организации. Процесът по реставрацията на базиликата започна през 2014 г. \"България е известна със своята толерантност, залегнала още в Търновската конституция от 1879 г. В член 61 позицията на страната е особено ясно изразена: \"Всеки роб, независимо от пол, вяра и народност, става свободен, щом стъпи на българска земя\", подчерта в речта си президентът на фондация \"Америка за България\" Нанси Шилър. \"За мен е чест и голямо уважение да отправя първото послание. На 25 юли 1972 г. Васил Левски пише до Любен Каравелов: \"Братство всекиго, без да гледаме на вяра и народност.\" За представянето на различните артефакти ще бъдат използвани и съвременни технологии като виртуална реалност и интерактивни панели. В центъра ще бъде обособена \"Зона на откритията\", чиято цел е да представи историята на Епископската базилика по достъпен за децата начин. \"Вярваме, че Епископската базилика на Филипопол ще се превърне не само в удивителна историческа забележителност, но ще бъде културен, туристически и общностен център, а отправените послания ще вдъхновяват много поколения напред\", каза още Нанси Шилър. Кметът на града Иван Тотев подчерта голямото значение на проекта, подчерта добрата работа в екип на всички, взели участие в него, и благодари на \"двигателя на проекта\" Нанси Шилър. По неговите думи историята на Епископската базилика най-добре пресъздава историята на самия град . \"Нашето послание от името на Пловдив ще бъде \"Заедно\", завърши той.  Епископската базилика в Пловдив е включена в индикативния списък на ЮНЕСКО. В церемонията се включиха представители на Австрия, Албания, Великобритания, Гърция, Дания, Израел, Испания, Ирландия, Италия, Кипър, Косово, Словакия, Словения, САЩ, Румъния, Финландия, Франция, Чехия, Швейцария и представителството на Европейската комисия за България. ", "date": "2019.06.11", "title": "Епископската базилика в Пловдив ще функционира като културен център"}
{"url": "https://www.dnevnik.bg/sviat/2019/06/11/3923822_v_rusiia_se_osveshtavat_po_tri_curkvi_na_den_no_detski/", "text": "Провалилите се плановe за изграждане на православен храм в централен парк в  руския град Екатеринбург  - след масови народни протести - не е единственият подобен скандал в Русия. По подобен сценарий се развиха и събитията в Москва през 2015 година, където гражданското недоволство спря изграждането на църква в парка \"Торфянка\". Три храма на ден Руската православна църква (РПЦ) открива ударно нови православни храмове в страната. В края на май  патриарх Кирил  съобщи, че на ден се освещават средно по три нови храма. \"Но не защото имаме много пари и се чудим как да ги похарчим, а защото след години, в които хората бяха обречени на атеизъм, с умовете и сърцата си разбраха, че без Бог нищо не става\", уточни той. Мрежата от православни интернет издания Prihod.ru подкрепи думите на патриарха с конкретни цифри - към началото на 2019 г. в страната е имало 38 649 действащи черкви, като през последните 10 години броят им се е увеличил с над 9 хиляди. Това означава, че на ден са отваряли врати средно по три нови храма. Дякон Андрей Кураев не вижда нищо изненадващо в ударното изграждане, по стахановски, на нови черкви в страната. В тази връзка той припомня, че това се случва след дълги години на застой по време на съветската власт. \"Също като в икономиката е - ако някоя недостатъчно развита страна започне да постига високи темпове на растеж, това съвсем не означава, че изведнъж тя е изпреварила другите. Просто изходната база е много ниска. Затова и тези цифри не са изненадващи. Все още не сме се възродили напълно\", посочва духовникът. През 2011 година в Москва беше приета специална програма за ускорено изграждане на черкви. Документът, наречен \"Храм 200\", предвижда изграждането на 200 нови черкви в  руската столица . Тогава кметът на Москва Юрий Лужков обеща на патриарх Кирил, че в руската столица \"няма да остане място без храм в непосредствена близост\". За 8-те години оттогава насам са построени 48 нови черкви, а 29 други са в строеж. Парите за тяхното изграждане се събират от дарения, а градските власти помагат с терените и комуникациите. \"Не съм против храмовете, но няма детски градини и поликлиники\" Скоро в московския район Ростокино ще се появи още един православен храм. За много от жителите на квартала той ще се окаже по-близко, отколкото най-близкия магазин за хранителни стоки. Земята, върху която той се изгражда, е част от защитена територия, в която попада и най-старият мост в Москва - над река Яуза – изграден още по времето на  Екатерина Велика . Руският богослов Константин Михайлов смята, че изборът на мястото в Ростокино не е никак случаен: \"Изграждането на храм в парка е много удобно - земята е общинска, а общината с желание я преотстъпва на църквата. Това е много по-лесно, отколкото теренът да бъде изкупен от собствениците на земята. Освен това една черква в парк е много по-атрактивна, това я прави по-привлекателна\", казва той за ДВ и допълва, че за Руската православна църква е важно да демонстрира присъствие в ключови точки на руския мегаполис. След протести на жителите на Ростокино строителството временно беше спряно, но по-късно бе възобновено. \"Нямам нищо против изграждането на храма, но се притеснявам, че в района няма достатъчно детски градини, а неотдавна закриха и местната поликлиника. До нея имаше център за физиотерапия, който също затвори врати\", казва Елена, която не желае да назове фамилното си име. Според държавната статистическа служба Росстат от 2000 до 2017 г. броят на болниците в Русия е намалял наполовина - от 10 700 на 5300. Има ли дефицит на черкви? 71% от руските граждани се  определят като православни . Това обаче не означава, че всички те редовно ходят на черква. Според авторите на изследването от американския център \"Пю\" за много руснаци православието е свързано с националната идентичност. От руско изследване на общественото мнение, направено от ВЦИОМ, става ясно, че само 9% от православните руснаци спазват всички религиозни обреди. А още по-малък е делът на онези от тях, които ходят редовно на черква - по-малко от 5%. Според сайта \"Приходы.ру\", на всеки 5540 руснаци днес се пада по един православен храм. Много или малко е това? \"Не можем да твърдим, че в страната има сериозен проблем с недостиг на черкви. Вярно е, че за Великден много хора посещават литургиите и не всички успяват да си намерят място в черквите. Но така е само на големите християнски празници. По-скоро вижте колко хора посещават неделната служба\", казва богословът Михайлов. Тези думи се потвърждават от гледката в откритата през миналата година черква в московския район Отрадное: на последната неделна служба присъстваха 75 души. А черквата, вдигната по програмата \"Храм 200\", предлага място за 500 богомолци.", "date": "2019.06.11", "title": "В Русия се освещават по три църкви на ден, но детски градини няма"}
{"url": "https://www.dnevnik.bg/sport/2019/06/11/3923724_visshata_liga_ostava_bez_televizionno_izluchvane_na/", "text": "Ако сте запалени фенове на футбола, вероятно едно от най-неприятните неща е мачът на любимия ви отбор да не бъде даван по телевизията... Такъв проблем ще имат запалянковците във Великобритания на 26 декември. В деня, познат още като \"Боксинг дей\" (или Денят на голямото пазаруване), като двубоите от първото ниво на английския футбол няма да бъдат излъчени по телевизията. Тези мачове ще бъдат излъчени единствено в онлайн платформата \"Амазон\", която преди година придоби правата за 20 мача през делничните дни от седмицата и един от т.нар. Bank Holidays (официалните почивни дни във Великобритания), като американската компания получи \"Боксинг дей\". \"Амазон\" осъществи сделката за 90 милиона паунда. Мачовете ще се предлагат на абонати на компанията чрез платената услуга Prime Video, която струва 7.99 паунда на месец. Според  сделката за телевизионните права  Sky Sports ще излъчва 112 мача на сезон, а British Telecom - 52. В четвъртък ще бъде изтеглена програмата и датите на мачовете от Висшата лига. Новият сезон ще започне на 10 август и ще приключи на 17 юни догодина.", "date": "2019.06.11", "title": "Висшата лига ще е без телевизионно излъчване на \"Боксинг дей\""}
{"url": "https://www.dnevnik.bg/evropa/2019/06/11/3923483_plan_za_monopoli_pari_sujivi_strahovete_za_izlizane_na/", "text": "Партията \"Лига\" на италианския вицепремиер Матео Салвини е на мнение, че част от огромния държавен дълг на Италия може да бъде покрит чрез държавни миниоблигации, които биха могли потенциално да се превърнат в паралелна валута. Не са ли те обаче просто един завоалиран начин за изваждане на Италия от еврозоната? Италианската управляваща крайнодясна партия \"Лига\" има нестандартна идея за покриване на част от огромния дълг на страната - план, който плаши инвеститорите, тъй като може да се разглежда като откриване на пътя за излизане на страната от еврозоната. Идеята е да бъдат издадени книжни държавни облигации в малки деноминации от 10, 50 или 100 евро без лихва или падеж и да бъдат дадени на частни компании, на които италианската държава дължи пари. Така нареченият план \"мини-БОТ\" (mini-BOT) е идея на говорителя по икономическите въпроси на \"Лига\" Клаудио Борги. Според него те са удачен начин за покриване на задължения към инвеститори, без да се увеличава допълнително огромният италиански държавен дълг. Идеята му обаче е силно оспорвана от икономисти и ръководители на компании. Да си мислиш, че можеш да решиш проблема с държавния дълг чрез \"мини-БОТ\" е все едно да се опитваш да го решиш с парите от играта \"Монополи\", каза председателят на младежката организация на конфедерацията на италианската промишленост Confindustria Алесио Роси. Ако инвеститорите се опасяват, че истинската цел е излизане от еврозоната, те имат известно основание. Самият Борги е казвал в миналото, че като разплащателно средство, ако Италия реши да напусне еврозоната - нещо, за което той отдавна пледира, но което, твърди сега, не е в дневния ред на правителството. Ако планирах едностранно излизане от еврозоната, бих действал доста по-различно, каза в интервю за в. \"Стампа\" Борги, който също така е председател на бюджетната комисия в долната камара на италианския парламент. Инвеститорите обаче се притесниха миналата седмица, когато италианският парламент единодушно одобри резолюция, подкрепяща идеята за книжата \"мини-БОТ\". Дори проевропейската опозиционна Демократическа партия гласува \"за\", макар по-късно да каза, че това е грешка. Макар резолюцията да не е със задължителен характер, тя се свързва със скока на лихвите по държавните облигации на Италия. За кратко лихвите по 5-годишните италиански държавни ценни книжа се повишиха над облигациите на Гърция, която отдавна е смятана за държавата с най-ниска кредитосподобност в еврозоната. Според Анезе Ортолани, анализатор от Economist Intelligence Unit, вотът е \"бил сигнал, че някои известни фигури в управляващата партия \"Лига\" може все още да работят по плановете си за излизане от еврозоната\". В петък вицепремиерът Матео Салвини изключи възможността страната да напусне валутния съюз. Той обаче защити миниоблигациите като възможно В интервюто си за \"Стампа\" Борги казва, че миниоблигациите могат да бъдат включени в бюджет 2020 година, въпреки че министърът на икономиката Джовани Триа - технократ, за който се твърди, че е  умереният глас  в италианското правителство, се изказа против тях. Ако на хората бъде разрешено за използват т.нар. мини-БОТ за разплащания, те де факто биха могли да станат паралелна валута, което не е позволено в еврозоната. Ако ли не, ползата от тях е под въпрос: какво биха могли да правят хората с тях? Една от възможностите е да се ползват като ваучери за бъдещи плащания на данъци. Това обаче би било непряк начин за намаляване на данъците и за увеличаване на държавния дълг, пише в сайта \"Лавоче\" (Lavoce.info) Томазо Моначели, преподавател по икономика в миланския университет \"Бокони\". Дори президентът на Европейската централна банка Марио Драги, който е италианец, взе отношение по въпроса. В четвъртък той заяви, че книжата \"мини-БОТ\" \"са или пари - и в такъв случай са незаконни, или са дълг (...). Не мисля, че има трета възможност\". Повишаването на дълга би провалило всички привидни намерения. Италианското популистко правителство, в което участва и антисистемното Движение \"Пет звезди\", вече е  в сериозен конфликт  с Брюксел по въпроса за нарастващия държавен дълг, който е над 130% от брутния вътрешен продукт. Фабио Сабатини, доцент по икономика в университета \"Ла Сапиенца\" в Рим, е на мнение, че схемата с миниоблигациите има смисъл само ако е възприемана като начин за излизане на Италия от еврозоната, без този план да е изрично обявен. Хора като Борги \"създават предпоставки за катастрофа, която би ни избавила от валутния съюз\", пише във \"Фейсбук\" Сабатини. Намерението е да се напусне еврозоната, без обаче да се поема политическата отговорност за това, което би било пагубно, допълва той. /БТА", "date": "2019.06.11", "title": "План за \"монополи пари\" съживи страховете за излизане на Италия от еврозоната"}
{"url": "https://www.dnevnik.bg/sviat/2019/06/11/3923855_godina_sled_sreshtata_si_trump_i_kim_sa_v_bezizhodica/", "text": "Когато Ким Чен-ун и Доналд Тръмп застанаха по време на първата им среща по ядрените въпроси пред камерите на целия свят преди една година в Сингапур те обещаха промяна и напредък. Но след провала на втората им среща на върха в Ханой ентусиазмът отстъпи място на взаимните обвинения. На 12 юни 2018 г., по време на първата по рода си среща на върха между действащ американски президент и севернокорейски лидер, Ким Чен-ун подписа споразумение за денуклеаризация с твърде смътни формулировки, представено от Тръмп като голям напредък. Но втората им среща на четири очи във Виетнам през февруари бе внезапно прекъсната и дори бе отменен съвместният обяд. Двамата лидери не успяха да се споразумеят от какво трябва да се откаже Пхенян в замяна на облекчаване на санкциите. Оттогава процесът е в безизходица и според анализаторите двамата лидери са \"изтрезнели\". \"Веднага след срещата на върха в Сингапур станахме свидетели на вълна от напълно нереалистични очаквания, почти комични\", каза пред АФП Андрей Ланков, професор от Университета в Кукмин. \"После онова, което бе очевидно стана напълно ясно. Севернокорейците няма да се откажат от ядрените си оръжия\", отбеляза той. Преди една година, в момент на разведряване на корейския полуостров, севернокорейският ръководител разпореди спиране на ядрените опити и изстрелването на ракети, като проправи пътя към Сингапур. От срещата в Ханой досега Пхенян обвинява Вашингтон в \"злонамереност\" и му даде срок до края на годината да промени стратегията си. \"Нулев напредък\" Миналия месец Пхенян изстреля ракети в малък обсег, първи подобни тестове от ноември 2017 г. \"При нулев напредък в ядрените преговори бих казал, че сегашното положение не отговаря на надеждите\", казва Го Мьон-хьон, анализатор от южнокорейския Институт за политически изследвания \"Асан\". \"Наблюдаваме нещо, което напомня оптимизма и надеждата пред несигурността\", отбелязва Хари Казянис от неоконсервативния американски мозъчен тръст Център за национални интереси. В частни разговори американски служители обясняват, че няма никакви преки контакти със севернокорейски представители след Ханой и стават все по-разочаровани от мълчанието на Пхенян. От своя страна Северна Корея широко изразява разочарование чрез държавните медии. Те настояват за отстраняването на близките сътрудници на Тръмп - държавния секретар Майк Помпейо и съветника по националната сигурност Джон Болтън, като предупреждават, че \"новото начало\" няма да настъпи докато Вашингтон не промени позицията си. Двамата лидери пристигнаха в Ханой с противоположни нагласи. САЩ заложиха на позицията \"всичко или нищо\", а Северна Корея искаше да се напредва на етапи. Двете страни хвърлиха върху другата страна отговорността за провала. Вашингтон обвини Пхенян, че иска вдигане на всички санкции, наложени му за ядрената и балистична програми, в замяна само на частично разоръжаване. Северна Корея заяви, че й е било предложено облекчаване на някои санкции в замяна на затваряне на \"всички обекти от ядрената инфраструктура\" в комплекса \"Йонбьон\". \"Сегашната безизходица ще продължи неопределено време най-малко докато всяка от страните не преразгледа изходните си позиции\", каза Казианис пред АФП. Избягване на дерайлирането Във Виетнам САЩ всъщност настояха за \"безпрецедентна военна и дипломатическа капитулация\" от страна на Пхенян\", допълва аналитикът. Но Северна Корея от своя страна не очакваше, че \"най-продължителните санкции\" ще бъдат вдигнати в замяна единствено на затварянето на \"Йонбьон\". Според групата \"Евразия\", която оценява шансовете за трета среща тази година на 10 процента, двамата лидери ще протакат \"за да избегнат пълното дерайлиране на диалога\". Американският президент каза, че \"не бърза\" и изглежда е доволен от статуквото. Според анализатори топката от сега нататък е в полето на Пхенян дори той да твърди обратното. Доналд Тръмп разсея тревогите от последните ракетни изпитания и препотвърди доверието си в Ким Чен-ун, когото определя като \"много интелигентен\". Вашингтон разчита на санкциите, за да получи отстъпки от Северна Корея, но Го предупреждава, че Пхенян изглежда се е \"върнал към традиционния цикъл от провокации\". Последните ракетни изпитания са \"едно приятелско напомняне за Доналд Тръмп, че Северна Корея съществува и все още е готова да разговаря\", допълва Ланков. Но дори при хипотезата за трета среща на върха компромисът ще бъде \"твърде труден за договаряне. Американците няма да приемат една ядрена Северна Корея, а Пхенян няма оцелее без ядрени оръжия\", заключава той. /БТА", "date": "2019.06.11", "title": "Година след срещата си, Тръмп и Ким са в безизходица"}
{"url": "https://www.dnevnik.bg/sport/2019/06/11/3923621_tokio_2020_shte_izpolzva_podiumi_ot_reciklirana/", "text": "Награждаването на медалистите от олимпийските игри в Токио през 2020 г. ще се провежда върху подиуми, направени от рециклирана пластмаса. Тя ще бъде събирана от местните домакинства и океана, съобщиха организаторите. Те призовават японските граждани да се включат в проекта за опазване на околната среда. От 13 юни ще бъдат поставени контейнери за събиране на пластмаса в над 2000 супермаркета на търговската верига AEON. Целта на организаторите е да бъдат събрани 45 тона пластмаса, които ще бъдат преработени за направата на около 100 подиума за игрите догодина. \"Изпращайки това съобщение до Япония и останалия свят, вярваме, че този проект ще има голямо значение\", каза ръководителят на организационния комитет Тоширо Муто. Япония е на второ по света по използване на пластмаса на глава от населението. Игрите в Токио дадоха заявка да бъдат сцена на новите технологии. Организаторите вече работят по проект, по който  м едалите за форума да бъдат направени от рециклирани мобилни телефони .", "date": "2019.06.11", "title": "Токио 2020 ще използва подиуми от рециклирана пластмаса"}
{"url": "https://www.dnevnik.bg/gradska_sreda/2019/06/11/3923905_maia_manolova_otreche_da_bude_partien_kandidat_za_kmet/", "text": "Не бих била кандидат на никоя партия\", заяви Мая Манолова по повод изявлението на председателя на БСП-София Калоян Паргов, че би я издигнал за кмет на София. Но запитана дали би участвала на изборите като независим кандиат, тя не отрече този вариант. \"Хайде, стига! Може вас (журналистите) да ви интересува това, но хората тука - не\", отговори Манолова. Тя присъства на поредния протест на граждани от жк Дружба-1 срещу застрояването на зелена площ в началото на парка с езерото. Собствениците на имота неотдавна са го заградили с телена ограда, тъй като според тях хората си паркирали колите в частния им имот. Техният адвокат Петрова обясни, че Общият устройствен план на София позволява строителство и \"ние по законен ред ще извършим всички стъпки към постигане на това\". Омбудсманът Мая Манолова заяви, че е запозната със случая от 2017 г., когато получила сигнал, че собствениците искат разрешение за строеж и промяна в Подробния устройствен план. \"Тогава написахме препоръка-настояване до Столична община да не се издава заповед за разрешение за строеж, защото ще се съсипе парка\", каза Манолова. Общината се съобразила с препоръката, но собствениците обжалвали в съда и решението било в тяхна полза. Дошлите на протеста граждани искаха общината да възмезди собствениците с друг имот, за да се запази зелената площ. Мая Манолова и общинският съветник от БСП Борис Цветков също застанаха зад този вариант. Цветков призова гражданите да се съберат отново следващия вторник, за да видят накъде върви процеса за спасяване на парк \"Дружба\"", "date": "2019.06.11", "title": "Мая Манолова отрече да бъде партиен кандидат за кмет на София"}
{"url": "https://www.dnevnik.bg/zelen/2019/06/11/3923912_zapochnaha_novi_protesti_sreshtu_prezastroiavaneto_i/", "text": "Първият, от планирани серия протести срещу презастрояването и ограничаването на дивото къмпингуване по морето, се проведе днес пред парламента в София. На мястото дойдоха хора с палатки, каравани и плажни играчки. За момента на сайта  на организаторите от \"Бетономорие\"  се говори за седмица протести. Протестиращите се обявиха срещу последните промени в Закона за управление на черноморското крайбрежие. За момента  те са приети на първо четене , а ако се приемат окончателно от \"Бетономорие\" обявиха, че ще сезират Конституционния съд. Сред другите искания на организацията е връщане в собственост на държавата на 3272 декара продадените и заменени плажове и дюни в Крапец, Шабла, Камчия, Шкорпиловци, Несебър, Слънчев бряг, Аркутино, Корал и да се забранят бъдещи отчуждавания в полза на частноправни субекти. Настоява се и за отразяване на морските плажове (включително дюните) в кадастралната карта и кадастралните регистри, в съответствие със специализираните карти. Сред исканията е и създаване на превантивна устройствена защита за терените зад незастроените плажове и да не се допуска строителство по крайбрежната ивица, в потвърждение на наднационалното значение на природното ни наследство до изработване на национална устройствена схема на Черноморското крайбрежие. Протестиращите настояват също за отпадане на забраните за свободно къмпингуване, устройване на зони за къмпинг, както и регулации на гарантирано устойчиво управление на туризъм близо до природата. От февруари насам Народното събрание разглежда предложения на правителството за промени в Закона за устройство на черноморнското крайбрежие. Въпреки дългогодишни дебати за нуждите от регулирано къмпиране и  осигуряване на места  за това, както и за  ограничаване на строителството  край плажовете в крайна сметка промените, които  ресорната парламентарна комисия прие , постановяват високи глоби за къмпингуващите на дюни и извън разрешени за къмпиране места, отлагат за бъдеще време и по воля на собствениците дали ще се обособят такива специални места и не определят глоби за строежи. Новите текстове също така разрешават достъпа на моторни превозни средства до брега - увеличават се задълженията на собствениците на имоти да осигуряват не само пешеходен достъп, но всякакъв до брега. Също така се освобождават от ограничения къмпингуването и автомобилите върху ембрионални дюни - дюни, които са в процес на формиране, но също както и останалите категории дюни дават почва на редки растения и са защитени от \"Натура 2000\" (виж  тук ,  тук и  тук ). Не се разрешават кемпери и палатки върху зараждащите се дюни, но няма глоби за тях, докато за другите видове дюни (формираните и предимно пясъчни \"бели\" и обрасналите \"сиви\") има големи глоби. Тези регламенти също създават различен правен режим за един и същ имот - върху ембрионалните дюни е разрешено паркиране на коли и поставяне на временни обекти, а върху останалите дюни това е забранено и се наказва с големи глоби. Ограниченията за различни видове дейности върху оформените бели и сиви дюни, но не и върху ембрионалните, вероятно ще предизвикат вълна от обжалвания върху всеки казус, защото разграничаването им е въпрос на ботаническа експертиза, и ще е невъзможно за общинските власти, които ще контролират достъпа, и туристите, които ще избират място за достъп до плажа. Ако се приемат в пленарна зала, глобите за паркиране и къмпингуване върху дюни влизат в сила веднага, а след година - и глобите за къмпингуване извън \"специално регламентирани\" места, които се очаква да се появят дотогава.", "date": "2019.06.11", "title": "Започнаха нови протести срещу презастрояването и ограничаването на къмпингуването"}
{"url": "https://www.dnevnik.bg/sviat/2019/06/11/3923913_alabama_prie_zakon_za_himicheska_kastraciia_na_pedofili/", "text": "Губернаторът на щата Алабама Кей Айви подписа закон, с който се въвежда т.нар. химическа кастрация за някои осъдени педофили, съобщи Би Би Си. Текстът му предвижда признатите за виновни за сексуално нападение срещу деца до 13 години да преминат преди изтичането на наказанието през едномесечна програма за намаляване на сексуалния нагон чрез медикаменти. Едва след това те могат да бъдат пуснати на свобода, а съдът ще реши дали програмата да продължи. Това е седмият американски щат, въвел тази процедура, използвана и в страни като Южна Корея и  Индонезия . Алабама определя още, че осъденият ще трябва да плати медикаментите. Вносител на проектозакона е републикански конгресмен, развълнувал се от история, която чул в неправителствена организация за приемни грижи за дете, срещу което било извършено сексуално посегателство. Но законът е критикуван от щатското бюро на Американския съюз за граждански свободи. Според изпълнителния му директор Рандал Маршал \"не е ясно дали всичко това има ефект и дори дали е доказано, че тези медикаменти действат\". \"А когато държавата започва да прави експерименти върху хора, смятам, че това грубо погазва Конституцията\", допълва той. Химическата кастрация е процедура, при която с хапче или инжектиране на вещество се блокира производството на тестостерон и се въздейства потискащо на сексуалното желание на човека. Но след спирането на процедурите, обикновено се възстановява предишното състояние. През 2009 г. във Великобритания е имало участие на затворници в пилотна програма. Правени са и тестови проби с доброволци \"с висока степен на сексуален нагон или интензивни сексуални фантазии\", разказва още Би Би Си. Според криминалния психиатър Дон Гръбин резултатът били \"значителни промени в техния живот\".", "date": "2019.06.11", "title": "Алабама прие закон за \"химическа кастрация\" на педофили"}
{"url": "https://www.dnevnik.bg/biznes/2019/06/11/3923916_iznasianeto_na_kapitali_v_chujbina_ot_ruskiia_chasten/", "text": "Изтичането на капитали от частния сектор на Русия почти се е удвоило през първите пет месеца на текущата година, съобщи днес Руската централна банка (РЦБ), цитирана от ДПА, предаде БТА. Големият размер на изтичането на капитали (или богатството, изнасяно в чужбина) може да сочи влошено здраве на икономиката, отбелязва ДПА. Изтичането на капитали от руския частен сектор от януари до март 2019 г. е достигнало 35.2 млрд. долара спрямо 18.9 млрд. долара през същия период на миналата година, уточнява РЦБ. Тенденцията първоначално е била резултат от трансакции на банковия и други сектори за придобиване на чуждестранни активи, се посочва в изявлението на институцията. Икономиката на Русия през последните пет години се бори със санкциите, наложени от Запада след анексията на Крим през 2014 година. Сравнително отслабените цени на основния руски износ, петрола, на фона на изобилното предлагане на световния пазар също нанесоха удар на рублата, която загуби близо половината от стойността си между 2014 г. и 2016 година.", "date": "2019.06.11", "title": "Изнасянето на капитали в чужбина от руския частен сектор се е удвоило"}
{"url": "https://www.dnevnik.bg/analizi/2019/06/11/3923199_ivan_golunov_ian_kuciak_i_politikata_na_poslednata/", "text": "Винаги съм приемал предпазливо твърдения, че \"изведнъж всичко се промени\" - най-малкото, защото конкретни събития са по-скоро етапи от процес, които ни показват едни по-широки тенденции, а не моменти на наистина исторически поврат. Преди дни бях в Словакия, където през 2018 г. убийството на разследващия журналист Ян Куцяк и годеницата му Мартина Кушнирова предизвика падане на правителството и - както се твърди - политически контранатиск срещу корумпираното статукво, възход на новата партия Прогресивна Словакия и изборна победа за нейния кандидат за президент Зузана Чапутова. Хората знаеха, че политиката им е корумпирана, че са масови сделките между бизнесмени, гангстери и официални лица, както и че не е безопасно за сигурността и живота ти да дълбаеш прекалено много в тях. Но срещу статуквото. Някак си този път усещането беше различно и не само в относително малките и тясно обвързани класи на политици и медии в Словакия. По същия начин арестуването на журналиста Иван Голунов се усеща сякаш може да се окаже един от тези катализиращи моменти. Той задълба малко повече в твърде много корупционни сделки в Москва и нескопосаният и доста неприкрит опит да бъде натопен, както и последвалото му пребиване от полицията, го превърнаха в прочут случай. Хората се редяха на опашка, за да протестират след арестуването му, известни имена от културата открито критикуват случилото се, а три влиятелни издания - вестниците \"Ведомости\", РБК и \"Комерсант\" - излязоха с еднакви заглавни страници \"Аз/Ние сме Иван Голунов\". От една страна, лесно е да гледаш на случващото се с доза скептицизъм. В крайна сметка подобни случаи в Русия има непрекъснато, макар че обичайно това не става в Москва. Тези хора, които продължават да искат да са родължават да ме вдъхновяват и удивляват. Техните случаи не стават толкова известни, дори когато завършват с убийство, а не само с незаконни действия срещу тях. Лесна е да се каже, че Голунов се прочу заради статута си да принадлежи към московското медийно семейство, че приятелите и колегите му - или онези, които се опасяват, че може да бъдат следващите - направиха от инцидента голяма новина. И какво от това? Протестираха не само журналисти, а и е известно, че има известна степен на случайност кои истории грабват общественото внимание и кои не успяват. В крайна сметка сямо няколко души в Словакия казаха, че ключов фактор се е оказала възрастта на Куцяк и че дори членове на елита са усетили, че това можеше да е едно от техните деца. От друга страна, лесно е и човек да се увлече в оценката на случващото се и да го възприеме като повратна точка, като началото на края на една корумпирана система. Очевидно ще трябва да видим какво ще стане, защото е вярно, че рядко забелязваме навреме исторически значимите моменти. Мащабът на протестите и начинът, по който вестниците координираха публичната си реакция, са впечатляващи. Но не мисля, че ще има някакви сериозни размествания. Случилото се е по-скоро симптом и в действителност мисля, че това е една по-оптимистична перспектива. Миналата седмица бях посрещнат с известна критика, когато  написах  - в отговор на анкета на \"Левада център\" за растящото желание за протести в Русия - че макар причините за това да са много специфични и локални, това трябва да се възприеме като промяна в нагласите. Но в края на краищата дори протестиращите може да твърдят, че това не е така, всичко е политическо. Общественият договор на Стига това да не изглежда като заплаха за фундаменталните интереси на държавата и Путин и лично на най-приближените му. Гражданското общество и дори политиката съществуват, но се очаква винаги да се настоява ,че няма връзка между общата политическа ситуация и недоволството от тол таксите, екощетите или каквото и да е друго. Разбира се, всички знаят, че не е така, всички разбират, че коренът на случващото се са корупцията, неефективността, клиентелизмът и неотзивчивостта на управляващия елит. В Кремъл изначално смятат, че - подобно политиката на фалшивите партии от цирка \"Зюганов и Жириновски\" - по този начин се намалява напрежението в обществото и се поддържа статуквото. Ключовата отлика е, че Малко по малко те създават организационни навици, структури и умение да се протестира, както и да се държи сметка на властта. Когато се появят скандални случаи като този на Голунов с всички подходящи характеристики - в Москва, изначално несправедлив, присърце на мобилизиращите медии и вписващ се в общото усещане \"така ни мачкат\" - тогава не само подобни процеси правят още една крачка напред, а виждаме как сработват. Едва ли това ще е последната сламка в Русия. В случая в Словакия все пак имаше свободни медии и истинска демокрация не само за превръщане на народното разочарование в политическа промяна, но и за да се вдъхва вяра у хората, че промяната е постижима и се струва да се бориш за нея.", "date": "2019.06.11", "title": "Иван Голунов, Ян Куцяк и политиката на последната сламка"}
{"url": "https://www.dnevnik.bg/sport/2019/06/11/3923440_goldun_steit_otkaza_da_sdade_titlata_v_nba_sled/", "text": "Шампионът в Националната баскетболна асоциация (НБА) \"Голдън стейт уориърс\" отказа да сдаде титлата и спечели петия мач от финалната серия с \"Торонто раптърс\". \"Воините\" бяха  изправени до стената , но се наложиха със 106:105 като гост в \"Скотиабанк арена\", за да намалят резултата в серията до 2:3. Стеф Къри и съотборниците му се върнаха от невъзможна ситуация в края на двубоя и показаха здрави нерви, за да вземат втора победа в залата на \"Раптърс\". \"Торонто\" беше близо до това да вземе успеха и да триумфира с историческа първа титла, но не се възползва от предимството пред собствените си фенове. Серията ще се пренесе обратно в залата на \"воините\" \"Оракъл арена\" в Окланд, а при нов техен успех ще се играе седми мач отново в Торонто. \"Вкарахме много важни стрелби в последната четвърт. Целта беше да спечелим този мач и след това да мислим за завръщането в нашата зала. Кевин Дюрант ни помогна с всичко, което можеше да даде в този мач\", каза Къри след края на двубоя. Лидерът на \"Голдън стейт\" завърши с 31 точки, седем асистенции и осем борби. Къри реализира 10 от 23 опита за стрелба, включително пет от 14 от тройката. Той пропусна шест поредни тройки през второто полувреме, но вкара в най-важния момент, когато тимът му изоставаше. Клей Томпсън добави 26 точки и шест борби. Гардът вкара седем тройки. Дреймънд Грийн беше близо до нов \"трипъл-дабъл\" – 10 точки, 10 борби и осем асистенции. Демаркъс Къзинс завърши с 14 точки. Участие в мача взе Кевин Дюрант, който лекува контузия, но игра 11 минути. Крилото записа 11 точки при три от пет стрелба. Дюрант беше безгрешен от тройката, но след това напусна с контузия в десния крак, като участието му в следващия мач е под въпрос. За \"Торонто\" най-резултатен беше Кауай Ленърд с 26 точки, а Кайл Лаури добави 18. Двубоят се разви много драматично, след като беше изключително оспорван. \"Голдън стейт\" започна силно и поведе с шест точки след първата четвърт, но следващите две части завършиха при равенства – 28:28 и 22:22. Във финалните 12 минути драмата беше пълна, но там лидерите на отборите се разиграха. \"Торонто\" стопи пасива на \"воините\" след силна игра на Ленърд. Той имаше само точка в третата четвърт, но взе нещата в свои ръце и след ключов таймаут за \"Голдън стейт\" около 5.30 минути преди края се разигра, за да вкара 10 точки за около 2 минути. Силните минути на \"Торонто\" доведоха от аванс от шест точки за домакините. Отговорът на шампионите беше категоричен, които направиха серия от 9:0, за да поведат на свои ред. Драмата се засили с две поредни грешки от двете страни и нарушение в атака на Къзинс, което предостави последното нападение в мача на \"Торонто\" при 106:105 за гостите. Ленърд беше пазен от двама и не успя да се освободи, което остави чиста стрелба от тройката за Лаури, но гардът пропусна със сирената. Следващият мач от серията е в петък сутрин в Окланд. Дотук в серията \"Голдън стейт\" няма победа в своята зала, като загуби два пъти поред. Тимът обаче ще се надява на успех, за да стигне до решителен седми мач и да се бори за трета поредна титла и четвърта за последните пет години. \"Воините\" ще опитат да станат едва втория отбор, обърнал финалната серия от 1:3. Единственият, който го е правил досега е \"Кливланд кавалиърс\" през 2016 г. именно срещу \"Голдън стейт\".", "date": "2019.06.11", "title": "Голдън стейт\" измъкна титлата в НБА от ръцете на \"Торонто\" в драматичен завършек"}
{"url": "https://www.dnevnik.bg/sviat/2019/06/11/3923270_afrika_dava_nov_shans_na_isliamska_durjava/", "text": "Решението на джихадистката организация \"Ислямска държава\" да поеме отговорност за поне две екстремистки атаки в Субсахарска Африка за по-малко от 24 часа припомня за новите ѝ амбиции след разгрома в \"Близкия изток\", пише британският в. \"Гардиън\". Миналата седмица групата обяви, че стои зад атака в Мозамбик, изправила малко известни бунтовници срещу силите за сигурност в северната част на страната. Съобщението бе за \"отблъсната от войниците на халифата\" атака на \"кръстоносническата мозамбикска армия\", според организацията SITE, която наблюдава екстремистите. Малко по-рано \"Ислямска държава\" пое отговорност и за атака в източната част на Демократична република Конго, в която според агенция \"Ройтерс\" са загинали 13 цивилни, \"убити от куршуми и хладни оръжия\". Тези нападения са част от новата стратегия, за която говорят експертите - целта е групата да стане \"платформа\" за други ислямистки организации по света. За това даде сигнал и лидерът Абу Бакр ал Багдади, появил се във видеозапис за пръв път от пет години. \"Не само да остане, а и да се разшири\" За част от опитите за пренасочване към Африка и Азия се смятат и атентатите с няколкостотин жертви в Шри Ланка, целящи да убедят поддръжници и врагове, че \"Ислямска държава може не само да остане, а и да се разшири.\" По-рано тази година \"Ислямска държава\" вече пое отговорност за друга атака в страната и определи района като част от \"централноафриканския си вилает\". Тогава Ал Багдади определи Африка (с 6000 бойци  към средата на миналата година ) като \"земя на прераждането\", където група от Буркина Фасо наскоро се е заклела във вярност, а политическите проблеми в Алжир и Судан създават нови възможности. Някои от тези конфликти се развиват отпреди \"Ислямска държава\" да обяви, че се е намесила. В Кабо Делгадо, северен Мозамбик, ислямистки бойци нападат откъснати от големите населени места общности още от октомври 2017 г. Загиналите са поне 200 души, много села бяха опожарени въпреки засиленото полицейско и военно присъствие. В Демократична република Конго с новите атаки се свързва агресивна групировка, активна в Бени, в източната провинция Северно Киву, от поне 20 години. Има ли смисъл Според  \"Гардиън\"  конгоанската организация, Съюзени демократични сили (ADF), която вероятно е извършила атаката, е неочакван съюзник на \"Ислямска държава\" с дългогодишно присъствие в често изпълнената с насилие политика в региона. Въпреки това има доказателства, че е получавала финансиране от \"Ислямска държава\". Възможно е и стратегията на \"Ислямска държава\" да си създаде образ на глобален играч да бъде затруднена от усилията ѝ да поема отговорност за нападения, преувеличаваща ролята ѝ в местни конфликти, продължава изданието. Континентът обаче дава и възможности, тъй като  крайната бедност  и нарастващото население са проблем за много африкански държави,  пише  \"Блумбърг\". Недоволство поражда и корупцията, а \"Ислямска държава\" е показвала, че умело се възползва от него. Освен това според генерал Стивън Тоусън, следващият ръководител на афирканското командване на армията на САЩ, проблемът в страните, където е стъпила организацията, често е, че те \"са изправени пред сериозни ограничения в ресурсите\", включително заради по-малките военни способности, затрудняващи борбата с екстремизма. В Нигерия например са повечето от 3500 бойци, съставящи Западноафриканската провинция, извършили атентат срещу нигерийски и американски войници през 2017 г. Те са втората по големина терористична организация в Африка след \"Аш Шабаб\".", "date": "2019.06.11", "title": "Африка дава нов шанс на \"Ислямска държава\""}
{"url": "https://www.dnevnik.bg/sport/2019/06/11/3923413_klasa_mantalitet_i_fizika_kak_kosovo_doide_i_pobedi/", "text": "Четиринадесет. Толкова е серията от мачове, в които националният отбор на Косово не е допускал загуба. А в понеделник вечерта съставът спечели първата в историята си квалификационна среща за голямо първенство. Направи го с  3:2 срещу България насред София . Българският отбор, от своя страна, няма победа в последните си седем двубоя. Националите са на дъното в квалификационната група А само с две точки след четири мача - два срещу Косово и по един срещу Черна гора и Чехия, като все още не са играли с водача и фаворит Англия. Притеснителното е, че срещу Косово в София българите бяха надиграни. Гостите завършиха с почти три пъти повече удари към вратата, като имаха и голямо превъзходство във владението на топката. Къде сме ние, къде са те \"Много лош край за нас, но трябва да признаем, че Косово стоеше в края на мача физическо изключително по-добре от нас. Тази тема отдавна се коментира, но ние, селекционерите на България, нищо не можем да направим. Една от причините е физиката, от друга – отборът на Косово има класни играчи. Нужно е да го признаем, тъй като добре владеят топката и трудно се отнема. Ние се сборихме и не мога да бъда недоволен\", каза селекционерът Красимир Балъков. Отборът на Косово, който е на 127-ото място в ранглистата на ФИФА, има футболисти, състезаващи се във водещите европейски първенства.  Според селекционера Бернар Шаланд ключът към успеха е бил манталитетът. \"Изиграхме отличен двубой. И двата отбора искаха да спечелят и да запазят шанс. При 2:1 за България бях притеснен, защото отборът им играеше добър футбол. Косово показа характер със страхотен футбол през последните 20 минути. Контролирахме топката и имахме много възможности да отбележим. Много добра работа на моите момчета. Не смятам, че физиката в този двубой беше решаваща. По-скоро манталитет. България трябваше да се защитава през цялото време в края\", заяви той пред БНТ. Критиката на капитана Капитанът Ивелин Попов говори прямо след срещата. По думите му трябва да се промени мисленето. \"Ако тръгна да говоря за физическото състояние, няма да е много приятно. Говорих с (Кирил) Десподов - на всеки човек времето му изтича, ще застъпят те, младите, трябва да си променят мисленето, жестоко трябва да си го променят. Може да ги изтрие компютърът.\" Според Попов вината не е във футболния съюз, а в желанието на играчите. \"Президентът не може да бръкне в главите на младите футболисти. Те искат. Трябва да искат. Не може аз на 32 години да им говоря, че трябва да са на терена 30 минути преди тренировка. Аз пъдар ли съм? Националният отбор не е сиропиталище. Едно време за да те викнат в националния отбор, трябваше да имаш поне 10-15 мача в А група. Те искат ли? Не всеки президент да иска да викат тоя-оня, да вадят списъци\", добави той. Съотборниците му се обединиха около тезата, че са отстъпвали физически на съперника си. Вратарят Николай Михайлов каза, че поражението трябва да бъде прието мъжки. \"Те стояха физически по-добре от нас. Нямам обяснение, но класата на футболистите, отборите, в които играят - това дава разликата. От доста време не съм виждал толкова положения пред вратата ни\", заяви той. Страхил Попов добави: \"Щом губим в София от Косово, мисля, че няма какво толкова да се обяснява. Всички сме много разочаровани. Това е много голям шамар за всички. В последно време нямаме добри резултати и е нормално всички да са негативно настроени към нас. Явно такива са реалностите.\"", "date": "2019.06.11", "title": "Класа, манталитет и физика: как Косово дойде и победи насред София"}
{"url": "https://www.dnevnik.bg/sviat/2019/06/11/3923201_alabama_niama_nujda_ot_seksualno_obrazovanie_-_tam_si/", "text": "В щата Алабама човек трябва само да погледне нагоре, за да види църква. Възможно е скоро в класните стаи на държавните училища да се окачат разпятия, а абортът да бъде смятан за престъпление. Там е израснала Марго Хартлайн, която е била научена, че трябва да остане девствена до деня на брака си. Нещата обаче не преминават по план: 25-годишната жена сега е хомосексуална активистка, която защитава правото на аборт. \"Няма причина да следвам правилата на система от вярвания, към която не принадлежа\", обяснява тя, имайки предвид влиянието на религията върху редица обществени въпроси. През май  Алабама прие закон за забрана на абортите , дори в случаи на изнасилване или кръвосмешение, в който абортът се отъждествява с убийство. Той ще влезе в сила през ноември, ако не бъде блокиран по съдебен път дотогава. Този южен щат е най-набожният в САЩ. Разположен е в \"библейския пояс\" в югоизточната част на страната, а 82 процента от неговите 4.8 милиона жители казват, че вярват в Бог \"с абсолютна убеденост\" според анкета на центъра \"Пю\" от 2016 г. В държавната гимназия, където е учила Марго Хартлайн, е имало програма за набиране на ученички от горните класове, които да учат по-малките на \"чудесата на  сексуалното въздържание \". Преди това преподавателите разпитвали по-възрастните гимназистки, за да се уверят, че са девствени. \"Беше толкова смущаващ личен въпрос\", спомня си младата жена. Според Аманда Рейес, говорителка на НПО \"Йелоухамър фънд\", която финансира абортите на жени с ниски доходи, в гимназиите на Алабама се учи, че сексът е \"нещо, което може да се случва само в рамките на хетеросексуален брак\". А става ли дума за противозачатъчни методи като ползването на презерватив? \"О, не. Господи, не\", отвръща тя през смях. Двете активистки обвиняват властите на Алабама, че нехаят за жените. Не само заради липсата на здравни служби, а най-вече защото въздържанието е единственият противозачатъчен метод, който се преподава в училище. Насърчаване на въздържанието Щатът не изисква да има  сексуално обучение  в училище. Ако обаче има такова, преподавателите трябва да следват \"инструкциите\" от кодекса на Алабама от 1975 г. Тези инструкции насърчават \"въздържанието, по-специално като единственият сигурен начин да се спрат венерическите болести и  нежеланите бременности \", обяснява говорителят на министерството на образованието на Алабама Майкъл Сибли. По думите му това е \"задължителен минимум\", а училищата могат да преподават и други противозачатъчни методи, ако местните училищни власти им разрешат - което според Марго Хартлайн и Аманда Рейес рядко се случва. В текста освен това се изисква от учителите да преподават, че хомосексуалността е \"нарушение, наказуемо от закона\". В законопроект, който не можа да бъде гласуван на последната сесия на местния Конгрес, се предлага този параграф да отпадне. ООН смята сексуалното обучение и равенството на половете за човешки права. Според религиозните консерватори обаче подробното сексуално обучение би било в разрез с ценностите, които тийнейджърите учат у дома. Преподаване на Библията Властите също така одобриха закон, който позволява преподаване на Библията и религиозната история в държавни училища, както и да се излага на показ религиозна иконография в класните стаи. В текста се уточнява, че преподавателите не трябва да рекламират или да проявяват враждебност към някоя религия. Мярката очаква одобрение от губернаторката Кей Айви, която вече подписа закона за забрана на абортите, изтъквайки религиозни аргументи. \"Много щати въвеждат изучаването на Библията. Страхотно!\", написа през януари в \"Туитър\" президентът Доналд Тръмп, след като няколко щата приеха подобни закони. Как обаче стои въпросът с разделението на църквата и държавата? Двете \"все повече се сближават\", казва Андре Райланд, ръководител на местния отдел на Американската асоциация на хуманистите, която се бори срещу вкарването на религиозни вярвания в законодателните актове. \"Има религиозни групи, които се опитват да вкарат повече религия в американската обществена система\", казва той и добавя, че евангелските протестантски църкви са най-активни в тази борба. В действителност забраната на абортите в Алабама е била гласувана от 25 бели мъже, които до един се идентифицират като членове на евангелска, баптистка, епископална или презвитерианска църква. \"Не е лесно\", въздиша Андре Райланд. /БТА", "date": "2019.06.11", "title": "Алабама няма нужда от сексуално образование - там си има религия"}
{"url": "https://www.dnevnik.bg/detski_dnevnik/2019/06/11/3917722_liatnata_vakanciia_v_grada_-_vuzmojna/", "text": "\"Лято по вълните\"  представя идеи за това как децата да прекарат лятото на море или езеро, на уроци по сърф или ветроходство, а ако предпочитат из планините -  \"Преходи из дивите планини и скаутски  лагери\"  е вашето полезно ръководство. Изследователи в музея Най-старият музей в България - природонаучният в София, събира това лято учениците на възраст от 8 до 13 години. До 28 юни, всяка седмица от понеделник до петък, там ще има образователни ателиета, в които учените от музея и екскурзоводът Веселина Чирова ще разказват интересни истории, свързани с природата. Всеки ден двама учени ще представят по две теми в занимания от 120 минути, които включват интерактивна презентация, тематична разходка в експозицията на музея и творчески дейности. Заниманията са от 9.30 ч. до 17. 30 ч., а цената на еднодневно участие е 30 лв. Организаторите напомнят децата да си носят обяд, вода и шапка с козирка. Записванията са на тел. 0879 226 573 от понеделник до петък, между 10.00 и 17.00 ч., а подробности има на  сайта на музея . В прегръдките на историята Регионалният исторически музей в София организира през юни за поредна година програмата \"Ваканция в музея\". Ателиетата са от 10.00 ч. до 16. 00 ч. всеки ден от понеделник до петък. Предназначени са за деца между 6 и 12 години. Дивата природа и древния свят в \"Музейко\" Всички деца на възраст от 7 до 10 години са добре дошли да участват през юни, юли и август, когато екипът на детски научен център ще ги вдъхновява с научни работилници, творчески ателиета и спортни игри с програма на български и английски език. Лятната академия ще се провежда всеки делничен ден от 9 до 13 ч., а в следобедните часове всички деца ще могат да се включат в Спортната занималня до 17 ч. За подробности и записвания -  тук . Занималня по роботика и програмиране Курсовете на  \"Академия Роботика\"  са подходящи за всеки любознателен ученик от 5 до 16 години с желание да учи роботика и програмиране. Децата на възраст между 7 и 12 г. конструират и програмират LEGO роботи. Тези комплекти са най-интуитивните и подходящи за ученици на тази възраст. Използват се в повечето кръжоци, школи и училища с техническа насоченост. Подходящи са както за малки ученици, така и за големи. LEGO роботиката е интересна, практична и много близка до децата, тъй като приемат процеса на учене като една игра. Учениците на възраст между 13 и 16г. работят основно с две платформи. Едната от тях са роботите mBot, a другата е платката Micro:bit. И двете са страхотни основи и предлагат много възможности за работа. В света на изкуството Фондация \"Изиарт\" организира от 3 до 28 юни програма по рисуване и история на изкуството. Първата седмица е посветена на декоративното изкуство и архитектурата, а сред акцентите е творчеството на Гауди. Втората е под наслов \"Изкуство с гореща кръв\" с препратки към Анри Русо Митничаря, Пол Гоген и Фрида Кало. През третата участниците ще се занимават с анимация и комикси, а в четвъртата ще се запознаят с рисунката като изразно, като преминат последователно през аналитичните, декоративните и абстрактните рисунки, както и през образците на карикатурата и скиците. Записванията са на телефон 0879387141 или на имейл  easyartbg@gmail.com . Лято в историческия музей в Русе В инициативата на Регионалния исторически музей \"Лято в музея\" могат да се включат деца от 8 до 11 години. Заниманията ще имат три издания (17.06. – 21.06.; 22.07 – 26.07; 05.08. – 09.08.), всяко от което ще се провежда в продължение на една седмица от 09.30 до 13 ч. Максималният брой на участниците в група е 15. Записване - на телефон 0885 965 572. Таксата за участие е 5 лв. на ден. С помощта на музеен педагог децата научават любопитни факти за историята на града, за емблематични места и личности, разкриват тайните на археологията. Програмата включва още творчески занимания, съвременни интерактивни игри и игри от \"бабино време\" в Лапидариума зад музея. Художествена академия в Бургас Националната художествена академия (НХА) – филиал Бургас ще проведе край морето, \"Лятна академия за деца и ученици\". Студентите и професорите от НХА, ще срещнат децата с изобразителното изкуство от 8 до 19 юли 2019.", "date": "2019.06.11", "title": "Лятната ваканция в града - възможна"}
{"url": "https://www.dnevnik.bg/evropa/2019/06/11/3923102_poveche_jeni_v_rukovodstvoto_na_es_-_ne_ochakvaite/", "text": "Когато мъжете, управляващи Европейския съюз, подбират тази година неговите нови лидери те може да назначат повече жени. Но не очаквайте радикална промяна в близко бъдеще. В ЕС  започнаха разговори  за номинирането на хората, които ще ръководят неговите ключови институции през следващите пет години. Ръководният пост в Европейската централна банка (ЕЦБ) с мандат от осем години също става вакантен тази година. Преговарящите в Брюксел и европейските столици ще трябва да претеглят интересите на Севера и Юга, на десницата и левицата, на големите и малките страни, на по-богатите и по-бедните. Но тази година има и натиск, по-силен от обикновено, за баланс между половете. Нито една от трите най-влиятелни европейски институции - Европейска комисия (ЕК), Европейският съвет (на националните лидери) и ЕЦБ - не е била оглавявана някога от жена. \"Положението е нелепо. Все още има прекалено малко жени. Това се отнася до всички други ръководни постове в ЕС\", каза този месец оттеглящият се председател на ЕК Жан-Клод Юнкер, който има само една жена сред шестимата си заместници. Но що се отнася до неговия пост, е все още прекалено рано. \"Не мисля, че в близко бъдеще може да видим жена начело на Комисията\", каза във вторник Юнкер, като отбеляза, че изборът не зависи от него. Френският президент Еманюел Макрон и оттеглящият се председател на Европейския съвет Доналд Туск са сред хората, които искат жени да бъдат избрани за два от четирите най-важни поста - председател на ЕК, председател на Европейския съвет, председател на Европейския парламент (ЕП) и върховен представител на ЕС за външната политика и сигурността. Засега само последният се заема от жена - италианката Федерика Могерини. Мъжки клуб Кандидатките за висшите постове в Брюксел включват Маргрете Вестагер от Дания, сега еврокомисар по конкуренцията, и.д. президент на Световната банка Кристалина Георгиева от България и испанският министър на икономиката Надя Калвино. В надпреварата са също Натали Лоазо, бивш френски министър по европейските въпроси, еврокомисарят по правосъдието Вера Йоурова от Чехия и оттеглящият се президент на Литва Далия Грибаускайте. Мадрид може да предложи министъра на околната среда Тереса Ривера. Ръководството на ЕС обаче е отражение на вътрешната политика в страните от блока, която преобладаващо се доминира от мъже. Националните столици в ЕС номинират всеки от 28-те комисари, а в оттеглящата се ЕК само девет са жени. \"В исторически план жените не са били приоритет\", казва Виргиния Лангбак, директор на Европейския институт за равенство на половете, който е агенция на ЕС. \"Това е споразумение между мъже, защото мнозинството от партийните лидери са все още мъже\", добавя тя. Измежду 28-те лидери на страните от ЕС само четири са жени, въпреки че една от тях - Ангела Меркел - е най-влиятелна сред всички.  Потенциално има и пета жена  след изборите миналата седмица в Дания, но останалите три, включително британската Тереза Мей, са на път да напуснат постовете си. Особено крещяща е пропастта в ЕЦБ - в 25-членния управителен съвет на банката заседават само две жени. Една от тях - Шарън Донъри, и.д. управител на ирландската централна банка - трябва да се оттегли на 1 септември и ще бъде заменена от мъж. Единствената сред главните институции на ЕС, която се доближава да паритет на половете, е Европейският парламент, чийто първи председател през 1979 г. става французойката Симон Вейл. Четиридесет години по-късно около 40 на сто от депутатите, избрани през миналия месец на европейските избори, са жени, повече от 36 процента в отиващия си парламент. В страните членки делът на жените законодатели съставлява над 40 на сто в парламентите на Белгия, Швеция и Финландия, но в Унгария и Малта те са само малко над 10 процента. Европейските институции не само че са \"по-мъжки\" от електората, но те са и \"по-бели\". Малцинствата съставляват една десета от населението на ЕС, но те ще имат точно 5-процентно представителство в ЕП, казва Сара Чандър от групата Европейска мрежа срещу расизма. \"Има известно подобрение\", казва тя, но добавя: \"Все още сме далеч от истинско представителство на европейското население\". При толкова много други залози в преговорите за запълване на висшите постове, преодоляването на несъответствието между половете ще бъде само един от факторите. \"Със сигурност те ще се опитат да направят нещо\", казва високопоставен представител (мъж) на правителство от страна членка, който отговаря за европейските въпроси. \"Това е важно, но трябва и да бъде изпълнимо. Това няма да бъде въпрос на живот или смърт\", добавя той. /БТА", "date": "2019.06.11", "title": "Повече жени в ръководството на ЕС - не очаквайте прекалено много"}
{"url": "https://www.dnevnik.bg/sviat/2019/06/11/3923197_prezidentut_na_nazarbaev_spechelil_vlastta_ne_iska_da/", "text": "През цялата си политическа кариера той поставяше лоялността пред личните си амбиции. Касим-Жомарт Токаев, избран вчера за президент на Казахстан, застава начело на централноазиатската страна, обещавайки да следва пътя, начертан от неговия ментор Нурсултан Назарбаев. Шейсет и шест годишният Токаев стана и.д. президент през март, заменяйки начело на голямата страна непоклатимия Назарбаев, който обяви за всеобща изненада оставката си след три десетилетия на власт. Тогавашният председател на парламента Токаев веднага обяви предсрочни президентски избори. Кандидатурата му беше обявена малко по-късно с подкрепата на неговия ментор. Нямаше особени съмнения, че той ще стане следващият президент на страна, в която никога не е имало избори, оценени като свободни или честни от международните наблюдатели. \"Сигурен съм, че ще бъде достоен лидер\", заяви Назарбаев през април, на конгреса на управляващата партия \"Нур Отан\", когато посочи своя приемник,. Като президент Токаев но Назарбаев, който си запази ключови постове, ще остане в казахстанската политика фигура, която не може да бъде заобикаляна. Опитен дипломат, Токаев е роден в Казахстан през 1953 г. в семейство, принадлежащо към съветската интелигенция. През 1975 г. той се дипломира в престижния Московски държавен институт по международни отношения (МГИМО). След това започва успешна дипломатическа кариера, която го превръща във водеща политическа фигура след обявяването на независимостта на Казахстан през 1991 година. На два пъти е министър на външните работи, както и премиер от 1999 до 2002 година. Но постът председател на Сената е този, който показва най-добре доверието, гласувано му Нурсултан Назарбаев. Касим Жомарт-Токаев го заема на два пъти, от 2007 до 2011 г., след това от 2013 г. до оттеглянето на Назарбаев. Според казахстанската конституция тогава му се падна задачата да поеме ръководството в преходния период до избиране на приемник на държавния глава. Човекът в сянка Говорещ китайски и английски език, освен руския и казахския, Касим Жомарт-Токаев е бил и главен директор на централата на ООН в Женева от 2011 до 2013 г., ставайки първия казахстански гражданин, заемал толкова висок пост в международна организация. През последните години той се опита да промени имиджа си на човек в сянка, слабо известен на широката общественост - например като започна да използва активно социалната мрежа \"Туитър\". Един от последните му туитове показваше как се ръкува с популярен казахстански певец. След като през март застана начело на държавата, той се опита да си изгради и публичен имидж на лидер, посрещайки южнокорейския президент Мун Дже-ин или като се срещна в Москва със своя съюзник Владимир Путин. Пътуванията му из страната се отразяват широко от държавните медии. Нееднократните демонстрации на лоялност към бившия президент Назарбаев и сериозното му поведение обаче му навлякоха критики в липса на обаятелност. Опозиционният лидер в изгнание Мухтар Аблязов, бивш министър на енергетиката, осъден в Казахстан за отклоняване на средства, веднъж сравни Токаев с \"мебел, който скърца, като го местят\". Но Токаев без съмнение е човекът, който познава най-добре желанията на Нурсултан Назарбаев. През юни миналата година той заяви в интервю за Би Би Си, че казахстанският лидер няма да се кандидатира за нов мандат, което подсказа на наблюдателите, че е възможна смяна на властта. /БТА", "date": "2019.06.11", "title": "\"Президентът на Назарбаев\", спечелил властта, не иска да е човек в сянка"}
{"url": "https://www.dnevnik.bg/intervju/2019/06/11/3923198_georgi_tenev_pisatel_novoto_ne_pita_to_idva_i_rushi/", "text": "Георги Тенев е роден през 1969 г. в София. Завършва НГДЕК \"Константин-Кирил Философ\" и Софийския университет \"Св. Климент Охридски\", а по-късно следва и във Виенския университет. Освен като автор на проза е известен и със съвместната си работа с Театрална работилница \"Сфумато\" като драматург в постановки като \"Атолът\", \"Походът\", \"Долината на смъртната сянка\", \"Стриндберг в Дамаск\". ", "date": "2019.06.11", "title": "Георги Тенев, писател: Новото не пита, то идва и руши схемите"}
{"url": "https://www.dnevnik.bg/sviat/2019/06/11/3923368_radev_uchastva_vuv_forum_dominiran_ot_roliata_na/", "text": "Президентът Румен Радев бе единственият държавен глава от ЕС на Международния икономически форум в Санкт Петербург - най-важното за Кремъл събитие за привличане на инвеститори и възможности за руския бизнес зад граница. Само че деловите медии в страната са единодушни, че тази година е имало безпрецедентна подмяна на дневния ред на Кремъл от събития, демонстрирали колко неблагоприятно за бизнес място е станала Русия. А причината е, че реално в страната за живота все повече отговарят представителите на силовите структури и спецслужбите. Символично, дори присъствието на китайския президент Си Цзинпин бе засенчено от двама арестувани по изключително спорни обвинения - Майкъл Калви, основател на банка Baring Vostok, и разследващия журналист Иван Голунов. Разследването срещу първия продължава да бъде критикувано дори от министри и едри бизнесмени носеха значки на банката, а вторият предизвика уникален протест заради скандалният начин, по който бяха подхвърлени наркотици и обвинения заради това, че се е подготвял да освети злоупотеби на чиновник от средно ниво в службите. Абсолютно откъснати от реалността се оказаха дискусиите на различните панели за това как да се осигури ръст на руската икономика, да се реформира съдът и правоохранителните органи, за да се върне доверието на бизнеса към тях, коментира изданието The Bell. То напомня, че само два дни преди форума Върховният съд е предложил фактически да се отмени давността по данъчни престъпления, а главният прокурор Юрий Чайка е поискал въвеждане на т.нар. следствени съдии, което на практика означава подчинените му да получат право да извършват арести без решение на обикновен съд. На този фон участници споделяха, че руската икономика следва реалностите и че няма да догони по темпове на растеж световната. За това, че нещо трябва да се направи с растящия контрол на правоохранителните органи, като че ли не се говореше единствено на сесията за градската среда, а бившият финансов министър Алексей Кудрин каза, че съвсем сериозно е било проучвано - и в правителството, и на ниво губернатори - предложение да се нареди на силовите органи да изпълняват ключови критерии за ефективност с цел икономиката да расте по-бързо, коментира The Bell. Не се разбра дали това означава, че спецслужбите и прокуратурата ще носят отговорност наравно с икономическия блок от правителството. Но и почти никой от присъстващите не вярва в положителен сценарий - когато модератор на един от панелите попита колко от присъстващите знаят, че ръстът ще достигне 4% към 2024 г., ръка вдигнаха само няколко души, разказва репортер на изданието. Олег Вюгин, председателят на Надзорния съвет на Московската борса и участник във форума, казва, че тази година руската икономика ще постигне най-много 1% ръст, а реалните доходи на населението няма да се подобрят и единствената добра новина е стабилността на рублата. Андрей Шаронов, президентът на бизнес школата \"Сколково, се пошегува на една от работните закуски в Санкт Петербург: \"Всяка година се събираме и знаем какво ще каже всеки от нас. И знаем какво ще каже и догодина, ако ни поканят. Защо си ги приказваме всички тези неща?\". По време на форума деловият всекидневник \"Ведомости\" обърна внимание на проекта за указ на Върховния съд за отпадане на давността за данъчни престъпления, която в момента е между 2 и 10 години. Обсъждано е било неплащането на данъци да се смята за престъпление, докато длъжникът не погаси задълженията си. Идеята за данъчно престъпление без давност се подкрепя от Главната прокуратура и от Федералната антимонополна служба на Русия. Това ще е катастрофа за бизнеса и инвестиционния климат, казват експерти пред изданието. Според тях в руското законодателство има случаи, когато такива промени се въвеждат със задна дата. На форума в Санкт Петербург стана дума, че има идея за закон, с който да се върне действалата до 2014 г. практика наказателно дело за данъчни престъпления да бъде започвано не само след решение на следователя, но и на данъчната служба, която да потвърди, че такова нарушение действително има. В същото време Главният прокурор Юрий Чайка поиска подчинените му да получат отново право от времената на бившия СССР - да извършват арести, а обжалването им да става само в съда. Това стана на панела \"Правовата среда като катализатор за развитието на икономиката. Защита правата на инвеститорите\" на форума в Санкт Петербург. Първият вицепремиер и министър на финансите Антон Силуанов каза на форума, че се подготвя закон, която да улесни работата на бизнеса като се промени определението за това какво е организирана престъпна група. Става дума за член 210 от наказателния кодекс на Русия, който има такава формулировка, че то се използва за натиск в много емблематични дела, включително защото присъдата по него е до 20 години затвор. Сега проектът предлага тя да се използва само при особено тежки престъпления с насилие, престъпление срещу властта, обществената сигурност и ред. Случаят на журналиста Голунов показа друг сериозен проблем на руската държава, защото на негово място може да се окаже всеки, коментира The Bell. \"Ситуацията е следната: Някакви хора, които не са по високи постове, но притежаващи значителна власт, действайки с вопиюща некомпетентност и опитвайки се да решат корупционните си проблеми изфабрикуват дело срещу невинен човек по особено тежко обвинение. Междувременно така скапват плановете на Кремъл на петербургския форум и усложняват за кметството на Москва предстоящите избори за местен парламент.\" Иначе срещата Радев-Путин бе представена от държавната телевизия с ироничен тон, като протоколно объркване бе използвано за илюстрация на това колко объркани в момента били и отношенията на Русия с България.", "date": "2019.06.11", "title": "Радев участва във форум, доминиран от ролята на спецслужби и прокурори в икономиката"}
{"url": "https://www.dnevnik.bg/evropa/2019/06/11/3923473_boris_djonsun_obeshta_da_namali_danucite_za_horata_s/", "text": "Водещият поддръжник на Брекзит Борис Джонсън обеща да намали данъците за хората с по-високи доходи, ако стане премиер. Обещанието си той направи във връзка със  започналата официално вчера  надпревара във Великобритания кой да наследи Тереза Мей -  и съответно да оглави процеса  на излизането на страната от ЕС, предаде \"Ройтерс\". Вчера, в първия ден от кампанията, няколко от кандидатите изложиха своите аргументи защо именно те трябва да станат премиер на Великобритания. Макар и изразяваното от всички тях желание да е да се съсредоточат в кампаниите си върху вътрешнополитическите въпроси, при всички тях доминираше  темата за Брекзит . Почти всички обещаха, че могат да решат главоблъсканицата с излизането от ЕС - която вкара Мей в тригодишни преговори с Брюксел - и то да я решат в рамките на три месеца, колкото е периодът от избирането на новия лидер в края на юли до насрочената към момента дата за Брекзит 31 октомври. Бившият външен министър Борис Джонсън е явният фаворит на букмейкърите за наследник на Мей. Според социологическите проучвания той е най-популярен сред 160 хил. членове на Консервативната партия, които ще направят крайния избор за новия лидер. Джонсън избра да не започва кампанията си с някаква знакова проява, а вместо това представи плановете си в коментарна статия за вестник и интервю. Обещанието му обаче да вдигне от 50 хил. на 80 хил. паунда прага за работещите, при който доходите им започват да се облагат с 40-процентен данък, привлече медийното внимание и накара съперниците му да кажат, че по-скоро ще се съсредоточат върху това да помагат на по-ниско платените хора. Предложението на Джонсън ще струва по 9.6 милиарда паунда на година. Той заяви, че Лондон може да не плати договорените 39 милиарда паунда на ЕС за излизането. Джонсън освен това обеща Великобритания да напусне съюза на 31 октомври  със или без споразумение . Действащият министър на външните работи Джереми Хънт, друг фаворит, каза, че \"сериозните моменти изискват сериозен лидер\". \"Без Брекзит няма да има консервативно управление, а може би и Консервативна партия\", заяви в началото на кампанията си Хънт. \"От разговорите ми с европейските лидери ми стана ясно, че трябва да бъде сключено споразумение; те искат да излезем с предложения\", добави той. Доминик Рааб, който подаде оставка като министър в правителството на Мей по въпросите на Брекзит именно заради постигнатото от нея споразумение, каза, че и той е в състояние да осигури ново споразумение, но обеща Обединеното кралство да напусне ЕС на 31 октомври - дори това да означава връщане към базовите условия на Световната търговска организация за търговията. \"Аз съм този привърженик на Брекзит, на когото можете да разчитате\", заяви той. Рааб е един от най-твърдолинейните привърженици на Брекзит, отбелязва \"Ройтерс\". Във връзка с официалното начало на кампанията си Мат Ханкок, който изключи варианта за излизане от ЕС без споразумение, каза следното: \"Не ни е нужен нито поддръжник на излизането, нито на оставането (в ЕС), нужен ни е лидер за бъдещето\". Разликите между всички кандидати отразяват разединението в Консервативната партия по въпроса. Три години след като Обединеното кралство гласува с 52 срещу 48 процента да напусне ЕС, остава неясно как, кога и дори дали изобщо то ще излезе от съюза, отбелязва \"Ройтерс\". /БТА", "date": "2019.06.11", "title": "Борис Джонсън обеща да намали данъците за хората с високи доходи, ако стане премиер"}
{"url": "https://www.dnevnik.bg/razvlechenie/2019/06/11/3922305_fotogaleriia_hju_lori_na_60_godini/", "text": "Британският актьор, режисьор, певец, музикант, комедиант, писател и трикратен носител на \"Златен глобус\" Хю Лори навършва днес 60 години. Роден е в Оксфорд, Англия в семейството на родители с шотландски произход и общо четири деца. Баща му е лекар и носител на златен медал гребане от олимпийските игри.", "date": "2019.06.11", "title": "Фотогалерия: Хю Лори на 60 години"}
{"url": "https://www.dnevnik.bg/evropa/2019/06/11/3923475_trump_namekna_che_moje_da_vdigne_mitata_za_frenskite/", "text": "Президентът на САЩ Доналд Тръмп вчера даде да се разбере, че би могъл да наложи допълнителни мита за френските вина, посочвайки, че американските вина са жертва на нелоялна конкуренция, предаде \"Франс прес\", цитирана от БТА. \"Франция обмитява много виното, а ние обмитяваме малко френското вино\", заяви Тръмп в интервю за Си Ен Би Си. \"Тази страна (САЩ) разрешава без нищо влизането на френското вино, което е много добро (...)\", заяви той. Това не е справедливо, ние ще направим нещо, (за да балансираме) това\", допълни президентът на САЩ. През ноември миналата година Тръмп заклейми търговския дисбаланс между Франция и САЩ в сегмента на лозарските продукти в туитове, адресирани към френския държавен глава Еманюел Макрон, припомня АФП. Франция силно затруднява нещата, когато става дума за продажба на американско вино във Франция, и налага тежки мита, докато САЩ улесняват нещата за френските вина и с ниски мита. Това не е справедливо и нещата трябва да се променят, написа той в \"Туитър\". Миналата седмица Макрон  разкритикува търговската война , водена от Тръмп, който не само \"убива европейската металургия\", но и използва популистите, подкрепяни от \"неговия много добър приятел  Стив Банън \". Френският президент припомни, че Франция е единствената страна от ЕС,  противопоставила се през април , без да разполага с право на вето, на започването на търговски преговори между ЕС и САЩ. На 1 юни 2018 година САЩ въведоха мита за  стоманата и алуминия , внасяни от Канада, Мексико и страните от ЕС съответно от 25 и 10 процента. Те пък приеха ответни мерки. ЕС заведе дело в Световната търговска организация и от 22 юни въведе мита от 25 процента за редица стоки, внасяни от САЩ - от сектора на металургията, машиностроенето и селскостопански продукти, чиято обща сума на износа е 2.8 милиарда евро годишно. Тръмп освен това заяви, че САЩ ще въведат мита върху  автомобилите, внасяни от страните от ЕС , ако съюзът не ликвидира търговските бариери пред американските компании. На 18 май Тръмп трябваше да вземе решение дали да въведе мита от 25 процента върху вносните европейски коли и автомобилни части. На 17 май държавният глава на САЩ се възползва от правото си, дадено му от търговското законодателство на страната, да отложи решението си за митата със 180 дни, през които да се водят преговори с търговските партньори.", "date": "2019.06.11", "title": "Тръмп намекна, че може да вдигне митата за френските вина"}
{"url": "https://www.dnevnik.bg/bulgaria/2019/06/11/3923470_zaharieva_bulgariia_niama_da_chestva_goce_delchev_na/", "text": "Датата 7 октомври, на която Северна Македония предлага заедно с България да чества Гоце Делчев, е неприемлива, защото е датата на най-голямото предателство, което Българската комунистическа партия е направила спрямо българския народ. Това заяви пред Би Ти Ви министърът на външните работи Екатерина Захариева. Тя коментира резултатите от работата на двустранната комисия по исторически въпроси, която не успя да постигне съгласие по темата. \"Повечето българи не са и чували тази дата, дата на едно от най-големите предателства на БКП, когато отказват да признаят македонците като българи. На 7 октомври 1946 г. под натиск на Сталин и Тито, които не желаят голяма балканска държа в лицето на България, Георги Димитров изпраща костите на Гоце Делчев в Скопие\", каза Захариева. По думите на външния министър най-важните въпроси за България, по които комисията трябва да постигне съгласие, са Гоце Делчев и Илинденско-Преображенското въстание. Тя отбеляза постигнатото съгласие по средновековната история - за делото на св. св. Кирил и Методий, за цар Самуил и за св. Наум, но подчерта, че Гоце Делчев и Илинденско-Преображенското въстание са \"разковничето\". Външният министър добави, че за България е важно не само комисията да постигне съгласие за историческата истина, но и тя да бъде записана в учебниците, по които се учи в училище. \"Докато продължават да лъжат децата си, няма как да ги възпитаваме във фалшив национализъм, то за тях не е добре\", каза Захариева и добави, че след като в продължение на 75 г. поколения в Северна Македония са възпитавани в лъжи, няма как за година и половина да се постигне обрат. На няколко пъти повтори, че българската позиция не е за пренаписване на историята, а за признаване на истината. Помолена да коментира острата позиция на вицепремиера Каракачанов, който обвърза резултатите от работата на комисията с напредъка на Северна Македония в преговорния й процес с ЕС, Захариева каза, че договорът за добросъседство, който двете страни сключиха миналата година, е част от споразумението на Македония за асоцииране с ЕС, и че България в хода на преговорите по всички преговорни глави ще очаква напредък и в работата на историческата комисия и промяна в учебниците. \"Ако искаш да влезеш в ЕС, трябва да се държиш като европеец\", добави тя.", "date": "2019.06.11", "title": "Захариева: България няма да чества Гоце Делчев на датата на най-голямото предателство на БКП"}
{"url": "https://www.dnevnik.bg/na_put/2019/06/11/3923055_koi_sa_nai-poseshtavanite_muzei_v_evropa/", "text": "Притокът на туристи към най-посетените музеи в Европа нараства с 6.1% през 2018 г. като броят на преминалите през залите на най-търсения музей се е увеличил в най-голяма степен. Това се вижда от годишния обзор на посещаемостта на световните атракции и музеите на международната Асоциация на тематичните паркове и базираната в САЩ международна консултантска компания AECOM. Проучването обхваща най-популярните в света музеи, тематични и водни паркове като се дава както глобална статистика за динамиката на посетителите, така и по региони. От частта за музеите се вижда, че парижкият Лувър е привлякъл най-много посетители - рекордните 10.2 млн. души, а увеличението за година е с близо 26%. Това е повече от който и да било друг музей в света някога. От данните се вижда, че в световната двайсетица са включени 9 европейски музея. Музеите на континента държат 50-процентен дял от световния посетителски поток. От самия \"Лувър\" наскоро обясниха успеха частично и със снимания в залите видеоклип Apes ** t на Бионсе и рапъра JAY-Z. Музеят с най-много последователи в света във \"Фейсбук\" и \"Инстаграм\" - съответно с 2.7 и 2.4 млн. Последователите му в \"Туитър\" са 1.4 млн. Общо почти 7 милиона души следват един от 15-те социални профила на Лувъра (YouTube, Weibo, WeChat и т.н.). На второ място по интерес в Европа е музейният комплекс на Ватикана, привлякъл близо 6.8 млн. души, а увеличението за година е с 5.1%. В класацията на 20-те най-посетени музея в Европа най-силно е застъпен Лондон, който присъства с общо шест музея - Британския музей, галерията \"Тейт модърн\", Националната галерия, Природонаучния музей, \"Виктория и Албърт\" и Музеят на науката в Южен Кенсингтън. Париж е на второ място с общо четири музея. Само четири музея в челната двайсетица отбелязват спад на интереса - музеят \"Ван Гог\" в Амстердам е приел с 9.6% по-малко посетители, посветеният на импресионистите \"Орсе\" в Париж - с 2.3%, \"Тейт модърн\" - с 1.3%, Градът на науките и индустрията в Париж - с 0.2% Общо двайсетте музея са посрещнали над 80 млн. души през миналата година при 75.6 млн. през предходната. Ето пълния списък на най-посетените музеи на континента: Лувър, Париж - 10.2 млн. души, Ватикански музеи, Ватикана - 6.756 млн. Британски музей, Лондон - 5.869 млн. Тейт модърн, Лондон - 5.829 млн. Национална галерия, Лондон - 5.736 млн. Природонаучен музей, Лондон - 5.226 млн. Държавен Ермитаж, Санкт Петербург - 4.294 млн. Музей \"Виктория и Албърт\" - 3.968 млн. Музей \"Кралица София\", Мадрид - 3.898 млн. Център Помпиду, Париж - 3.552 млн. Орсе, Париж - 3.175 млн. Прадо, Мадрид - 2.893 млн. Уфици, Флоренция - 2.330 млн. Риксмузеум, Амстердам - 2.3 млн. Град на науките и индустрията, париж - 2.231 млн. Национален музей на Шотландия - 2.228 млн. Музей \"Ван Гог\", Амстердам - 2.206 млн. Аушвиц - Биркенау, Освиенцим - 2.152 млн. Третяковска галерия, Москва - 2.149 млн.", "date": "2019.06.11", "title": "Кои са най-посещаваните музеи в Европа"}
{"url": "https://www.dnevnik.bg/evropa/2019/06/11/3923478_pet_golemi_strani_ot_es_obiaviha_podkrepa_za/", "text": "Франция, Германия, Великобритания, Полша и Швеция заявиха вчера, че подкрепят молдовския парламент,  чието разпускане бе обявено  по-рано от изпълняващия длъжността президент и досегашен премиер, предаде \"Франс прес\". \"В настоящата конституционна криза ние разглеждаме молдовския парламент като представител на народа на Молдова и като най-подходящото място да бъдат обсъждани политически въпроси, включително и най-противоречивите, и ние го подкрепяме\", изтъкнаха петте страни в общо изявление. Проруският президент на Молдова Игор Додон  бе отстранен от длъжността си , като мястото му бе заето от неговия политически противник, досегашния премиер Павел Филип, който разпусна парламента и свика предсрочни парламентарни избори. \"Франция, Германия, Великобритания, Полша и Швеция внимателно следят скорошното развитие на събитията в Молдова. След парламентарните избори демократично избраното парламентарно мнозинство прие важни решения, включително и това за сформиране на правителство. Призоваваме за спокойствие и сдържаност. Всички партии имат отговорност да решат тази конституционна криза по мирен начин\", посочват петте страни в изявлението си. Молдова, която е бивша съветска република с население от 3.3 милиона души, намираща се между Румъния и Украйна, е свидетел на голям брой политически кризи, отбелязва \"Франс прес\". Игор Додон, който бе избран за президент през 2016 г., е в политическо разногласие с правителството и на няколко пъти конституционният съд на Молдова преустановяваше президентските му пълномощия заради отказа му да одобри закони, приети от парламента. /БТА", "date": "2019.06.11", "title": "Пет големи страни от ЕС обявиха подкрепа за парламента в кризата в Молдова"}
{"url": "https://www.dnevnik.bg/bulgaria/2019/06/11/3923480_skusana_iazovirna_stena_i_povreden_vodoprovod_-/", "text": "В продължение на два последователни дни град Стрелча се оказа в бедствено положение заради липсата на вода, а великотърновското село Нова Върбовка е под заплахата на скъсана язовирна стена. Това са произшествията от тази седмица, предизвикани от обилните валежи в страната, последвали преливането на язовир Тутраканци и бедственото положение в Провадия през миналата. Скъсала се е язовирната стена край село Нова Върбовка в община Стражица, област Велико Търново, съобщи Би Ти Ви. Зам. -председателят на Агенцията за метрологичен и технически надзор ген. Кирил Войнов съобщи, че е получил информация за преливането на язовира към 1 ч. през нощта. Причината са обилните дъждове. Пожарната ще започне изпомпване на водата от язовира. В близкото село Камен има друг язовир – Чешме дере, с 40 хил. куб метра зареден обем, който също е проблемен. Двата са каскадни, поясни Войнов, който в продължение на дълги години беше шеф на пожарната. Председателят на Общинския съвет на Стражица Илиян Маринов увери пред БНР, че няма опасност за хората в района. ", "date": "2019.06.11", "title": "Скъсана язовирна стена и повреден водопровод - пороите оголиха проблемна инфраструктура"}
{"url": "https://www.dnevnik.bg/detski_dnevnik/2019/06/11/3923283_otkus_ot_chernite_kamuni_na_hjus_kaier/", "text": "Безкомпромисната гледна точка на детето винаги присъства в творчеството на Кайер, но в същото време посредством своите млади герои той рисува прозорлива картина на света на възрастните. Неговата загриженост се разпростира над социалната и религиозна тематика, а в сърцевината на книгите му е посланието за толерантност, разбирателство и човеколюбие. Преди няколко години на български излезе една от най-популярните му книги - \"Книгата на всички неща\", а сега предстои и премиерата на \"Черните камъни\" - и двете в каталога на издателство \"Жанет 45\". Впечатляващото графично оформление на Люба Халева успява да накара Кайер да пристигне лично за представянето им в София и Пловдив. Първата му среща с читатели ще е на 12 юни от 17:30 ч. в Камерната зала на Драматичния театър в Пловдив, а следващата е на 13 юни от 18:30 ч. в Младежкия театър в София. ИК \"Жанет 45\", 2019 Превод от нидерландски Мария Енчева Оформление Люба Халева Каква беше причината? Защо разгадаваше незабавно сложни технически конструкции, а иначе разсъждаваше така мудно? – Причината – обяви Долон на глас – е в липсата на думи. Кимна. Истина си беше. Можеше да си повтаря, че трябва да задава въпроси, ала каква полза, като няма думи? Трябваше да се отправи на лов за думи. Сири мина покрай него, нарамила коса. – Да си прекараш деня добре – пожела му тя мимоходом. Не се обърна. В походката ѝ личеше отчаяние. Долон можеше да я придружи до градините, да поговори за последен път като дете с нея. Но не го стори. Знаеше, че няма с какво да я разведри. Утре Сири щеше да даде синовете си на кулата. Нищо не можеше да се направи. Те щяха да се връщат прашни и изтощени като Бодор. Сири щеше да остане самотна в градините. Очите на Долон се напълниха със сълзи, сърцето му се вледени. Как беше възможно да е очаквал утрешния ден с такова нетърпение? Кулата беше впечатляваща и идеалът на Народа на кулата беше достоен, но заслужаваха ли двете всички жертви? Откритието на Долон не биваше да утежнява живота на хората. В този момент му хрумна, че откритието му няма да е някоя техническа конструкция, а нещо различно, нещо, за което още му липсваха думи. – Последен ден – измърмори той. – Да не го пропилявам. Отправи се към края на града. Струваше му се, че върви безцелно, докато краката му не го отведоха до колибата на Драмок. Той се усмихна. Краката му си знаеха работата. Ако имаше човек, който да разбира от думи, то това беше Драмок. Долон се загледа през храстите, зад които се спотайваше колибата. Щом се запровира през тях, отнякъде се дочу трополене на забързани стъпки и пращене на клони. Някой – човек или животно – побягна. Долон изчака звуците на бягащото същество да заглъхнат, след което изпълзя от храстите. – Мъдри господине – заговори той, – аз съм, Долон. Днес е последният ден от детството. Може ли да вляза? – Глупакът от миналия път ли? – изкрещя старецът. – Лудият с шантавото стихотворение? – Да, мъдри господине – провикна се Долон. – Какво си въобразяваш, каменоломецо? Защо постоянно досаждаш? – Обещах ви да дойда пак – извика Долон. – Гледай ти, гледай ти! – Драмок избухна в дрезгав смях. – Значи аз съм виновен, така ли? Притрябвали са ми безвкусните брътвежи на обичните ми съграждани! Може да съм стар, но не съм сенилен. Долон мълчеше. – Кажеш им нещо дружелюбно – не спираше Драмок – и те ти висват пред вратата като гладни псета. Да те няма, чуваш ли! Долон въздъхна и седна на земята. – Тръгна ли си? – изкрещя старецът. – Не. Още не си е тръгнал. Чака отговор на детинските си въпроси. Защо това, защо онова. Дали съм можел да му обясня какъв е смисълът на живота. Дали не е по-добре да си мъртъв. Ах, момче, изтощавам се само като се замисля. Тръгна ли си вече? Долон откъсна тревичка и налапа крайчеца ѝ. В колибата на Драмок настъпи продължителна тишина. – Влизай, откривателю – прозвуча уморено отвътре. Долон скочи и се шмугна в колибата. Настани се срещу Драмок и зачака. В колибата миришеше неприятно, сякаш и въздухът в нея беше стар като обитателя ѝ. Драмок се вгледа в гостенина, без да крие неприязънта си. – Тази младеж! – измърмори той. – Колкото по-безлични са чертите на лицето ѝ, колкото по-силна глупост струи от очите ѝ, толкова по-опасно проблясва амбицията в безукорните ѝ зъби. Долон не вдяна нито дума. Изчака Драмок да привърши с оплакванията си. – И аз съм бил млад – добави старецът, – но поне имам доблестта да се срамувам! А ти ми стоиш тук с тая физиономия, сякаш някой ти е дал право да ме разпитваш! Младежта очаква отговорите да ѝ се сервират на поднос, въобразява си, че така е редно. Аз сам стигах до всеки извод! Но хубаво, питай. Ще ти отговарям, но няма да обяснявам, защото от много обяснения човек полудява, обезумява, дъската му почва да хлопа, сещаш се. Нищо няма да ти обяснявам. Долон кимна. – Имам един въпрос. Драмок се изкикоти. – Ето, знаех си – рече той и се вгледа развеселен в сбърченото чело на Долон. – Вярно ли е – започна Долон, – че на най-горното ниво призовават определен вид момчета? Усмивката на Драмок застина. Той отмести поглед и въздъхна тъжно. – Трябва да призная – рече той след малко, – че въпросът ти ми допада. – А какъв е вашият отговор? – попита Долон. – Ами какво да ти кажа? Сложно е. Има много ъгли, от които да – Отговорете ми! – прекъсна го Долон. Драмок залюля горната половина на тялото си. Почеса се по главата. – Отговорът ми е \"да\" – каза той накрая. После впи очи в Долон като змия, която дебне плячката си. Долон се вгледа безстрастно в Драмок. След малко сведе глава. – Що за момчета? – попита той. Драмок си потърка очите и изпъшка. – Кулата – заговори той, – кулата изтръсква от себе си каменоломците, които бавят строежа или отслабват конструкцията ѝ – и отново се взря в Долон. Долон не издаваше емоциите си. Държеше се така, сякаш водеше подобни разговори всеки ден. – Кулата сама ли изтръсква каменоломците, или го правят хората? – Кулата и Народът на кулата са едно – отвърна Драмок. – Няма какво повече да се каже – добави той строго. Долон кимна. Разбра. – Възможно ли е да защитиш момчетата, които кулата изтръсква от себе си? – продължи той. – Долон – заговори Драмок с друг тон, – ти не си от тях. – Не става дума за мен – отговори Долон кратко. – Не става дума за теб ли? – Драмок вдигна изненадан вежди. – Тогава защо въобще се занимаваш? – Ще ми отговорите ли? – попита Долон хладно. Драмок люлееше тяло и ръмжеше ритмично. Внезапно плесна глухо с ръце. – Не знам – рече той. – Може би има начин да излъжеш кулата, но досега не съм чувал някой да го е направил. Отговорите на Драмок се защураха като призраци из главата на Долон. Старецът беше потвърдил предположенията му. В думите му нямаше нищо успокоително. Долон се надигна. Дори правилните въпроси не му носеха покой. А колко ли още въпроси имаше, които дори не се сещаше да зададе? Хиляди. Хиляди въпроси с хиляди тревожни отговори. – Последно, мъдри господине – каза той. – Как е възможно вие да сте толкова по-възрастен от всички други каменоломци? – Причината е тази, че нямам идеали – отвърна Драмок кратичко. Долон му отправи студен поглед. – Няма да обяснявам – припомни Драмок. Момчето кимна. В ума му изплуваха нови въпроси, за които не намираше думи. – Благодаря ви, мъдри господине. Ще ви оставям. – Време беше, каменоломецо – изръмжа Драмок. Долон се приведе, за да мине през отвора на колибата. – Опитай се преди окаяната си смърт да се отбиеш поне още веднъж, откривателю – подвикна Драмок подире му. – Обещавам! – изкрещя Долон и се отдалечи. Когато се събуди на следващата сутрин, Долон забеляза, че в съня си беше прегърнал брат си. Явно се беше вкопчил здраво в него, защото ръката му беше изтръпнала. Денят на Встъпването. Долон отиде до отвора на колибата и се загледа навън. Слънцето вече огряваше най-горното ниво на кулата, докато в основите ѝ беше още мрак. Наближаваше тържественият час. Слънчевите лъчи се спуснаха към шестото ниво, после към петото; малко по малко тъмнината се оттегли. Долон въздъхна и излезе. Кулата продължаваше да е най-красивото нещо, което беше виждал някога, и макар копнежът му да се беше примесил със страх, желанието да участва в строежа ѝ не беше отслабнало.", "date": "2019.06.11", "title": "Откъс от \"Черните камъни\" на Хюс Кайер"}
{"url": "https://www.dnevnik.bg/bulgaria/2019/06/11/3923485_nad_1000_deca_sa_izostaveni_ot_roditelite_si_minalata/", "text": "Над 1000 деца са изоставени от своите родители миналата година, съобщи в интервю за Нова телевизия министърът на труда и социалната политика Бисер Петков. Той коментира протестите срещу проекта за Национална стратегия за детето до 2030 г., която, според участниците в тях, цели да отнема децата от техните родители. \"Искам пак да потвърдя, че проектът на Националната стратегия за детето 2019 - 2030 година е оттеглен. По него не се работи. По никакъв начин чрез законодателни или по общо нормативни промени не се прокарват принципи и положения от проектостратегията\", посочи той. Петков подчерта, че основанията за отнемане на дете от семейство не са променяни от 2003 г., когато са записани в чл. 25 от Закона за закрила на детето. \"Отнемането на дете може да се случи когато грижата за него е неглижирана, детето е поставено в риск или ако детето е насилвано. Това са изброените основания при които като крайна мярка се предприема извеждане на детето от семейството\", припомни Петков. Запитан дали издърпването на ухо или шамар могат да бъдат причина за отнемане на дете, министърът отрече, и нарече тезата несъстоятелна. По думите му именно подобни интерпретации на битови случаи са довели до неразбиране на стратегията и са станали причина за нейното оттегляне. \"Всеки може да прецени, че дадено дете се нуждае от закрила и може да подаде сигнал. Но тук е ролята и преценката на органите за закрила на детето. Те трябва да преценят дали това дете наистина е подложено на риск и дали е необходима работа със семейството\", посочи още социалният министър. Бившият конституционен съдия, а сега експерт към Министерството на правосъдието Румен Ненков също коментира протестите срещу стратегията. Пред Би Ти Ви той каза, че \"българският народ много ловко се манипулира и то в посока недоверие към европейските ценности\". По думите на юриста без контрола на държавата не може едно дете да бъде поставено в различни условия от семейната среда. \"Огромният проблем е, че ние нямаме деца, а не, че ще ни ги вземат\", допълни бившият конституционен съдия.", "date": "2019.06.11", "title": "Над 1000 деца са изоставени от родителите си миналата година"}
{"url": "https://www.dnevnik.bg/bulgaria/2019/06/11/3923495_dji_pi_grup_se_opravda_za_nadiganeto_na_plochkite_s/", "text": "Според фирмата \"Джи Пи Груп\" - изпълнител на ремонта на софийската улица \"Граф Игнатиев\" надигането на плочки, установено в събота, е недостатък на проекта, а не на изпълнението. Пред Би Ти Ви проектовият мениджър в \"Джи Пи Груп\" Георги Гигов каза: \"Обектът е приет на 18 декември, така че твърдението, че 10 дни след приключването на ремонта са се появили дефекти не е вярно. Като изпълнител сме част от един процес, който включва проектиране и избор на материал. В качеството си на изпълнител сме длъжни да изпълнил зададения ни проект и го направихме\". През уикенда граждани забелязаха, че по трамвайното трасе са се надигнали плочи, дефектът беше бързо отстранен, а  обяснението на експертите за причината  беше в \"температурно разширение на напречните отводнители, които са монтирани директно до релсите\". Пред БНТ днес кметът Йорданка Фандъкова каза, че не приема никакви оправдания и обяснения. Фандъкова е възложила на главния архитект да провери този казус и да се изясни отговорността на всеки в процеса на възлагането, проектирането и приемането. \"Не мога да допусна всички тези инженери да не са допускали, че през лятото в София ще е топло\", възмути се тя. Кметът припомни, че досега е санкционирала изпълнителя с 440 хил. лв. като окончателният размер на глобата може да достигне 1 млн. лв.", "date": "2019.06.11", "title": "\"Джи Пи груп\" се оправда за надигането на плочките с проектанта"}
{"url": "https://www.dnevnik.bg/evropa/2019/06/11/3923496_zaradi_pritoka_ot_venecuela_i_zapadnite_balkani/", "text": "Броят на търсещите убежище в Европейския съюз се е увеличил от началото на годината, обратно на тенденцията за спад след пика на бежанската криза през 2015 г., показа анализ на германската медийна група \"Функе\", цитиран от \"Политико\". От януари до април около 206 500 души са кандидатствали за убежище за пръв път в ЕС, което е с 15% повече спрямо същия период миналата година, сочи анализът, основан на временни месечни данни от държавите членки на ЕС. Ръстът се дължи на драстичното покачване на броя на кандидатите за убежище от Венецуела, Колумбия и Западните Балкани, които не се нуждаят от виза, за да пътуват в ЕС. Откакто през 2015 г. над 1 милион мигранти дойдоха в Европа, голяма част от тях търсейки убежище от насилието в Близкия Изток и Африка, броят на кандидатите през годините започна да намалява от части заради усилията на Европа да ограничи миграцията, включително и чрез спорната сделка от 2016 г. с Турция. Доклад на Европейската служба за подкрепа в областта на убежището (EASO) за март показа, че молбите за убежище са се увеличили с 20% спрямо март 2018 г. Според анализа на \"Функе\" между януари и април в сравнение със същия период миналата година броят на кандидатите от засегнатата от криза Венецуела е скочил със 121%, достигайки 14 257. Така Венецуела се нарежда на второ място по брой търсещи убежище единствено след Сирия и преди Афганистан. Докато броят на търсещите убежище от Сирия е намалял с 8%, този на хората от Афганистан се е увеличил с 36%. Броят на колумбийците, търсещи убежище, е нараснал до 8097 – увеличение със 156%.", "date": "2019.06.11", "title": "Заради притока от Венецуела и Западните Балкани търсещите убежище в ЕС се увеличават"}
{"url": "https://www.dnevnik.bg/bulgaria/2019/06/11/3923488_ot_1_juli_pokupatelnata_sposobnost_na_pensionerite/", "text": "От 1 юли покупателната способност на пенсионерите ще се увеличи заради осъвременяването на пенсиите с рекордните 5.7%. Това пресметна пред Нова телевизия министърът на труда и социалната политика Бисер Петков. През миналата година увеличението беше с 3.8%, а през тази е значително по-високо, каза министърът като припомни, че увеличението се определя по формула, която включва половината от прогнозната инфлация за годината и половината от повишението на осигурителния доход. През тази година очакваната инфлация е 3%, което означава, че повишението компенсира напълно изгубената покупателна способност и реално додава, коментира той с уговорката, че в абсолютни стойности повишението може да изглежда недостатъчно. Минималната пенсия за осигурителен стаж и възраст ще нарасне от 207.6 лв. на 219.43 лв., а средната, която е 360 лв., ще се увеличи с 23-24 лв. От 1 юли 41 хил. души, досега ограничавани от тавана, ще получат пенсиите си в реалния им размер, каза Петков. Причината е, че таванът на пенсиите се вдига от 910 лв. на 1200 лв.", "date": "2019.06.11", "title": "От 1 юли покупателната способност на пенсионерите щяла да се увеличи"}
{"url": "https://www.dnevnik.bg/sviat/2019/06/11/3923489_sasht_shte_zasiliat_voennoto_si_prisustvie_v_polsha/", "text": "Варшава и Вашингтон ще подпишат сделка за увеличаване на американското военно присъствие в Полша тази седмица. Това обяви полският президент Анджей Дуда, цитиран от \"Ройтерс\". Агенцията отбелязва, че споразумението ще е далеч от амбициозния план за \"Форт Тръмп\", заявен от полските власти миналата година. Повече войници и командни и логистични способности ще са част от него. Но според Дуда, дал интервю за \"Ройтерс\" преди утрешната си визита в САЩ, американското присъствие до момента е било в \"проучвателен етап\". \"Днес говорим за подсилване на американското присъствие и навлизане във втората фаза\", обяснява той. По думите му \"както количеството, така и качеството\" ще се повишат със сделката. Обсъжда се изграждането на писта за безпилотни устройства. Според съветника на президента Кшищоф Шчерски на предстоящата среща с Тръмп ще бъде обявено политическо споразумение, а техническите преговори ще продължат. При предишното си посещение в САЩ, през септември миналата година Дуда предложи нова военна база, за която Варшава би дала до 2 млрд. долара, да носи името на президента на САЩ Доналд Тръмп. Към момента на ротационен принцип в страната има около 4500 военнослужещи като част от споразумение, сключено с НАТО през 2016 г. в отговор на руската анеския на Крим. То бе подписано по време на сегашния кабинет на \"Право и справедливост\", който търси засилване на сътрудничеството със САЩ въпреки разногласията между Тръмп и другите големи европейски държави. Досега представители на полските власти за заявявали за \"Ройтерс\", че основните различия са по въпроси като подялбата на разходите за засиленото военно присъствие. Според тази информация Полша е несклонна да поеме по-голямата част от отговорността за поддръжката на служещите в новата база. Дуда същевременно казва, че това са \"отворени\" разговори. \"Очевидно е, че ако сигурността ни е подсилена, абсолютно участваме в разходите. Обсъжданият процент е ябълка на раздора.\" Президентът добавя, че е поканил американския си колега на 1 септември, за 80-ата годишнина от нахлуването на нацистите, отприщило Втората световна война. \"Нямаме информация, че г-н президентът няма да дойде... допускам, че ще (го направи).\" Общо между Варшава и Вашингтон са и напрегнатите отношения с Брюксел. Според Дуда изборите за Европарламента през май, нанесли удар на центристките групи (от които \"Право и справедливост\" не е част), показват, че дискусиите за европейските договори трябва да бъдат подновени, за да отразят новия баланс на силите. Европейският съвет например трябва да получи повече правомощия в решенията за цялостната политика в ЕС, това трябва да се случи и с Европарламента за сметка на Еврокомисията. \"Не мога да си представя реформа на ЕС без отваряне на договорите.\"", "date": "2019.06.11", "title": "САЩ ще засилят военното си присъствие в Полша със сделка тази седмица"}
{"url": "https://www.dnevnik.bg/sviat/2019/06/11/3923504_civilni_sa_ubiti_pri_udari_na_silite_na_asad_i_rusiia/", "text": "Двайсет и пет цивилни, от които седем деца, бяха убити при удари на сирийския режим и Русия в различни райони на Северозападна Сирия, предаде \"Франс прес\". Агенцията се позовава на Сирийския център за наблюдение на човешките права. Според центъра 13 от цивилните са убити при атаки на силите на режима в град Джабал, провинция Идлиб, която е последният голям бастион на джихадистите в Сирия и която се превърна в мишена на всекидневни бомбардировки на силите на режима на сирийския президент Башар ал Асад и на Русия. При насилието срещу Идлиб, където живеят близо три милиона души, от края на април са убити повече от 360 цивилни, сочат данни на базирания във Великобритания Сирийски център за наблюдение на човешките права. Според ООН атаките са причинили разселването на повече от 270 хил. души, а на 24 болници и диспансери са нанесени материални щети. Експертите твърдят, че сирийският режим ще продължи малко по малко да отвоюва територия, но според тях е малко вероятно режимът да предприема сериозна офанзива. От началото на гражданската война в Сирия през 2011 г. са убити повече от 370 хил. души, а милиони са разселени, отбелязва \"Франс прес\". /БТА", "date": "2019.06.11", "title": "Цивилни са убити при удари на силите на Асад и Русия в Северозападна Сирия"}
{"url": "https://www.dnevnik.bg/ot_vas/novini_ot_vas/2019/06/11/3923506_razhodka_po_deltata_na_dunav/", "text": "Сега дунавската делта е рай за пернатия дивеч. Никъде другаде по света няма събрани на такава площ 250 вида птици. От тях 180 са европейски, а 70 вида – прелетни, които идват от Африка и Азия.", "date": "2019.06.11", "title": "Разходка по делтата на Дунав"}
{"url": "https://www.dnevnik.bg/sviat/2019/06/11/3923514_ubitiiat_polubrat_na_kim_chen-un_bil_informator_na_cru/", "text": "Полубратът на севернокорейския лидер Ким Чен-ун - Ким Чен-нам, който бе убит в Малайзия през 2017 г., е бил информатор на Централното разузнавателно управление на САЩ, съобщава днес американският всекидневник \"Уолстрийт джърнъл\", като се позовава на неназован източник, \"лично запознат с въпроса\", предаде БТА. По-рано подобно твърдение се появи и във в. \"Вашингтон пост\". Според източници на \"Файненшъл таймс\" Ким е бил \"информатор на ЦРУ\". \"Уолстрийт джърнъл\" обаче прави уточнение, че много подробности за отношенията между изпадналия в немилост в Пхенян Ким Чен-нам и ЦРУ остават твърде неясни. От ЦРУ са отказали коментар по темата. Според източника, цитиран от \"Уолстрийт джърнъл\", е имало връзка между ЦРУ и Ким Чен-нам. Няколко бивши американски служители казаха, че полубратът, който от много години живееше извън Северна Корея и нямаше никакво политическо влияние в Пхенян, вероятно не е бил в състояние да предава някакви съществени подробности за потайните ходове на пхенянския режим, пише вестникът. Същите бивши служители твърдят, че Ким Чен-нам почти сигурно е бил в контакт със службите за сигурност на други страни, по-специално Китай, отбелязва \"Уолстрийт джърнъл\". Южнокорейски и американски служители са отбелязали, че севернокорейските власти са наредили убийството на Ким Чен-нам, който е бил критик на династичното управление, наложено от неговото семейство. Според източника на всекидневника Ким Чен-нам е пътувал до Малайзия през февруари 2017 г. за среща със своя контакт, осъществяващ връзката с ЦРУ, макар че това може да не е била единствената цел на посещението му. Две азиатки бяха обвинени за отравянето му на летището в Куала Лумпур същия месец. Те са напръскали лицето му с нервнопаралитичното вещество VX -  забранено химическо оръжие . Двете - виетнамка и индонезийка, бяха освободени неотдавна, след като прекараха над две години в затвор в Малайзия.", "date": "2019.06.11", "title": "Убитият полубрат на Ким Чен-ун бил информатор на ЦРУ, пишат американски медии"}
{"url": "https://www.dnevnik.bg/sviat/2019/06/11/3923522_gurciia_nasrochi_izborite_za_7_juli_sled_ostavkata_na/", "text": "Гръцкият президент Прокопис Павлопулос прие вчера оставката на премиера Алексис Ципрас и  новите избори сега са насрочени за 7 юли , няколко месеца преди датата, на която трябваше да са редовните. Страната е в \"продължителен предизборен период от деня след местните избори\" и това може да създаде \"рискове за курса на икономиката\", каза Ципрас при срещата с Павлопулос, предаде \"Файненшъл таймс\". Премиерът в оставка  обяви изборите в първите часове след резултатите  от европейските. На тях консервативаната \"Нова демокрация\", най-голямата опозиционна партия, бе първа с 9.5 пункта преднина. Със сходен резултат се очаква да спечели и националните избори, пише британският вестник. Часове след като подаде оставка, Ципрас представи програмата си за следващите четири години и обеща мерки, с които ще насърчи средната класа, изнесла на гърба си по-голямата част от кризата, нови работни места и и мерки за увеличаване на заплатите, предаде \"Катимерини\". Междувременно доскорошният коалиционен партньор на лявата \"Сириза\" на Ципрас, Панос Каменос, обяви, че партията му \"Независими гърци\" няма да участва на изборите. Тя спечели едва 0.8% на европейските.", "date": "2019.06.11", "title": "Гърция насрочи изборите за 7 юли след оставката на Ципрас"}
{"url": "https://www.dnevnik.bg/biznes/2019/06/11/3923512_menpauur_biznesut_v_tri_ot_pet_regiona_vloshava/", "text": "Бизнесът в три от петте региона на България влошава плановете си за наемане на служители през идните три месеца в сравнение със същия период на миналата година. Очаквано фирмите във Варна планират през следващото тримесечие най-голям ръст на заетостта.Работодателите предвиждат увеличение на служителите в осем от 10-те индустриални сектора. Това показват данните от традиционното изследване на \"Менпауър\", което разделя страната на пет региона - Бургас, Варна, Пловдив, Русе и София. През следващото тримесечие работодателите очакват увеличение на заетостта във всички видове (по големина) организации. Големите фирми прогнозират ръст на заетостта с 20%, малките и средните - с 6%, докато прогнозата на работодателите от микропредприятията е за ръст на заетостта от 1%. По традиция заради туризма през лятото заетостта се увеличава, което обяснява и защо през следващите три месеца - с 12%. Макар и с по-малки проценти, работодателите във всички пет региона очакват да увеличат заетостта през периода юли-септември. За София очакването е за ръст на служителите от 7%, за Бургас и Пловдив - 6 на сто, а за Русе - с 5%. В сравнение с второто тримесечие на 2019 г. работодателите във Варна отчитат леко подобрение от 4 процентни пункта, но прогнозата за Русе е по-слаба с 2 процентни пункта. Плановете за наемане на служители не търпят промяна както в Бургас, така и в София и остават сравнително стабилни в Пловдив. в сравнение със същия период на миналата година. Прогнозите за Бургас, Пловдив и Русе намаляват с 3 процентни пункта. В същото време плановете за наемане остават сравнително стабилни във Варна и без промяна в София. През следващото тримесечие работодателите предвиждат увеличение на служителите в осем от 10-те индустриални сектора. Най-силен темп на наемане се очаква в сектор \"Финанси, застраховане, недвижими имоти и бизнес услуги\", където нетната прогноза за заетостта е +16%. Работодателите от сектор \"Електричество, газ и вода\" отчитат значителни планове за наемане с прогноза от +11%, а секторите \"Транспорт, складове и комуникации\" и \"Строителство\" отчитат прогнози от съответно +10% и +9%. В същото време работодателите от сектор \"Минно дело\" очакват да намалят заетостта, като отчитат прогноза от -2%, докато работодателите от сектор \"Хотелиерство и ресторантьорство\" предвиждат застинал пазар на труда с прогноза от 0%. В сравнение с предишното тримесечие Значително увеличение от 9 процентни пункта е отчетено в сектор \"Земеделие, горско стопанство, лов и риболов\", докато прогнозите за сектор \"Електричество, газ и вода\" и \"Финанси, Сравнение по сектори застраховане, недвижими имоти и бизнес услуги\" се увеличават със съответно 5 и 4 процентни пункта. В същото време намеренията за наемане намаляват в три сектора, като най-значителен спад от 7 процентни пункта има в сектор \"Производство\". Спрямо същия период на миналата година работодателите в пет от 10-те индустриални сектора отчитат по-добри планове за наемане.", "date": "2019.06.11", "title": "\"Менпауър\": Бизнесът в три от пет региона влошава прогнозите си за наемане на служители"}
{"url": "https://www.dnevnik.bg/evropa/regioni/2019/06/11/3923537_miasto_za_starite_junaci/", "text": "Големите градове имат своите архитектурни символи, които пазят духа и историята на поколения назад. София например има няколко чаровни градски къщи - Къщата с ягодите, Двойната къща или тази на поета Пейо Яворов. Пловдив си има редица сгради в Стария град, а Видин е дом на впечатляваща синагога. Варна може да се похвали с втората по големина катедрала в България, \"Успение Богородично\". Точно срещу нея обаче се намира една малко по-малко известна жълта чаровна сграда с възрожденски щрихи по фасадата на име Юнашкия салон, пише \"Капитал\". Зданието всъщност има дълга история, преживяло е различни катаклизми и дори е било на прага на разрухата, но с помощта на предприемчиви хора и успешно финансиране по инициативата JESSICA със съдействието на Регионалния фонд за градско развитие през 2015 г. салонът получава втори шанс. Стойността на проекта е 1.8 млн. лв., а средствата идват по приоритетна ос \"Социална инфраструктура\" на оперативна програма \"Региони в растеж\".  Както от община Варна коментираха за \"Капитал\" - сградата е \"емблематична\" за града. Някога тя е била дом на спорта - провеждали са се тренировки и състезания по фехтовка, бокс, волейбол, била е първата сграда на Юнашката организация изобщо в страната. През годините зданието влиза в различни роли, като минава през разрушение по време на войните, технопартитата през 90-те години до една почти фатална бъркотия със собствеността в началото на XXI в. През 1982 г. сградата е обявена за паметник на културата и архитектурата. Именно нещастната съдба на много паметници на културата притеснява обществото в България от години и те наблюдават как сгради с богато минало и забележителен вид изчезват от пейзажите на градовете. За щастие с помощта на европейското финансиране сградата получава нови функции - музей на спортната слава на Варна, дом на общинска дирекция и зала за събития.  След ремонта й през 2015 г. сградата се съживява и може да се ползва за нови функции. Вече не е особено годна за спортни мероприятия, тъй като е твърде малка и не е подходяща за настоящите стандарти за тренировки. Специфичната й ценна архитектура и историческата й значимост обаче се запазват. С малко повече въображение и инициативност общината - стопанин на Юнашкия салон, може да събуди духа на мястото и да му намери нова полезна цел.  Волейбол, опери и складиране на жито \"Това е първият гимнастически салон и самото Юнашко движение е било първото доброволно събиране на хора с фокус спорт\", обяснява Алис Магърдичян, управляващ директор на Регионалния фонд за градско развитие.  Според книгата на Петър Гечев \"Юнашкият салон 1910 - 2015\" организация \"Юнак\" е първата обществена патриотична организация, като началото й е поставено още от края на XIX в. В основата й стои спортът и физическото възпитание като ценност, но освен това тя е имала за цел да възпитава младежта. Постепенно тя се сдобива с редица имоти. Сградата на Юнашкия салон във Варна е построена през 1910 г. по проект на арх. Манол Йорданов. Тя е била и първото здание в цяла България, построено специално за целите на движението. Отпуснат е общински терен за гимнастическия салон на организацията, а строителите работят безвъзмездно, за кауза.  Любопитен факт е, че през 1915 г. става една от малкото обществени сгради в морската столица, които са електрифицирани. Фасадата й носи полъх на възрожденски дух, без да напомня твърде много на отминалите времена. В облика й преобладава стилът сецесион. По нея има уникални дървени елементи и колони.  Салонът приютява спортисти от всякакви сфери още през 20-те години на миналия век: спортна и художествена гимнастика, фехтовка, бокс, волейбол, баскетбол и т.н. По спомените на треньори от онова време, цитирани от Гечев, през студените варненски зими една голяма тенекиена печка е спасявала трениращите в залата младежи. Спортът обаче далеч не е бил единствената функция на сградата. Гости са били италиански оперни певци, като тук се е провело първото оперно представление във Варна. През 1912 г. именно в салона е премиерният концерт на първия български симфоничен оркестър. Покрай войните в началото на XX в. сградата е претърпявала редица щети, пожари, войници са я окупирали, а в един момент е преустроявана, за да стане склад за жито.  Чий е този имот Славното минало обаче се сблъсква с един ключов проблем за много подобни сгради през десетилетията - собствеността. Прехвърляна от една институция или ведомство в друга, тя постепенно губи функционалността и се руши все повече и повече. С идването на комунизма повечето от сградите на \"Юнак\" са национализирани. От 1965 г. по данни на община Варна сградата е държавна собственост. Българският съюз за физкултура и спорт го управлява от 1946 г. (от дирекция \"Общинска собственост, икономика и стопански дейности\" уточниха, че информация за собствеността и ползването на Юнашкия салон за периода от 1930 до 1946 г. няма). От книгата на Петър Гечев става ясно, че през годините, в които Юнашкият салон е държавна собственост, са се носели слухове, че сградата може да се прероди в нещо съвсем различно - хотел, банка и т.н. Поколенията спортисти обаче не са позволили това да се случи.  През 1995 г. сградата става общинска, като тогава в нея се помещават клубове и администрацията на сдружението \"ЖСК-Спартак\" (Варна). Само четири години по-късно с преписка на тогавашния областен управител Добрин Митев сградата преминава при Комитета за младежта, физическото възпитание и спорта, а впоследствие през 2000 г. е вписана в активите на \"Национална спортна база\" ЕАД. Те се оказват лоши стопани, сградата не се използва и започва да се руши.  Докато Симеон Сакскобургготски е министър-председател, имотът преминава в управлението на Варненската районна дирекция на Българския спортен тотализатор. Тогава кмет е Кирил Йорданов. Местната власт научава от Държавен вестник, че сградата вече не е нейна, припомня Гечев. Йорданов започва битка и настоява да се отмени постановлението, с което салонът е актуван като държавна собственост. Чак на 27 ноември 2014 г., по време на втория кабинет на Бойко Борисов, новият варненски кмет Портних получава символично ключа за Юнашкия салон от регионалния министър Лиляна Павлова и спортния министър Красен Кралев. Оттук започва и новата глава в историята на салона. Глътка нов живот По това време вече има проект за реновация на сградата на архитектите Константин Пеев и Мария и Пламен Аврониеви. Проектът се е управлявал от община Варна, като негови ръководители са били Николай Костадинов и Кристиана Генчева. През 2015 г. община Варна сключва договор за кредит с Регионалния фонд за градско развитие и Societe Generale Експресбанк чрез инициатива JESSICA, за да ремонтира и преоборудва салона. Специално за реконструкцията няма обявена конкретна обществена поръчка. Община Варна е сключила рамково споразумение за отделни видове строителства и в рамките на срока на това споразумение възлага строителство на изпълнители. В случая това е ДЗЗД \"АБ Варна\", в което влизат строителните компании АБ и \"АБ Инвест НН\".  \"При салона най-значима е конструкцията вътре в сградата, тази, която носи покрива\", разказва Пламен Аврониев, един от архитектите зад реновацията. Той обяснява, че греди под ъгъл стигат до покрива на сградата и се виждат вътре в интериора на основното помещение. Предизвикателството е било как да се съобразят с изискванията за противопожарна безопасност, тъй като гредите са направени от дърво. Все пак остават направени от същия материал, само са боядисани с набъбваща боя. Подобно архитектурно решение може да се намери в много малко сгради в България, казва Аврониев.  Вътре са създадени и стълби за лесна връзка между етажите, възстановени са съблекалните, направени са допълнителни галерии, на които са подредени повече столове за зрителски места, тъй като преди това са били ограничени.  \"За фасадата измислихме цветово решение, което според нас ще пасва. Изричното условие беше да се запазят орнаментите с автентичен вид до най-малкия детайл. Майсторите го изпълниха впоследствие и с това запазихме специфичния вид на фасадата\", казва Пламен Аврониев. Той разказва, че сложната част е била да се заснеме архитектурно сградата, а след това са преминали към проекта за съхраняването й. към \"Към колектива беше привлечен колега с лиценз за паметници на културата - арх. Константин Пеев, който има много опит в сферата\", подчерта Аврониев. Ремонтът струва 1.68 млн. лв. с ДДС и се изпълнява от април до декември 2015 г. Вътрешността е изцяло обновена, а фасадата - запазена. Спортната общност във Варна, както през целия живот на сградата, е следяла ремонта внимателно и с голямо желание, споделят от Регионалния фонд за градско развитие. Проектът е имал още една полза. \"По време на развалянето на сградата открихме много стари архиви в ниши и и на тавана, затова ги предадохме и част от тях са изложени в музея на спортната слава на Варна\", казва Аврониев. Така проектът е запазил и частица история на морската столица.  Минало - добре, а настояще? \"След финала на проекта сградата ще бъде превърната в дом на спортната общественост и слава, както е замислена при построяването\", каза при началото на ремонта кметът Иван Портних. По данни на община Варна за 2017 г. са проведени 104 мероприятия с 8136 посетители, а приходът от събития е 6316 лв. Ръстът през 2018 г. обаче е над два пъти - вече са реализирани 284 събития, които са привлекли и повече хора - 17 148 души. От тези мероприятия 50 са били платени и те са генерирали 13 704 лв., уточниха от общината.  В момента основен клиент на Юнашкия салон си остава стопанинът й - общината. На втория етаж например в няколко стаи се е настанала спортната администрация на общината, а от време на време се провеждат заседания на общинския съвет. Има и събития за професионално ориентиране, провели са се няколко изложби, концерти, състезания по тенис на маса, шах и модерни танци. \"Предимства за ползване на средата имат всички дирекции в община Варна. С най-много мероприятия са дирекция \"Спорт\", \"Младежки дейности\", \"Образование\", \"Здравеопазване\", \"Култура\" и \"Туризъм\", коментираха от община Варна за \"Капитал\". \"Тук се организират всички значими конференции със спортните специалисти, с дейците на образованието и науката. Организират се различни квалификационни форми, свързани с професионалното ориентиране, предлагат се срещи на работодатели с желаещи да работят съобразно интересите и квалификацията им\", разказват от община Варна. Сградата има скрит потенциал, който благодарение на проекта по оперативната програма \"Региони в растеж\" и инициативата JESSICA със съдействието на Регионалния фонд за градско развитие може да бъде разгърнат. Допреди няколко години тя е била в окаян вид и не е можела да се използва за зала за спорт, но и за каквото и да е друго. Сега има и кафе, което може да се разработи, и то вероятно успешно, тъй като се намира на чудесна локация.  И ако често държавното или общинско финансиране не е достатъчно, за да помогне на градската архитектура да оживее, в случая именно кохезионната политика на Европейския съюз запълва този пропуск и дава възможност една емблематична фасада отново да радва общността.", "date": "2019.06.11", "title": "Място за старите юнаци"}
{"url": "https://www.dnevnik.bg/biznes/2019/06/11/3923562_iznosut_za_es_raste_sus_7_za_godina_prez_ianuari-mart/", "text": "През първите три месеца на годината износът на България за Европейския съюз нараства със 7% спрямо същия период на 2018 г. и е за 9.6 млрд. лева. Основни търговски партньори на България са Германия, Румъния, Италия, Гърция, Франция и Белгия, които формират 67.3% от износа за държавите - членки на ЕС, показват данните на Националния статистически институт. Само през март износът за ЕС нараства с 2.9% спрямо същия месец на предходната година и е за 3.3 млрд. лева. През трите месеца най-голям ръст на износа има в сектор \"Минерални горива, масла и подобни продукти\" (75.4%). Най-голям спад се наблюдава в сектор \"Мазнини, масла и восъци от животински и растителен произход\" (8.4%). Вносът на България от ЕС през периода януари - март се увеличава с 0.3% спрямо същия период на предходната година и достига 9.8 млрд. лв. Най-голям е стойностният обем на стоките, внесени от Германия, Италия, Румъния, Гърция и Унгария. Само през март вносът намалява с 1.7% спрямо същия месец на предходната година и е за 3.6 млрд. лева. При вноса спрямо година по-рано най-голямо процентно увеличение е отчетено в сектор \"Безалкохолни и алкохолни напитки и тютюн\" (50%), а най-голямо намаление - в сектор \"Необработени (сурови) материали, негодни за консумация (изкл. горивата)\" (29.4%). Външнотърговското салдо за първите три месеца е отрицателно и е на стойност 210.7 млн. лева.", "date": "2019.06.11", "title": "Износът за ЕС расте със 7% за година през януари - март"}
{"url": "https://www.dnevnik.bg/bulgaria/2019/06/11/3923572_borisov_se_povozi_na_vlak_sus_160_kmch/", "text": "След като седмици наред инспектираше инфраструктурни обекти на волана на служебния джип, днес премиерът Бойко Борисов се озова в кабината на локомотив, движещ се със 160 км/ч. Министър-председателят инспектира трасе за скоростно движение, изградено по европейските стандарти за проектиране на скоростни линии за пътнически превози. Пътуването, което започна от Пазарджик в посока към Пловдив, беше излъчено в профила на премиера във \"Фейсбук\".  \"Абе трябва да ти кажа, че тука щях да намаля да мина по-лекичко\", посъветва премиерът машиниста след като влакът мина с максимална скорост през разклонение. Машинистът отговори, че \"в щатите така се прави\". \"Те и в щатите - на единия ден им падна кран, на другия хеликоптер\", отвърна Борисов. Делегацията, в която бяха вицепремиерът Томислав Дончев, финансовият министър Владислав Горанов, транспортният министър Росен Желязков и шефове от БДЖ слезе на гара Тодор Каблешков, за да разгледа новия интермодателен терминал. По-късно пътуването продължи в посока Бургас. По пътя премиерът препоръча да се разработи стратегия, с която населението да бъде убедено да пътува с влак вместо с кола, защото това е добре за опазването на околната среда и по-конкретно - на чистотата на въздуха. Борисов припомни, че на националния празник Трети март по магистрала \"Тракия\" са преминали 53 хил. леки коли, а на 26 май - 57 хил. Едновременно с това премиерът посочи, че не може в цената на билета една пета да се плаща от клиента, а четири пети - от всички данъкоплатци \"понеже сме научени държавата да ти е длъжна\". Той направи уговорката, че за хората с ниски доходи могат да се предвидят социални програми. Борисов направи оглед и на сградата на гарата в Пазарджик, съобщи правителствената пресслужба. Тя е финансирана по Оперативна програма \"Транспорт\" на стойност 3.63 млн. лв., от които 3.085 млн. лв. са от ЕС. Гара Пазарджик е завършена за 9 месеца в периода януари-септември 2014 г. Преди началото на проекта през гарата са минавали 231 000 пътници годишно. След модернизацията на гарата и на жп отсечката Септември-Пловдив броят на пътниците е нараснал на 260 000 души. Преди това премиерът инспектира полагането на релси в отсечката София-Елин Пелин. С изграждането на този и другите участъци времето за пътуване между София и Пловдив ще се съкрати на 1 час и 10 минути. Също така ще се създаде възможност придвижването на хората от крайградските зони към София и обратно да се поеме от жп транспорт в тясна връзка с градския транспорт, основно метрото. Това ще даде удобна алтернатива на над 3000 човека от Елин Пелин, Казичене, Искър и др., които ежедневно пътуват с автомобилите си към София, уточнява правителствената пресслужба. При изпълнението на проекта ще бъдат реконструирани шест моста, ще се премахнат прелези и на тяхно място ще се построят 17 нови надлези и подлези. В шест гари ще се модернизират пероните за възрастни и хора с увреждания. Проектът се финансира по Механизма за Свързана Европа и е на обща стойност 133 млн. лв., от които 113 млн. лв. безвъзмездна помощ от ЕС и 20 млн. лв. национално съфинансиране. В строителството на трасето са ангажирани 6-7000 души. След завършването на отсечката влаковете по нея ще се движат със 160-200 км/ч. ", "date": "2019.06.11", "title": "Борисов се повози на влак със 160 км/ч"}
{"url": "https://www.dnevnik.bg/sport/2019/06/11/3923577_cvetan_sokolov_se_zavrushta_v_nacionalniia_otbor_za/", "text": "Диагоналът Цветан Соколов започва тренировки с националния отбор по волейбол от днес. Селекционерът Силвано Пранди има намерение да разчита на него за мачовете от Лигата на нациите във Варна тази седмица. В петък българите играят с Австралия, а след това срещат Япония и Италия. \"Със сигурност, това което мога да ви кажа, че ще има четири промени в състава за турнира във Варна. Първо Цецо Соколов ще се присъедини към отбора и ако всичко е наред, ще играе във Варна. След това Мартин Атанасов ще заеме мястото на Валентин Братоев, Владислав Иванов се завръща в състава вместо Мартин Иванов и четвъртият състезател, когото ще прибавим, ще бъде Теодор Тодоров, който ще замени пълния дебютант, който беше с нас досега - Николай Колев\", каза Пранди при завръщането в България. С две победи от шестте си мача дотук националният отбор е на 12-ото място. Българите имаха тежки пътувания до Аржентина и Китай за първите два минитурнира. Пранди остана критичен за представянето на отбора. Той видя като причини недостатъчното време за подготовка, както и донякъде продължителното пътуване от Аржентина за Китай.", "date": "2019.06.11", "title": "Цветан Соколов се завръща в националния отбор за мачовете във Варна"}
{"url": "https://www.dnevnik.bg/politika/2019/06/11/3923569_bsp_bi_podkrepila_kandidaturata_na_maia_manolova_za/", "text": "БСП търси кандидатура за кмет на София, която да е извън рамките на партията, защото столицата е трудна територия за социалистите. Това обяви лидерът на софийската организация на БСП Калоян Паргов пред \"Нова телевизия\". От думите му се разбра, че иска да повтори модела \"Радев\" в София. Попитан дали БСП би подкрепила кандидатурата на омбудсмана Мая Манолова, той каза \"категорично да\". През април Мая Манолова даде да се разбере, че  засега не обмисля да се кандидатира за кмет на столицата на изборите тази есен.  В коментар пред \"Дневник\" на слуховете, че може да се кандидатира за кмет на София, в края на март т.г. Мая Манолова каза, че  не е честно да я въвличат в политически сценарии . Според неофициална информация в софийската организация на БСП има мнения, че омбудсманът е най-добрият вариант за кандидат за кмет на София срещу Йорданка Фандъкова от ГЕРБ. Лидерът на БСП Корнелия Нинова обаче била против. Според социалисти самата Манолова, която към момента не потвърждава дали би се кандидатирала, по-скоро би склонила да бъде кандидат на инициативен комитет с подкрепата на БСП, отколкото партиен кандидат. Днес Калоян Паргов обяви, личните отношения нямат общо с номинацията за кмет, тъй като трябва да се промени моделът в София, а кандидатът трябва да има подкрепата на хората. Според него както като омбудсман е гласът на народа, Мая Манолова може да бъде и гласът на столичани. Попитан дали е воден разговор с Манолова, лидерът на столичните социалисти каза, че след като бъдат направени всички номинации, ще се води разговор с номинираните. Кандидатът за кмет трябва да бъде избран най-късно през септември.", "date": "2019.06.11", "title": "БСП би подкрепила кандидатурата на Мая Манолова за кмет на София"}
{"url": "https://www.dnevnik.bg/zdrave/2019/06/11/3923585_v_srok_do_edin_mesec_oshtetenite_ot_pravilata_za/", "text": "От днес в срок до един месец хората, които смятат че са ощетени от досегашните правила за определяне на процента нетрудоспособност, ще могат да подават заявление с искане за преосвидетелстване по нови механизми. Това предвиждат обнародваните днес в Държавен вестник нови условия за медицинската експертиза. С обнародването измененията влизат в сила и започва да тече едномесечния срок, в който хората могат да поискат нова оценка за работоспособността си. За близо година здравните власти  оставиха да действа досегашната наредба,  която предвижда съпътстващите болести да се взимат предвид единствено при хора, чието  основно заболяване е оценено на над 80 на сто нетрудоспособност . Само за тези хора има възможност да се приспадат и останалите си болести към основното. Във всички останали случаи обаче те не се взимат предвид и не водят до увеличаване на процента и съответно до по-голяма подкрепа. Сред аргументите за промяната, която е в сила от 3 август миналата година, беше, че преди измененията се е стигало до ситуации, когато хора с множество не особено тежки проблеми, които са способни да работят и не са много сериозно затруднени във всекидневието си, имат същия процент, като пълни инвалиди например. Заради сериозно обществено недоволство и данни, че много хора са ощетени от новите правила,  през март здравното министерство предложи проект на промени  в Наредбата за медицинската експертиза със смекчен вариант за оценка. Сега по новите правила съпътстващите заболявания на хората с намалена трудоспособност все пак ще се взимат предвид. Това ще става, когато водещото заболяване води до над 50 на сто нетрудоспособност, а някое от другите съпътстващи също носи поне такъв процент или по-голям. При тези обстоятелства крайната оценка за това доколко човекът е нетрудоспособен ще се изчислява по специална формула, като от общия сбор на процентите на съпътстващите болести ще се взима 20 на сто и сумата ще се прибавя към процента на водещото заболяване. Тези идеи бяха отхвърлени и от Националния съвет за тристранно сътрудничество, и от Националния съвет за хора с увреждания, но властите решиха да прокарат измененията. Съобразиха се обаче с настояванията новата наредба да предвижда възможност за преосвидетелстване по новите правила, а не да трябва да се обжалват старите решения и съответно да се чакат дълги и тромави процедури, през което време да остават без инвалидна пенсия и подкрепа. Сега хората, които са били освидетелствани по наредбата в сила от 3 август миналата година до момента и според тях са получили недостатъчен процент нетрудоспособност, могат да поискат преосвидетелстване, но имат месец за подаване на заявлението.", "date": "2019.06.11", "title": "В срок до един месец ощетените от правилата за инвалидност могат да поискат нова оценка"}
{"url": "https://www.dnevnik.bg/biznes/2019/06/11/3923581_polovinata_ot_iznosa_na_bulgariia_e_za_6_strani/", "text": "През първите четири месеца на годината износът на стоки от България за трети страни нараства с 14.7% в сравнение със същия период на предходната година и е за 5.9 млрд. лв. Основни търговски партньори на България са Турция, Китай, Сърбия, САЩ, Русия и Северна Македония, които формират 51.9% от износа за трети страни, показват данните на Националния статистически институт. Само през април експортът нараства с 1.7% спрямо същия месец на предходната година и е за 1.4 млрд. лв. Най-голям ръст в сравнение със същия период на предходната година е отбелязан в секторите \"Минерални горива, масла и подобни продукти\" (54.8%) и \"Мазнини, масла и восъци от животински и растителен произход\" (40.2%). Най-голям спад се наблюдава в сектор \"Артикули, класифицирани главно според вида на материала\" (9.4%). Вносът през четирите месеца се увеличава с 9.1% в сравнение със същия период на 2018 г. и е на стойност 7.3 млрд. лева. Най-голям е стойностният обем на стоките, внесени от Русия, Турция, Китай и Египет. През април вносът на стоки в България от трети страни намалява с 14.4% спрямо същия месец на предходната година и е за 1.5 млрд. лв. При вноса най-голямо увеличение спрямо същия период на предходната година е отчетено в секторите \"Безалкохолни и алкохолни напитки и тютюн\" (32.3%), \"Храни и живи животни\" (23.1%) и \"Минерални горива, масла и подобни продукти\" (21.2%). Най-голям спад се наблюдава в сектор \"Мазнини, масла и восъци от животински и растителен произход\" (9.6%). Външнотърговското салдо на България с трети страни през периода януари - април 2019 г. е отрицателно и е 1.4 млрд. лева. През периода януари - април 2019 г. от България общо (за ЕС и трети страни) са изнесени стоки на стойност 18.7 млрд. лв., което е с 9.5% повече в сравнение със същия период на предходната година. През април общият износ на стоки е за 4.5 млрд. лв. и се увеличава с 6.1% спрямо същия месец на предходната година. През първите четири месеца на годината общо в страната са внесени стоки на стойност 20.6 млрд. лв., или с 4.6% повече спрямо същия период на 2018 година. Само през април общият внос на стоки нараства с 0.2% спрямо същия месец на предходната година и възлиза на 4.9 млрд. лв. Общото външнотърговско салдо е отрицателно през периода януари - април 2019 г. и е на стойност 1.9 млрд. лева.", "date": "2019.06.11", "title": "Половината от износа на България е за 6 страни"}
{"url": "https://www.dnevnik.bg/sport/2019/06/11/3923526_koe_mu_idva_tu_much_na_lechkov_i_kak_borislav_mihailov/", "text": "С умел ход президентът на Българския футболен съюз (БФС) Борислав Михайлов се измъкна от журналистите след  загубата от Косово (2:3) . Той слезе директно от централната трибуна на \"Васил Левски\" на пистата, където дойде да го посрещне джипът му. Вицепрезидентът Йордан Лечков се появи пред журналистите и говори дълго. Традиционно той изтъкна няколко пъти, че футболният съюз няма вина за слабото ниво на футбола и че БФС е регулатор. Лечков наблегна върху това, че в националния отбор футболистите и треньорите трябва да се доказват, тъй като това е трамплин за тях. \"На мен ми писна да нося някакви негативи. На мен ми идва ту мъч, както се казва - който разбира английски, да обирам само негативите. Абсолютно никого не сме карали насила да идва, както и насила да си тръгва. Дали сме възможност на всеки да си развива философията, вика си футболистите - всичко, което зависи от нас\", заяви Лечков. \"Какви забележки имате към ръководството? Българският футбол не зависи само от ръководството на футболния съюз. Това са футболни клубове, вътрешно първенство, не искам да се повтарям. Това не е роля на футболния съюз да изкарва футболисти. Това е ежедневна работа на клубовете, те са частни\", каза още той.", "date": "2019.06.11", "title": "Кое му идва \"ту мъч\" на Лечков и как Борислав Михайлов се измъкна от стадиона (видео)"}
{"url": "https://www.dnevnik.bg/razvlechenie/2019/06/11/3923529_spasiteliat_na_sveta_bila_na_iahtata_na_sauditskiia/", "text": "Най-скъпата творба в света - шедьовърът на Леонардо да Винчи \"Спасителят на света\" (Salvator Mundi), най-вероятно краси суперяхтата на саудитския принц Мохамед бин Салман, съобщава \"Гардиън\". Местоположението на картината бе мистерия, откакто бе продадена за рекордната сума от 450 млн. долара на търг в \"Кристис\" в Ню Йорк през 2017 г. В понеделник \"Артнет\" - платформа за новини от арт индустрията, съобщи, че 500-годишната картина се съхранява на 134-метровата яхта на принц Мохамед на стойност 500 млн. долара. Пред репортер на \"Артнет\" двама участници в пренасянето на творбата са разказали, че картината е била пренесена от самолета на принца в яхтата му посред нощ. \"Спасителят на света\", която бе в центъра на ожесточени спорове заради предположения, че е била рисувана от един от асистентите на Леонардо, а не от самия него, трябваше да бъде изложена в \"Лувъра в Абу Даби\", а след това и в парижкия Лувър. През юни 2018 г. председателят на департамента по култура и туризъм на Абу Даби Мохамед Калифа ал Мубарак заяви, че картината твърде дълго е била скрита от знанието на света, затова е техен дълг хората от близо и далеч да могат да се насладят на нейната красота. Въпреки това само седмици преди тя да бъде изложена в Лувъра на 18 септември миналата година, откриването бе отложено и не беше пренасрочено. Саудитските посолства в Лондон и Вашингтон не отговориха на запитванията за коментари относно местоположението на картината. Говорителката на \"Кристис\" също се въздържа от коментар по темата. По-рано този месец един от водещите експерти по творчеството на Леонардо да Винчи, д-р Кармен Бамбак, куратор в Музея на изкуствата \"Метрополитън\" в Ню Йорк, критикува \"Кристис\" за това, че в каталога си със \"Спасителят на света\" погрешно са я включили сред учените, които са приписали картината на ренесансовия майстор. Самоличността на купувача остана тайна и след търга, докато \"Ню Йорк Таймс\" не разкри, че тя е била купена от малко известен член на саудитското кралско семейство - Бадер бин Абдула бин Мохамед бин Фархан ал Сауд. Това е член на разклонение на кралската фамилия в Саудитска Арабия, което е доста далеч от трона, а той самият не е известно да разполага със средства, за да си позволи подобна покупка. Известно е обаче, че той е близък до престолонаследника и че няколко месеца след търга стана министър на културата на кралството. Близък на принц Мохамед бин Салман е и престолонаследникът на Абу Даби принц Мохамед бин Зайед. Приложението за проследяване на плавателни средства, включително и яхти, показва, че яхтата на принца в момента е край Порт Саид, град в Египет, където Суецкият канал се влива в Средиземно море. \"Гардиън\" и преди са писали за нарастващата тенденция сред милиардерите да поставят световноизвестни шедьоври в суперяхтите си. Шейх Мансур бин Зайед ал Нахян, собственикът на футболен клуб \"Манчестър сити\" и вицепремиер на Обединените арабски емирства, има няколкостотин творби на борда на своята суперяхта на име \"Топаз\". Репортер, който успял да надзърне пред прозорците на суперяхтата на британския бизнесмен и инвеститор Джо Люис \"Авива\", когато тя акостира в Темза миналата година, откри, че \"Триптих 1974-1977\" на Франсис Бейкън краси в златна рамка долната палуба. Творбата, чиято тема е смъртта на любовника на Бейкън - Джордж Дайър, бе включена в известната изложба на Бейкън и Лушън Фройд в \"Тейт модърн\" миналото лято. Роденият във Великобритания Луис, чието богатство се измерва на 3.9 млрд. паунда, държи мажоритарния дял във футболния отбор \"Тотнъм\" и живее в благоприятните откъм данъци Бахамски острови. Той описва колекцията си като една от най-големите частни колекции в света, която включва картини на Дега, Фройд, Климт, Модиляни, Матис и Пикасо, както и скулптури на Мур, Дега и Ди Модика. Не е известно кои от тях той държи на яхтата си, допълва изданието.", "date": "2019.06.11", "title": "\"Спасителят на света\" била на яхтата на саудитския принц"}
{"url": "https://www.dnevnik.bg/zdrave/2019/06/11/3923486_bez_purjeno_hidrogenirani_maznini_poveche_plodove_i/", "text": "Най-малко три вида пресни зеленчуци и най-малко три вида пресни плодове седмично. Пълна забрана за пържени храни. Никакви ястия и закуски, съдържащи напълно или частично хидрогенирани мазнини. Силно ограничаване на добавената сол и захар. Това предвиждат промени в наредбата за храненето на децата в детските градини, качени за съгласуване от здравното министерство.", "date": "2019.06.11", "title": "Без пържено, хидрогенирани мазнини, повече плодове и зеленчуци в детските градини"}
{"url": "https://www.dnevnik.bg/bulgaria/2019/06/11/3923594_sem_ne_dopusna_kuci_vapcarov_do_konkursa_za_direktor/", "text": "Съветът за електронни медии е решил, че един от кандидатите за генерален директор на Българската национална телевизия (БНТ) - Кръстю Вапцаров (популярен като Къци Вапцаров), не може да участва в конкурса, съобщава БНР. Аргументът на медийните регулатори е, че Вапцаров е вписан като едноличен собственик и управител на няколко дружества, което нарушава законовите изисквания за избор на генерален директор на държавната телевизия. Членът на СЕМ и председател на техническата комисия по проверка на документите на кандидатите Бетина Жотева се аргументира, цитирана от БНР: \"Осем души подадоха документи за този конкурс. След сериозна и обстойна работа на комисията докладвам, че един от кандидатите - именно Кръстю Вапцаров, не може да участва в конкурса, защото са налице законови предпоставки за това. Комисията констатира несъответствие с изискването на чл.26, т.2 от ЗРТ, а именно, че при проверка в Търговския регистър е установено, че лицето е вписано като едноличен собственик и управител на няколко дружества.\" Така в конкурса за поста на генерален директор на телевизията остават да участват седем кандидати - Емил Кошлуков, Сашо Диков, Стоил Рошкев, Сашо Йовков, Никола Тодоров, Явор Симов и Радослав Главчев. СЕМ ще избере генерален директор на БНТ на 5 юли.", "date": "2019.06.11", "title": "СЕМ не допусна Къци Вапцаров до конкурса за директор на държавната телевизия"}
{"url": "https://www.dnevnik.bg/bulgaria/2019/06/11/3923595_bivshiiat_shef_na_agenciiata_za_bulgarite_v_chujbina/", "text": "Бившият председател на Държавната агенция за българите в чужбина Петър Харалампиев ще излезе от ареста срещу гаранция в размер на 100 хил. лв. Това реши Апелативният специализиран съд, съобщава Би Ти Ви. Според адвоката му Николай Кокинов решението на магистратите е справедливо. След 18 дни изтича максималният срок за задържане, който е 8 месеца. В края на октомври 2018 г. Харалампиев бе арестуван след разследване на корупционна схема за незаконно издаване на български паспорти. При спецакцията в агенцията бяха задържани общо над 20 души. В крайна сметка обвинения получиха четирима души, а от тях само Харалампиев и секретарят на агенцията Красимир Томов бяха задържани под стража. В края на миналия месец спецсъдът остави в ареста бившия шеф на агенцията, след като той за първи път поиска по-лека мярка за неотклонение.", "date": "2019.06.11", "title": "Бившият шеф на Агенцията за българите в чужбина излиза от ареста срещу 100 хил. лв. гаранция"}
{"url": "https://www.dnevnik.bg/citat_na_deniia/2019/06/11/3923587_citat_na_denia_nie_se_evropeizirame_britancite_se/", "text": "Това казва в  интервю за \"Гардиън\"  албанският премиер Еди Рама. В текста, публикуван дни преди началото на обсъжданията между европейски представители дали Албания и Северна Македония да получат дата за началото на преговори с Европейския съюз, той коментира вътрешнополитическата ситуация в страната си и перспективите пред евроинтеграцията ѝ. \"Изглежда, сме прокълнати. Когато ЕС беше добър, ние бяхме лоши. Сега, когато ставаме по-добри, ЕС има проблеми\", казва той. Премиерът изразява и притеснение как ще изглежда ЕС по времето, когато Албания най-сетне се присъедини към съюза. Еврокомисията препоръча на Албания и Северна Македония  да бъде предложено начало на преговорите , но дали това ще се случи на Европейския съвет този месец, е под въпрос. Франция е скептична за такава стъпка, а германският Бундестаг миналата седмица не подкрепи резолюция, която би дала възможност на правителството да я одобри. \"Бяхме Северна Корея в Европа\" \"Гардиън\" междувременно припомня, че миналата година на  срещата на върха в София  през май  \"неконвенционалният премиер\"  Рама влезе в остър спор с френския президент  Еманюел Макрон  за сроковете, в които трябва да се случи евроинтеграцията на Западните Балкани. Вестникът отбелязва, че международната подкрепа за премиера е намаляла заради впечатлението, че борбата му с организираната престъпност е само козметична. Малцина са неутралните наблюдатели, които вярват, че Демократическата партия, основната опозиционна сила, не е белязана от същите скандали за купуване на гласове и връзки с организираната престъпност, в каквито германският таблоид \"Билд\" наскоро замеси управляващите. \"Бяхме Северна Корея в Европа, продължава Рама. Бяхме изолирани от Запада и изолирани от Изтока. Имахме най-жестокия комунистически режим. Затова сега сме толкова проамерикански, пронатовски, проевропейски ориентирани... Имаме най-проевропейските мюсюлмани в света... Мога да ви кажа, че само Меркел го разбира напълно. Израснала е в комунистическа страна.\" Самият Рама, срещу когото уличните протести продължават (и понякога завършват с насилие) месеци наред, признава, че Тирана има проблеми с корупцията и престъпността, но настоява, че правителството прави стъпки за борба с тях. Заради безредиците миналата седмица президентът Илир Мета, някогашен съюзник на Рама, обяви, че ще отложи местните избори, досега насрочени за 30 юни, за да не ескалира насилието. Според Рама обаче те ще се състоят по график.", "date": "2019.06.11", "title": "Цитат на деня: Ние се европеизираме, британците се балканизират"}
{"url": "https://www.dnevnik.bg/morski/2019/06/11/3923617_obshtina_burgas_iska_da_poeme_kontrola_nad_morskoto/", "text": "На предстоящото заседание на местния парламент в Бургас съветниците ще гласуват предложение за промяна в статута на Професионалната гимназия по морско корабоплаване и риболов \"Свети Никола\", внесено от кмета на града Димитър Николов, обявиха от неговия пресцентър. В момента финансово осигуряване на училището е ангажимент на Министерството на образованието, а ако промяната бъде приета, то ще се осъществява от бюджета на общината. Тя ще придобие и собствеността върху всички недвижими имоти на училището, които досега бяха държавна собственост. От община Бургас обясняват, че причината да поискат смяна на статута е, че през последните няколко години развитието на гимназията не е на необходимото ниво и през последното десетилетие има спад в броя на учениците там. В същото време Бургас като морски град има потребност от кадри в областта на морското дело, а и фирмите от сектора настоявали общината да бъде гарант за модернизиране на училището както по отношение на материалната база, така и като учебни програми, в които да намерят място и специалистите от бранша като наставници и консултанти. Кметът обяви, че ще положи усилия за \"модернизация на материалната база, повишаване качеството на образованието, запазването и развитието на това знаково за града\" училище. В момента в гимназията се обучават ученици по специалностите морско корабоплаване, корабни машини и механизми и митническа и данъчна администрация. Въпреки търсенето на кадри в морския бранш и заплащането, което започва от 1200 долара за завършилите средно образование, интересът към училището е изключително слаб. От някогашните над 500 ученици след няколко нулеви приема сега са останали едва 113. От лятото на 2018 г. директор на училището е Христина Жабова. Преди нея в продължение на две десетилетия училището се ръководи от инж. Панайот Жечков, който същевременно няколко мандата е и общински съветник от ГЕРБ. \"Именно при неговото управление Морското започна да потъва. Началото на проблемите е 2009 г., когато избухна скандалът със закупена от училището яхта за 236 хил. евро. Аферата бе описана в доклад на Агенцията за държавна финансова инспекция, като накратко се оказа, че плавателният съд се ползва за частни вместо за образователни цели. Тогава Жечков обясни, че лодката се ползва за провеждането на квалификационни курсове, които с времето се превърнаха в основна дейност на училището\",  писа в. \"Капитал\" . Създадено на 1 септември 1958 г. по предложение на тогавашното Министерство на хранителната промишленост и с одобрението на Министерството на народната просвета, през следващите години училището развива два профила - четиригодишен курс на обучение - техникум, и двегодишен промишлен курс по риболов и рибопреработка с прием след завършен VII клас, показва справка на общината. През 1971 година Техникумът по морски и океански риболов се военизира и е преименуван на Средно специално училище по морски и океански риболов \"Ген. Владимир Заимов\". По-късно е девоенизиран, като първият цивилен випуск е приет през учебната 1983/1984 година. През учебната 1991/1992 година се откриват курсове за придобиване на квалификация: щурмани 5-а степен - обучение два месеца; мотористи - обучение три месеца. От 2003 г. училището се казва Професионална гимназия по морско корабоплаване и риболов \"Свети Никола\".", "date": "2019.06.11", "title": "Община Бургас иска да поеме контрола над Морското училище в града"}
{"url": "https://www.dnevnik.bg/sviat/2019/06/11/3923626_inflaciiata_vuv_venecuela_padna_pod_1_mln_procenta/", "text": "Инфлацията във Венецуела с годишно натрупване през май е спаднала под 1 милион процента за първи път от 2018 година, обяви снощи парламентът, който е под  контрола на опозицията , предаде агенция \"Ройтерс\".  Резултатът се дължи на ограничаването на паричната маса в обращение, наложено от централната банка. Потребителските цени през 12-те месеца, приключили в края на май, са се повишили с 815 194 процента в сравнение с  инфлацията от 1.3 милиона процента  през април.  През последните години Боливарската република преживя остра социално-икономическа криза, съпроводена с девалвация на националната валута. Международният валутен фонд прогнозира в новия си доклад, публикуван в началото на април, че равнището на инфлацията във Венецуела през 2019 и 2020 година ще бъде близо 10 милиона процента. /БТА", "date": "2019.06.11", "title": "Инфлацията във Венецуела падна под 1 млн. процента"}
{"url": "https://www.dnevnik.bg/sviat/2019/06/11/3923642_feisbuk_stroi_solarna_ferma_v_zapaden_teksas/", "text": "\"Фейсбук\" (Facebook) изгражда огромна соларна ферма в Западен Тексас, която се определя за един от най-големите соларни проекти в страната, предаде Асошиейтед прес. Разработчикът на въозбновяема енергия \"Лонгроуд енерджи\" (Longroad Energy), чиято централа е в Бостън, неотдавна обяви, че си е партнирал със социалната мрежа за проекта на стойност 416 милиона долара. Това се случва в момент, в който \"Фейсбук\", чиято централа в Менло Парк, Калифорния, приключва строителството на център за данни в близост до Албакърки. \"Лонгроуд енерджи\" заяви, че проектът \"Просперо солар\" (Prospero Solar) на север от Одеса, Тексас, има достатъчен капацитет, за да снабдява с електроенергия близо 72 000 домакинства. Това е първата пряка инвестиция на \"Фейсбук\" в проект за възобновяема енергия. \"Лонгроуд\" съобщи, че \"Шел енерджи\" (Shell Energy) също е подписал 12-годишно споразумение за закупуване на енергия от соларни ферми. /БТА", "date": "2019.06.11", "title": "\"Фейсбук\" строи соларна ферма в Западен Тексас"}
{"url": "https://www.dnevnik.bg/gradska_sreda/2019/06/11/3923638_fandukova_obiavi_che_niama_da_podava_ostavka_do/", "text": "По повод призиви на опоненти на Йорданка Фандъкова да си подаде оставката заради ремонта на ул. \"Граф Игнатиев\", площад \"Славейков\" и площад \"Св. Александър Невски\", както и за наложените санкции от 1.5 милиона лева от Министерството на регионалното развитие и благоустройството за нередности при избора на изпълнител за този ремонт тя обяви: \"Нека изчакат! Идват избори. Два-три месеца има до (предизборната) кампанията – хората ще преценят и ще решат.\" Щом остава толкова малко време до изборите, \"Дневник\" я попита дали е доволна от свършената работа през този мандат. \"Рано е да коментирам. Имам още много работа, полагаме огромни усилия всяка година с екипа и с районните кметове\", отговори Фандъкова и подчерта, че е готова да подкрепи всеки районен кмет, който е активен и действащ, независимо от политическата сила, която представлява. \"Има време! Ще чуете със сигурност, когато го обявя\", отговори Фандъкова и на въпроса дали ще се кандидатира отново за кмет. \"Ще ви отговоря, както казваше един политик – когато му дойде времето\", цитира тя Симеон Сакскобургготски. За вероятната кандидатура на Мая Манолова за кметския пост в София Фандъкова напомни партийната биография на сегашния омбудсман. \"Тя беше един от най-видните членове на Българската социалистическа партия. Съвсем естествено е тя да бъде издигната или подкрепена от БСП. За мен всеки кандидат е достатъчно сериозен, защото всички се явяваме пред хората (на изборите)\", заяви столичният кмет.", "date": "2019.06.11", "title": "Фандъкова обяви, че няма да подава оставка до изборите"}
{"url": "https://www.dnevnik.bg/evropa/regioni/2019/06/11/3923643_regionalnoto_ministerstvo_naloji_sankcii_za_226_mln_lv/", "text": "Залагане на неправомерни критерии за подбор, методика или показатели за възлагане. Това са най-честите нарушения при подготовка и провеждане на процедури за избор на изпълнители по обществени поръчки по проекти, финансирани от оперативна програма \"Региони в растеж\" 2014-2020. Пропуските се допускат основно при административната подготовка на тръжната документация, съобщи Министерството на.регионалното развитие и благоустройството. До момента са регистрирани 863 нередности, заради които по програмата са приспаднати 22.6 млн. лв. По наложените корекции от страна на бенефициентите са заведени 559 съдебни административни производства. До този момента с влязло в сила решение на съда в полза на министерството са завършили 131 от тях. Седем дела са в полза на жалбоподателя. Финансови корекции за същите нарушения са наложени и на Столичната община като  към днешна дата приспаднатата сума  е в размер на около 1.6 млн. лв. Министерството е установило нередности в договора на общината с фирмите \"Джи Пи груп\" и \"ПСТ груп\", спечелили обществените поръчки за ремонта на Зона 2 - ул. \"Граф Игнатиев\", и на Зона 4 - площад \"Св. Александър Невски\". Размерът на двете поръчки е над 40 милиона лева. Глобите се обжалват в съда. Чрез механизма за налагане на финансови корекции в резултат от установени нарушения се цели да не се допусне извършването на разход, който е незаконосъобразен. Финансовите корекции са и инструментът, с който може да се отстрани пропуск в бюджета, причинен от допусната грешка, се посочва в съобщението на регионалното министерство.", "date": "2019.06.11", "title": "Регионалното министерство наложи санкции за 22.6 млн. лв. за нарушения по европроекти"}
{"url": "https://www.dnevnik.bg/bulgaria/2019/06/11/3923651_durjavata_proveriava_kak_lichni_danni_za_uchenika_ot/", "text": "Агенцията за закрила на детето се самосезира по медийна публикация на агенция, в която са изнесени в публичното пространство личните данни на пловдивския  ученик, заподозрян в радикализация . Експертите проверяват дали е извършено административно нарушение по Закона за закрила на детето. Те са поискали незабавни действия от социалното подпомагане и полицията в града за подкрепа на момчето и семейството му. Отразяването на деца в медиите трябва да става при спазване на всички изисквания на законодателството, които в конкретния случай не са спазени. Пловдивски журналисти вече излязоха с протестна декларация и призоваха институциите да реагират заради неправомерното и неетично оповестяване на личната информация за ученика. Бяха разпространени данни както за него, така и за семейството му. Междувременно  Асоциацията на европейските журналисти (АЕЖ)  в България също реагира срещу публикациите и обяви, че ще сезира всички институции, които биха могли да вземат отношение и да накажат отговорните за незаконното и неетично разкриване на самоличността на момчето. Според АЕЖ ученикът от Пловдие е жертва на опасна терористична мрежа, за която се твърди, че го е вербувала. Той не е бил защитен от държавата, а по-сериозни последствия са предотвратени единствено благодарение на навременната намеса на семейството му. \"За благодарност, че е изпълнило дълга си към обществото, това семейство е подложено на безпрецедентен тормоз от псевдомедия и нейните псевдожурналисти\", подчертават от АЕЖ. Пристъпвайки всички законови правила и норми на етичната журналистика, една агенция разкри самоличността на ученика, мястото където учи, подробности за семейството му. Репортер на агенцията разпита съученици на момчето, без да е поискал и получил съгласието на възрастните, които отговарят за тях. \"Агенцията извърши това с пълното съзнание, че пристъпва правилата и законите. Всичко това обаче не би било възможно и без съдействието на хора от държавни институции, затова АЕЖ - България, ще настоява за разкриване и понасяне на отговорност от всички замесени\", посочват от организацията. Те са внесли сигнал до Инспектората към Висшия съдебен съвет (ВСС), министъра на вътрешните работи и председателя на ДАНС с настояване да разследват изтичнето на информация, известна единствено на служители на съдебната власт, МВР и ДАНС. \"Редно е ръководителите на тези институции да проверят за извършени дисциплинарни нарушения от техни служители\", подчертават от АЕЖ. Оттам допълват, че ще отправят въпроси по реда на Закона за достъп до обществена информация чия е била идеята за оповестяването на случая на пресконференция в Пловдив. \"Важно е обществото да научи тази информация, за да си направи изводите дали разгласяването на случая не е евтин пиар ход на някоя от институциите, който освен до сериозни последици за личността на ученика и семейството му води и до компрометиране на борбата с тероризма и националната сигурност на България. В резултат на разгласяването на случая цялото внимание е насочено към едно дете, докато на хората, които са го вербували, е позволено да прикрият следите си и да се спасят от преследване. А и да вземат по-сериозни мерки при други подобни случаи. Осветено е най-ниското звено по веригата, а това със сигурност не е ефективна борба с терористична мрежа\", пишат в позицията си от АЕЖ. Ще се настоява и за санкции срещу агенцията, публикувала личните данни на 16-годишния ученик в разрез със закона. Според асоциацията Държавната агенция за закрила на детето трябва да изпълни правомощията си и да наложи максималните законови глоби на медията и служителите й, нарушили Закона за закрила на детето. Още в понеделник от държавната агенция са се опитали да предупредят медията, че нарушава закона. Отговорност за действията на медията, публикувала личните данни на детето, може да бъде потърсена и от Агенцията за защита на личните данни. Незаконното разкриване на самоличността на детето не е от обществен интерес и в този смисъл не бива да се третира като журналистическа дейност. \"Не на последно място, АЕЖ - България, би искала да благодари на представителите на журналистическата гилдия, които яростно се противопоставиха на излагането на детето на подобна публичност. Колеги от Пловдив излязоха с протестна декларация по повод случилото се, то предизвика възмущение на много журналисти от цялата страна\", пишат в позицията от АЕЖ. \"Псевдожурналистиката не бива да саботира усилията на професионалистите и е крайно жалко, че заради подобни безскрупулни злоупотреби страда образът на цялата професия. Най-ефективният начин да се противопоставим е чрез обединяването в общност и вратите на АЕЖ винаги ще са отворени за журналисти, отстояващи професионалните стандарти. А заедно с УНИЦЕФ и други организации ще продължим да работим за етичното отразяване на децата в медиите\", се казва в позицията. Ученикът е при семейството си в Пловдив и с него вече работят психолози. Вчера пред журналисти и вътрешният министър Младен Маринов заяви, че по-добре би било самоличността на момчето да не се превръща във фокус на обществено внимание. \"Аз не бих искал това дете да влиза в обществения фокус. По този начин ние го лишаваме от възможността то да се адаптира в която и да е друга среда. С това дете трябва да се работи в посока то да се изведе от тази среда, в която е влязло\", каза вчера министърът.", "date": "2019.06.11", "title": "Държавата проверява как лични данни за ученика от Пловдив са стигнали до медиите"}
{"url": "https://www.dnevnik.bg/analizi/2019/06/11/3923655_bulgarinut_se_vuzmushtava_no_produljava_da_turpi/", "text": "Вече е ясно: за злополучния ремонт в центъра на София ще плащат и данъкоплатците. Столичната община е била санкционирана от Министерството на регионалното развитие и благоустройството (МРРБ) с 5% финансова корекция по договора с \"Джи Пи Груп\" за ремонта на ул. \"Граф Игнатиев\", съобщава \"Сега\". Това означава, че 787 722 лв. от направените разходи няма да бъдат обезпечени със средствата по ОП \"Региони в растеж\", а ще бъдат за сметка на хората, които безропотно плащат данъци. Сходна финансова корекция от 5% е наложена и върху проекта за ремонта на площта около катедралата \"Св. Александър Невски\". В този случай най-бедните европейски граждани ще трябва да се \"бръкнат\" за още около 900 000 лв. Но в най-корумпираната страна в ЕС тази новина не е изненада. Преди седмици стана ясно, че гражданите ще плащат и за далаверите с къщите за гости. В случая с ремонта на столицата обаче не сме посочили перлата в короната. А тя е следната: причината за санкцията, наложена от МРРБ, не са проблемите в изпълнението на ремонта (т.е. безобразно пресрочените срокове, златните пейки и кошчета, \"чувствителните плочки\", които трябва да стоят на сянка, \"акулските перки\" и пр.), а, забележете, ограничителните според министерството изисквания, определени от общината. Например това: Столичната община, която оспорва санкцията, е сметнала, че експертите, осъществяващи контрол върху качеството на кандидатите за поръчката, трябва да имат висше образование в областта на инженерните науки или еквивалент; според МРРБ такова не е нужно. На фона на всички проблеми с ремонта, които будят основателни съмнения за злоупотреби във възлагането на поръчките, министерството е намерило да се \"хване\" за \"висшето образование\" на експертите. Без да съм специалист, си мисля, че това \"ограничително изискване\" е най-малкият проблем в казуса. Дори ще си позволя да допусна лаически, че \"вишото\" в случая не е излишно. Да не се окаже, че липсата му всъщност е била пречката, препънала нечии партийни другари и поради това сега се слага на масата. А съмненията за далавери (освен случая със зам.-кмета Крусев, който очевидно бе употребен като \"бушон\") някой ще разследва ли? За тях кой ще плаща? Изобщо хвани санкционирания, та удари санкциониращия. Самата новина за санкцията е брадясала. Оказва се, тя е била наложена още през март, а срещу решението на МРРБ вече тече дело в Софийския административен съд, заведено от Столичната община. Общината води още две дела срещу МРРБ; не е ясно какъв е предметът на делата, както и дали те не биха ощетили отново данъкоплатците. Изходът от делото за ремонта на ул. \"Граф Игнатиев\" надали ще окаже въздействие върху местните избори. То е насрочено чак за 15 октомври. Макар да има данни, които показват, че скандалите \"Апартаментгейт\", \"къщи за гости\", \"как \"Граф Игнатиев\" и \"Св. Александър Невски\" проплакаха от ремонта\" и др. са се отразили негативно върху твърдото ядро на ГЕРБ, партията на Бойко Борисов не само спечели европейските избори, но дори получи най-много гласове в София на вота на 26 май. Разбира се, местните избори са от напълно друг порядък. Политическата мобилизация не само на управляващите, но и на опозицията, респективно активността, би трябвало да бъдат далеч по-големи от тези на евровота. Възможно е обаче в полза на ГЕРБ да започне да работи ефектът на имунизацията, получена след преминалата треска. Нещо като това да не можеш да се разболееш повторно от политическа чума... Не, не мисля, че пациентът е излекуван. Но след като партията на Борисов спечели на 26 май, след най-тежките скандали в цялата ѝ история, дали през летните, ваканционни месеци някой би обърнал особено внимание на нова порция съмнения и/или разкрития за корупционни практики? Да, България е най-корумпираната страна в ЕС, но корупция има и във високоразвити демократични страни. Там обаче престъпниците, с малки изключения, си получават заслуженото. Според изследване на University of Illinois Чикаго държи \"палмата на корупцията\" в САЩ. През последните 40 години там са осъдени повече от 1500 души (политици, чиновници и др.), замесени в политическа корупция. А какво правят съседите на България? Наред с другите си успехи румънската прокурорка Лаура Кьовеши през 2015 година \"взе скалпа\" на кмета на Букурещ (2008-2015) Сорин Опреску. Той бе арестуван в дома си по обвинения, че взимал подкупи. Имайки предвид поданическата политическа култура, която сякаш е залегнала в гените на средностатистическия български гражданин, не бих се изненадал, ако поредният гейт бъде игнориран от (значителна част от) избирателите. Не е изключено оттук нататък разкритията да се губят в медийния шум и хората да ги пропускат покрай ушите си - защото или \"не им се занимава\", или им е дотегнало да бъдат в ролята на политически сизифовци. Последните скандали не преляха чашата на общественото търпение. Дали една нова \"солена фактура\" за ремонта на столицата, сервирана на данъкоплатците, би нарушила примиренческото, овчедушно спокойствие? Съмнявам се.", "date": "2019.06.11", "title": "Българинът се възмущава. Но продължава да търпи"}
{"url": "https://www.dnevnik.bg/photos/2019/06/11/3923561_fotogaleriia_45_durjavi_pokazvat_v_snimki_kak_iskat_da/", "text": "На \"Моста на влюбените\" до НДК беше открита фотоизложба по повод на Шестия световен конгрес на информационните агенции, който започва утре в София.", "date": "2019.06.11", "title": "Фотогалерия: 45 държави показват в снимки как искат да бъдат видени"}
{"url": "https://www.dnevnik.bg/politika/2019/06/11/3923659_borisov_pohvali_radev_za_predstavianeto_v_sankt/", "text": "Премиерът Бойко Борисов се изказа положително за начина, по който президентът Румен Радев представи България на форумите в Словения и в Русия миналата седмица. \"Последните дни видяхме пълна подкрепа на президента. Всичко, което правим, той го промотира съответно в Словения и в Санкт Петербург\", каза министър-председателят Борисов, цитиран от правителствената пресслужба, като уточни, че говори за строителството на газовите връзки и магистралите.  \"Съжалявам, че върна закона за предварителното отчуждение, защото всичко това, което говоря, ако го няма този закон, няма да бъде построено, поне следващите 15-20 години. Но да речем, че някой го е подвел\", добави премиерът. Президентът Радев участва в Любляна в Четвъртата среща на върха на страните от регионалната инициатива \"Три морета\", където  лобирал за изграждането на международния транспортен коридор \"Виа Карпатия\"  от Литва до Гърция, което би гарантирало финансиране за строителството на магистрала между Видин и София. На  инвестиционен форум в Санкт Петербург  пък постави въпроса за  намаляването на цената на руския газ  за България. Едновременно с това президентът  върна за ново разглеждане в Народното събрание   правителствен закон, който предвижда предварително отчуждаване на терени за значими национални обекти. ", "date": "2019.06.11", "title": "Борисов похвали Радев за представянето в Санкт Петербург"}
{"url": "https://www.dnevnik.bg/sport/2019/06/11/3923628_kude_sa_tenisistite_do_28_godini/", "text": "Десетте последни титли от Големия шлем бяха спечелени от Рафаел Надал (33 години), Роджър Федерер (37) и Новак Джокович (32). Това даде повод на бившия водач в световната ранглиста Борис Бекер да призове по-младите състезатели \"да пристъпят\" напред и да притиснат тримата големи. Статистиката показва, че в момента Доминик Тийм (25) е единственият тенисист на възраст под 28 години, който е достигал финал в Големия шлем, отбелязва Би Би Си. В неделя  той отстъпи за втора година поред пред Надал в спора за титлата на \"Ролан Гарос\" . \"Това не е добре. Не е комплимент за никой под 28 години. И не ми казвайте, че другите са прекалено добри. Би трябвало да поставим въпроса за качеството и поведението на всички под 28 години. Просто няма логика\", заяви Бекер. \"Колкото и да уважавам Роджър, Рафа и Новак - кой друг? Излезте напред. Дайте ми нещо, за което искам да говоря\", заяви германецът. Българинът Григор Димитров, който навърши 28 години в средата на май, има два полуфинала в Големия шлем (\"Уимбълдън\" през 2014 и Australian Open през 2017). Неговите връстници Милош Раонич (28) и Кей Нишикори (29) имат по един загубен финал. В началото на сезона Стефанос Циципас (20) привлече вниманието с победата срещу действащия шампион Федерер в Мелбърн. От първата титла на Надал в Париж през 2005 г. насам само четирима тенисисти, различни от испанеца, Федерер и Джокович, са ставали шампиони в турнири от Големия шлем - Анди Мъри, Стан Вавринка, Марин Чилич и Хуан Мартин дел Потро, като и четиримата са на възраст над 30 г. Бекер, който стана шампион на \"Уимбълдън\" на 17 г., заяви, че хората биха искали да видят \"предаването на щафетата\", докато звездите все още са в силата си. \"Бихте искали да видите Доминик или Циципас да ги победят, докато все още са много, много добри\". Германецът добави какъв според него е ключът. \"Не са форхендите, не е физическата подготовка. Разликата между победата и загубата идва от мисленето и нагласата\". Според него тенисът винаги ще има своите звезди, но е важно и следващите поколения да пристъпят напред.", "date": "2019.06.11", "title": "Къде са тенисистите до 28 години"}
{"url": "https://www.dnevnik.bg/biznes/2019/06/11/3923597_industrialci_obiaviha_che_se_chaka_ne_poevtiniavane_a/", "text": "На фона на заявеното от \"Булгаргаз\" предложение цената на природния газ да спадне от 1 юли, макар и минимално, Българска федерация на индустриалните енергийни консуматори прогнозира, че на практика цената за крайните клиенти на синьото гориво предстои да се покачи. това е написано в отворено писмо, адресирано до министъра на енергетиката, председателя на енергийния регулатор и директорите на \"Булгаргаз\" и \"Булгартрансгаз\". Асоциацията посочва, че обединява 34 от най-големите и енергоемки предприятия в България, които отговарят за повече от 80% от индустриалното потребление и са основната група крайни клиенти на пазара за природен газ в България. Според организацията на фона на обявените от управляващите първи стъпки към диверсификация на източниците на природен газ за българския пазар на заден план е оставена тема, която се отнася до интеграцията с регионалните пазар в контекста на идеята за газоразпределителен център \"Балкан\", известен още като хъб. В писмото се посочва, че румънският оператор Transgaz SA бе обект на разследване от ЕК за ограничаване конкуренцията на пазара за природен газ в Югоизточна Европа като към момента няма публично известна информация за развитие по делото, въпреки че организацията е отправила запитване до Европейската комисия. Според асоциацията поетите подробни ангажименти за изграждане и модернизация на компресорни станции, както и осигуряване на достъп до капацитет за местен добив в Румъния са от основно значение за осигуряването на диверсифицирани източници за българския пазар. Едновременно с това румънският оператор в условията на спешност и липса на прозрачност е утвърдил новите тарифи за пренос през транзитната си газопреносна мрежа, като средното увеличение за газова година 2019-2020 по изчисление на асоциацията достига до 150% (в сравнение с 2018-2020). Асоциацията посочва, че според нейните членове тези тарифи целят кръстосано субсидиране между необходимите годишни приходи за транзит и пренос по вътрешната газопреносна мрежа на Румъния за сметка на крайните клиенти в регионалните пазари, сред които и България. Организацията оценява тези допълнителни разходи, които са предмет на тарифите на румънския оператор на близо 18 млн. евро годишно. Реалното увеличение в крайните цени на природния газ за всички клиенти в България ще бъде минимум 3%, което ще нулира ефекта за крайните потребители от по-рано реализираните сделки с алтернативни източници, посочва асоциацията в позицията си. В нея се допълва, че така българският пазар ще бъде лишен от достъп до алтернативни доставки и местен добив в Румъния. Асоциацията настоява за \"спешни и категорични действия\" от страна на отговорните институции, които да защитят както интереса на крайните клиенти в България, така и дадените начални стъпки към либерализация, диверсификация на източниците и свързаност на регионалните пазари.", "date": "2019.06.11", "title": "Индустриалци обявиха, че се чака не поевтиняване, а поскъпване на газа"}
{"url": "https://www.dnevnik.bg/gradska_sreda/2019/06/11/3923668_razshireniia_na_detska_gradina_i_chitalishte_proveri/", "text": "Изграждането на пристройка към действащата детска градина \"Вълшебство\" в район \"Витоша\" инспектира столичният кмет Йорданка Фандъкова днес. Новата площ е 950 кв.м и трябва да е готова до края на септември. В момента в градината има 250 деца, а с пристройката наесен ще се приемат допълнително още три групи, а вече ще се ползва и нов физкултурен салон, обясни Фандъкова. В момента се обновява и дворното пространство на детската градина, което 8 дка. В него до сегашните три площадки за игра ще се изградят още осем, обясни зам.-кметът на район \"Витоша\" Борислав Томирков. \"В район \"Витоша\" в момента се изграждат една нова училищна сграда към училището в Симеоново и две разширения на детски градини – тук в кв. \"Павлово\" и в Княжево, където има много млади семейства. За това разширение (на детска градина \"Вълшебство\") придадохме един общински терен, на който да се построи. Образованието е нашият приоритет и където има възможност, обособяваме терени и насочваме инвестиции. В кв. \"Манастирски ливади-запад\" държавният фонд \"13 века България\" ще предостави на общината голям терен, за да изгради училище и детска градина, обяви Фандъкова следващия обект за строителство в район \"Витоша\". \"Общо за район \"Витоша\" инвестициите са над 3.7 милиона лева\", заяви тя. Столичният кмет провери и новата танцова зала с площ от 170 кв.м в читалище \"Витоша\". В нея ще репетира известният ансамбъл за народни танци \"София-6\", както и младежки и детски формации. Със 123 хиляди лева от общинския бюджет е извършен ремонтът, който включва и нова метална конструкция, която да укрепи сградата на читалището при евентуални земетресения.", "date": "2019.06.11", "title": "Разширения на детска градина и читалище провери Фандъкова в район \"Витоша\""}
{"url": "https://www.dnevnik.bg/zelen/2019/06/11/3913285_letniiat_prirodozashtiten_universitet_na_junesko_za/", "text": "Тази година Организацията на обединените нации за образование, наука и култура (ЮНЕСКО) избира  биосферния парк \"Централен Балкан\"  за домакин на ежегодния си Летен университет по програмата \"Човекът и биосферата\" (  Programme -  ). Събитието ще се състои в презентации, теренни посещения, обсъждания и развитие на международни инициативи между участниците. Те вече са избрани сред 150 кандидата и включват природозащитни експерти и представители на местни общности в близост до биосферни паркове. Участниците са общо 35 и са от Азия, Африка и Европа, включително 8 български участника. Събитието Летният университет на ЮНЕСКО  по програмата \"Човекът и биосферата\" ще се състои от 21 до 28 юли с дискусии и посещения на биологични ферми, еко пътеки и културни и природни забележителности в районите на Антон, Карлово, Павел баня, Севлиево и Троян. В част от събитията ще е възможно отворено участие от местни жители от общините край Централен Балкан и заинтересовани граждани от България, като тези събития ще бъдат обявени допълнително. Целта е планирането за развитието на биосферните паркове да се случва по инициатива на жителите в близост до териториите и инициативите да се изграждат според приоритетите на местните общности. Националният организатор на летния университет по програмата \"Човекът и биосферата\" тази година е Българска фондация Биоразнообразие, съвместно с Регионалното бюро на ЮНЕСКО за наука и култура в Европа и дирекцията на националния парк, която координира и консултативния съвет на Биосферния парк. ЮНЕСКО и програмата за биосферните паркове ЮНЕСКО е организацията на обединените нации за образование, наука и култура (United Nations Educational, Scientific and Cultural Organization, UNESCO) на ООН, учредена на 16 ноември 1945 г. Проектите, които са спонсорирани от ЮНЕСКО, включват международни научни програми; технически, обучителни и научнообразователни програми и международни споразумения за сътрудничество в опазването на културното и природното наследство на света и на човешките права. България се присъединява към ЮНЕСКО през1956 г. Страната е подписала Конвенцията за опазване на световното културно и природно наследство, Конвенцията за опазване на подводното наследство, Конвенцията за опазване на нематериалното културно наследство, Конвенцията за опазване и насърчаване на многообразието от форми на културно изразяване. По силата на първата от тези конвенции в Списъка на световното наследство на ЮНЕСКО са вписани 9 културни и природни паметници от България, имащи изключителна световна стойност, които държавата трябва да опазва в съответствие с глобалнатата им значимост: Мадарският конник, Боянската църква, Казанлъшката гробница, Старият град на Несебър, Рилският манастир, Скална църква в Иваново, Тракийската гробница в Свещари, Национален парк \"Пирин\" и Резерватът \"Сребърна\". Програмата \"Човекът и биосферата\" на ЮНЕСКО не е свързана с Конвенцията за опазване на световното културно и природно наследство на организацията. Тази програма цели да подпомогне местните общности за развитие, което щади и разчита на запазената природа. Затова програмата определя \"биосферни паркове\" - територии, в които това е възможно поради инициативата на жителите им и наличието на природни ресурси. \"Биосфера\" се използва в смисъла на термина, предложен от австрийския учен Едуард Зюс през 1875 г., като се има предвид съвкупност от различните части на земната обвивка и живите организми в тях и се подчертава нуждата от хармоничното съжителство на човечеството и средата му. \" Централен Балкан \" е един от едва четирите биосферни парка в България, които са пререгистрирани по последните изисквания на ЮНЕСКО в рамките на програмата \"Човекът и биосферата\" . Това означава, че националният парк е признат не само от националния Закон за защитените територии, но и на световно ниво от глобалния регламент на ЮНЕСКО. Този регламент признава парка не само от гледна точка на природното богатство, но и като пример за хармонично съжителство между човека и природата. България се присъединява към програмата  \"Човекът и биосферата\" - МАВ през 1977 г. с обявяването на 17 биосферни резервата, които са и строги природни резервати по българското законодателство. Новите стандарти на ЮНЕСКО са от 1990-те години, но от българските територии едва след 2017г. по новите критерии на ЮНЕСКО са кандидатствали и са удостоверени само 4. Тези 4 признати в момента биосферни парка са \"Узунбуджак\" (част от Странджа около Малко Търново), \"Червената стена\" (част от Родопите край Асеновград), \"Централен Балкан\" (цялата територия на националния парк) и \"Сребърна\" (съвпадащ по територия с резервата). Останалите 13 биосферни резервата не са подновили статута си - документите на част от тях са върнати заради несъответствия с удължен срок за кандидатстване, а други изобщо не са кандидатствали за продължаване на статута си. Новите критерии на ЮНЕСКО и биосферният парк Концепцията на ЮНЕСКО се променя в края на 1990-те години. Оттогава програмата \"Човек и биосфера\" избира биосферни резервати като строго охранявани територии с уникална флора и фауна. Целта на биосферните резервати е била да служат за еталон на първичното състояние на екосистемата и чрез данни от научни и изследователски дейности да дават оценка на човешкото влияние. България започва обаче да пререгистрира своите биосферни резервати едва през 2017 г. Днес критериите на програмата се отнасят до развитие на общностите на базата на природните условия и при опазването им. Така вместо биосферни резервати тя вече работи с биосферни паркове. Това са територии, които доказано демонстрират добри практики и политики, както в областта на опазването на биологичното разнообразие и естествените екосистеми, така и в областта на устойчивото развитие на местните общности. Важното за биосферните паркове е те да имат подкрепата на местните общности и да кандидатстват за този статут по инициатива именно на местни хора, които виждат смисъл в развитие заедно с опазване на природата.", "date": "2019.06.11", "title": "Летният природозащитен университет на ЮНЕСКО за първи път ще е в България"}
{"url": "https://www.dnevnik.bg/politika/2019/06/11/3923686_borisov_pazarim_se_za_maksimalno_namaliavane_na_cenata/", "text": "Пазарим се за максимално намаляване на цената на самолетите, за да имаме най-надеждната авиация. Това каза в Пловдив министър-председателят Бойко Борисов, цитиран от \"Фокус\". \"Има изисквания – ако искаме да сме в НАТО, 2% от БВП трябва да влиза за въоръжение. Като искаш да членуваш в НАТО, трябва да имаш надеждна система за сигурност. Така че купуваме и се пазарим\", повтори Борисов. Той добави, че нищо в преговорите не е приключило. Когато имаш голям клас изтребители, тогава влизаш в други планове на НАТО, примерно нашата фрегата всички я знаят в НАТО и където има учения, тя е винаги там, каза още премиерът. Най-вероятно няма да успеем да договорим разсрочено плащане,  каза в петък министърът на финансите Владислав Горанов . \"Може да си позволи да плати наведнъж. Сумата е доста сериозна, но за радост може\", каза още Горанов. \"В преговори сме с американската страна, за да постигнем оптималната цена, която е определена от парламента\", обясни Владислав Горанов. Той добави, че \"2 млрд. лева са доста пари, но след като това е приоритет и сме членове на НАТО, вероятно това усилие трябва да бъде направено\". Министърът на отбраната Красимир Каракачанов, също в петък, каза още, че има известно притеснение, че ако се наложи да се платят изтребителите F-16 наведнъж, може да няма пари за останалите проекти за модернизиране на армията – корабите и новите бойни машини за пехотата. Той повтори пред депутатите, че цената, посочена от Агенцията за сътрудничество в отбраната и сигурността на САЩ (DSCA) в  одобрението за продажба за България  на 8 нови бойни самолета F-16C/D Block 70/72 - 1.673 млрд. долара (почти 2.9 млрд. лв.), не е сумата за офертата. Това е таванът, който Конгресът на САЩ дава на американското правителство. Каракачанов добави, че сумата за одобрението при сделката на Словакия за 14 изтребителя F-16 е била 2,8 млрд. долара, а сделката се сключена на 1,8 млрд. долара. Ще получим оферта, ако не ни удовлетворява, ще продължим разговорите, каза Каракачанов. Според източници на \"Дневник\" цената, на която българският преговорен екип се надява да сключи договор, е около 2,1 млрд. лв.", "date": "2019.06.11", "title": "Борисов: Пазарим се за максимално намаляване на цената на самолетите"}
{"url": "https://www.dnevnik.bg/sviat/2019/06/11/3923677_otstraneniiat_prezident_na_moldova_otmeni_ukaza_na/", "text": "Молдовският президент Игор Додон, когото Конституционният съд отстрани временно преди няколко дни, обяви, че отменя указа на обявения за временно изпълняващ длъжността Павел Филип за разпускане на парламента и свикване на извънредни избори. Това предаде деловото издание РБК, цитирайки местната медия  Noi . Додон обяви: \"Указът на Филип... не съответства на нормите на конституцията.\" В края на миналата седмица, след като президентът отказа да разпусне парламента заради твърде дълго продължили опити за съставяне на правителство, Конституционният съд на Молдова  отсъди, че той трябва да напусне поста . Премиерът Павел Филип от Демократическата партия бе назначен от съда за временно изпълняващ длъжността, като отказа да напусне министърпредседателския пост. Това задълбочи политическото противопоставяне между проевропейски партии, между които блока ACUM на утвърдения от парламента премиер Мая Санду и проруски настроения президент Игор Додон, от една страна, и също прозападно ориентираната Демократическа партия на Владимир Плахотнюк, считан за най-богатия румънец. Две правителства Додон обяви, че не счита Павел Филип за законно избран държавен глава и той няма правомощия да изпълнява задълженията му. С указа си Филип  насрочи нови избори за 6 септември  - месеци след последните, които бяха на 24 февруари. Новото правителство на Санду обаче също отказва да признае решението на Филип. То води заседания в столицата Кишинев, недалеч от министрите на Павел Филип, които не подадоха оставки след изборите. Това означава, че в Молдова в момента има две правителства. По-рано днес пет страни от Европейския съюз  изразиха подкрепа за парламента , обявен за разпуснат. Санду каза след вчерашното заседание на кабинета си, че ще се обърне с писма до Европейската комисия, Европейския съвет и Венецианската комисия към Съвета на Европа да оценят решенията на Конституционния съд, предаде РИА \"Новости\". Додон от своя страна нарече атаката срещу избраното правителство заплаха за сигурността на страната.", "date": "2019.06.11", "title": "Отстраненият президент на Молдова отмени указа на действащия, разпуснал парламента"}
{"url": "https://www.dnevnik.bg/ot_vas/novini_ot_vas/2019/06/11/3923531_stenata_na_djon_lenun_v_praga/", "text": "Точно срещу френското посолство в Прага, недалече от Карловия мост, се намира така наречената \"Стената на Джон Ленън\". Самата стена е част от оградата на имот на Ордена на малтийските рицари.", "date": "2019.06.11", "title": "Стената на Джон Ленън в Прага"}
{"url": "https://www.dnevnik.bg/evropa/2019/06/11/3923676_bulgariia_e_posledna_v_es_po_navlizane_na_cifrovi/", "text": "България е на последно място в Индекса на Европейската комисия за навлизането на цифровите технологии в икономиката и обществото (DESI) за 2019 г. Въпреки увеличението на общия ѝ резултат класирането ѝ е по-слабо, от една страна, заради ограничените резултати в някои от отчитаните измерения на DESI, а от друга страна, заради по-доброто представяне на другите държави членки по някои от измеренията. България се справя сравнително добре в областта на свързаността, особено на широкия достъп до свръхвисокоскоростни и мобилни широколентови мрежи. Постигнала е и значителен напредък в измерението  , като бележи все по-голям брой потребители и висока оценка за предоставянето на цифрови обществени услуги на предприятията. Значително под средния резултат е в измерението \"Човешки капитал\", като цялостното равнище на  е сред най-ниските в ЕС. Делът на хората с поне основни умения в областта на цифровите технологии е около 29% от българското население, докато средно за ЕС този дял е 57%. Едва 11% от хората притежават умения над основните, което представлява по-малко от една трета от средната стойност за ЕС.  България също така е доста под средното равнище във  . Предприятията все още не се възползват в пълна степен от възможностите, предоставяни от търговията онлайн: 6% от малките и средните предприятия продават онлайн (в сравнение със 17% средно за ЕС), 3% от всички МСП реализират трансгранични продажби и само 2% от оборота им е от търговия онлайн. Според еврокомисията програмата \"Цифрова България 2025\" не е всеобхватна стратегия, която да подкрепя цифровата трансформация в страната, а разработената през 2017 г. Концепция за цифрова трансформация на българската индустрия (стратегията Индустрия 4.0) все още е на етапа на проект. Свързаност България е на 25-о място в измерението \"Свързаност\" на DESI 2019 (с едно-място по- назад от миналата година) въпреки лекото увеличение при повечето показатели за свързаност. В края на 2018 г. общото покритие с некомутируеми широколентови мрежи се увеличи с един процентен пункт до 96% от домакинствата, малко под средното за ЕС равнище от 97%. Навлизането на  е 58%. Въпреки увеличението на покритието 4G с 8 процентни пункта до 80% от домакинствата България все още трябва да навакса изоставането с 14% в сравнение със средната стойност за ЕС. Разпространението на мобилните широколентови мрежи е нараснало значително (с 10 процентни пункта), за да достигне 97%, което е малко над средното за ЕС равнище от 96%. С дела си от 75% България е малко под средната за ЕС стойност от 83% за домакинствата, обхванати от мрежи с достъп от следващо поколение (ДСП) с 30 Mbps, но е забележително, че всички тези мрежи са свръхвисокоскоростни, което поставя страната значително по-напред от средната за ЕС стойност (60%) в последната категория, която е повече ориентирана към бъдещето. за фиксирания широколентов интернет е 81, т.е. малко под средната стойност за ЕС от 87. Това означава по-високи цени на човек, което може отчасти да обясни ниския процент на навлизане. Две години преди края на националните програми за финансиране в рамките на Националния план за широколентов интернет (НПШИ) за периода 2014 - 2020 г. изпълнението достига едва 47%. Тези забавяния, изглежда, се дължат на необходимостта от допълнително национално финансиране и за някои законодателни промени. През 2018 г. беше приета националната пътна карта, която подробно описва стъпките, необходими за изпълнение на задълженията по използването на \"пионерната\" радиочестотна лента 700 MHz за 5G. Голяма част от радиочестотната лента 3.6 GHz в България е на разположение и в готовност да бъде използвана за  , но още не е разпределена по технически условия, подходящи за 5G. Операторите извършват изпитвания за 5G. България вече е набелязала някои потенциални кандидати за градове с мрежи 5G. Към днешна дата в България са разпределени само 14% от всички 2090 MHz на хармонизирания радиочестотен спектър на ЕС. Това се дължи на забавянето в предоставянето на изключително важната част от радиочестотния спектър под 1 GHz за електронни съобщителни услуги в съчетание с липсата на търговски интерес към други радиочестотни ленти. Въпреки известен административен и законодателен напредък усилията за предоставяне на целия радиочестотен спектър в обхватите 800 MHz и 700 MHz все още не са дали резултат. България е втора в ЕС по брой на общините, обхванати от  , която насърчава свободния достъп до безжична интернет връзка за гражданите на обществени места. Човешки капитал По този критерий страната е последна в ЕС. Общото равнище на уменията в областта на цифровите технологии е сред най-ниските в съюза. Делът на специалисти в областта на информационните и комуникационните технологии е бил 2.3% от общата заетост през 2017 г. Положителен е фактът, че   са добре представени сред специалистите в областта - 1.3% от заетите в сектора, което съответства на средното за ЕС. Отбелязва се, че има промени и в политиката -   е в процес на реформи на всички равнища и въпреки че мерките не са изцяло в синхрон с мащаба на цифровата трансформация, все пак е засилен акцентът върху подобряване на цифровите умения. Според еврокомисията въпреки полаганите усилия за справяне с ниското ниво на цифрови умения за България ще бъде полезно да има всеобхватна стратегия за умения в областта на цифровите технологии, за да се занимае с проблема както чрез образователната система, така и чрез повишаването на квалификацията на работната сила. Използване на интернет услуги Макар и да е подобрила резултата си, България е под средното ниво по използването на интернет услуги - 64% от гражданите използват интернет (в ЕС средната стойност е 83%), докато 27% никога не са го ползвали. Това е най-високата стойност в целия ЕС. Измежду потребителите на интернет в ЕС българите осъществяват  ; те са доста над средното за ЕС равнище и по отношение на активността в социалните мрежи (79% спрямо 65%). Освен това около 74% от потребителите на интернет четат  , което е приблизително около средното за ЕС. От друга страна, българските интернет потребители проявяват по-малък интерес към използването на други услуги онлайн, по-специално електронното банкиране. То се използва само от 11% от ползвателите на интернет в сравнение с 64% средно за ЕС. Едва една трета от ползвателите на интернет  , докато средният дял за ЕС е 69%. Внедряване на цифровите технологии Тук България отново е последна в ЕС. Макар българите да ползват интензивно социалните медии за лична употреба, само 9% от предприятията ги използват за популяризиране на бизнеса си в сравнение с 21% средно за ЕС. На последно място, броят на предприятията с висок индекс за интензивност представляват само 7.81% от всички предприятия. Положително е, че 23% от дружествата споделят информация онлайн при средна стойност за ЕС 34%. Въпреки че България е подписала Декларацията за сътрудничество в областта на  , изпълнението на мерките за насърчаване на внедряването на приложения за изкуствен интелект в публичния и частния сектор изостава. Цифрови обществени услуги Страната е на 24-то място в ЕС. Представя много добре в предлагането на цифрови обществени услуги на предприятията; подобрила е резултатите си от предходната година и показателят ѝ вече достига 96 от 100 при средна стойност за ЕС от 85.  също се е увеличил в сравнение с предходната година, като 61% от потребителите на интернет подават формуляри онлайн, почти колкото средната стойност за ЕС от 64%. При услугите на   България заема 23-то място в ЕС, като 10% от българите са използвали услуги в областта на здравеопазването, предоставяни онлайн. Услугата на електронна медицинска рецепта се използва от 7% от общопрактикуващите лекари, а 20% от тях обменят медицински данни. През изминалата година важни проекти като въвеждането на   с електронна идентификация и електронният подпис бяха значително забавени и бележат твърде слаб напредък.", "date": "2019.06.11", "title": "България е последна в ЕС по навлизане на цифрови технологии в икономиката и обществото"}
{"url": "https://www.dnevnik.bg/biznes/2019/06/11/3923683_turgovskite_verigi_predlagat_promeni_v_kodeksa_na/", "text": "По-гъвкавият трудов пазар ще повиши ефективността на икономиката и ще доведе до намаляване на сивия сектор. Резултатът ще е повишаване на доходите и стандарта на живот на хората и повече приходи в бюджета. Това показват резултатите от анкета, проведена сред членовете на Сдружението за модерна търговия, в което влизат Billa, dm, Kaufland, Lidl, Mr. Bricolage и T MARKET. Основните предизвикателства пред пазара на труда, които посочват мениджърите на веригите, са ограниченията при полагане на извънреден труд, невъзможността за почасово наемане на служители, липсата на гъвкави възможности за формиране на трудовото възнаграждение, ограниченията за сключване на срочни трудови договори, административните затруднения при дуалното обучение и тежкият процес за въвеждане на нови професии в страната. Според шефовете на веригите всички които биха искали да ги моделират, така че да са удобни и за бизнес модела на фирмата, и за личния живот на човека. В резултат на това много възможности за работа не се реализират, от което губят и хората, и икономиката. Други пък се реализират в сивия сектор, тъй като няма адекватна законова форма да бъдат реализирани легално, от което бюджетът на страната търпи загуби, посочват мениджърите. От сдружението им посочват, че те са сред най-големите работодатели в България с почти 17 хил. служители, като само за 2018 г. са назначили близо 1600 нови служители и са инвестирали повече от 3 млн. лв. в обучения и подобряване на условията на труд.  Проблемите с извънредния труд Компаниите напомнят, че според Кодекса на труда извънредният труд в България е допустим само по изключение, което ограничава оперативно компаниите и хората, които искат да работят повече и така да увеличат доходите си. Цитират данни на Евростат, според които 0.6% от хората тук работят повече от 49 часа седмично, което е много по-ниско от средните за ЕС 5.5%. Експерти от веригите коментират, че това число е нереалистично и доказва, че в България извънреден труд се полага нерегламентирано, което ощетява бюджета. Освен това представлява нелоялна конкуренция спрямо компаниите, които спазват правилата и отчитат и заплащат коректно отработеното от служителите си. Според тях ситуацията може да бъде разрешена с отпадане на ограничението за полагане и планиране на извънреден труд. Друг вариант е и да се променят ограниченията за извънреден труд, като продължителността му не може да надвишава 30 часа дневен или 20 часа нощен труд през 1 календарен месец; 6 часа дневен или 4 часа нощен труд през 1 календарна седмица или 3 часа дневен или 2 часа нощен труд през 2 последователни работни дни. Остарелият работен график Един от основните проблеми, посочени от участниците в анкетата, е свързан с формалните изисквания в Кодекса на труда, свързани с изготвянето и съхранението на работни графици. В момента се прилага така наречената \"Форма 76\", която работодателите са задължени да ползват за планиране и отчитане на работното време. Затруднението идва от факта, че тя е остаряла като формат и концепция, но е единственият документ, който инспекцията по труда приема. В същото време членовете на сдружението искат да приложат и в България международно доказани електронни системи за планиране и отчетност на работното време, използвани в компаниите майки. Според мениджмънта на веригите решението на въпроса е във въвеждането на базови изисквания за планирането и отчитането на работното време. Така всяка компания ще може да използва собствени системи, което би било огромно улеснение за бизнеса. Гъвкаво да се формира заплатата  Членовете на сдружението посочват, че според сега действащите разпоредби за еднакъв труд се дължи еднакво заплащане, което ограничава работодателите да стимулират добрите си и амбициозни служители. Според веригите решението е отново в промени в Кодекса на труда, които да предоставят по-голяма гъвкавост на бизнеса при определяне на трудовите възнаграждения. Почасовият труд не е възможен  Според участниците в анкетата към момента работодателите нямат възможност да наемат хора почасово, което е разпространена практика в страните от ЕС и дава възможност на хората да съчетават няколко трудови ангажимента. В същото време в България се полага такъв тип труд. Хиляди хора съчетават няколко работи, като често за допълнителните си ангажименти получават заплащане \"на ръка\". Това ощетява работника, който не може да се ползва от социалните придобивки за положения труд. Ощетен е и бюджетът на страната, който не получава дължимите данъци и осигуровки. Според членовете на сдружението трябва да се променят текстове от Кодекса на труда, които да позволят на един човек да сключва няколко трудови договора при ясно дефиниран ангажимент към работодателите.  Срочните трудови договори ще повишат ефективността на бизнеса Възможността за наемане на служители за определен период при сезонни пикове за бизнеса ще помогне за увеличаване на ефективността на бизнеса, посочват веригите. Според тях подобна промяна би била от полза за редица бизнес сектори. Търговците биха се справили по-добре при пиковете на пазаруването в края на ноември и Коледа; туристическият бранш би посрещнал по-уверено гостите през лятото, а земеделските производители ще могат да планират по-добре кампаниите си. В крайна сметка разрешаването на сключване на срочни трудови договори ще доведе до по-голяма ефективност и по-добра услуга за клиентите. Намаляване на административните изисквания при дуалното обучение  Според мениджърите на веригите има редица затруднения пред въвеждането на дуалното обучение: задължението за получаване на разрешение за работа от Инспекцията по труда; множеството формални предпоставки и изисквания за работодателите, за да могат да участват в дуално обучение; липсата на регулация на заплатите отпуските и болничните на учениците и много други. Според веригите тези ограничения трябва да се премахнат, а ситуацията би се улеснила от назначаването на експерти в Министерството на образованието, които да отговарят само за дуалното обучение. Компаниите посочват, че за последната година са инвестирали над 2 млн. лв. за подобряване на условията на труд.", "date": "2019.06.11", "title": "Търговските вериги предлагат промени в Кодекса на труда за по-гъвкав пазар"}
{"url": "https://www.dnevnik.bg/sport/2019/06/11/3923734_popromenen_i_ambiciran_ludogorec_gleda_kum/", "text": "Целта пред \"Лудогорец\" ще е да освежи облика си и така да атакува влизане в групите на Шампионската лига или Лига Европа. Това заяви треньорът на отбора Стойчо Стоев в първия ден от подготовката за новия сезон. Изпълнителният директор на клуба Ангел Петричев каза, че шампионите отчитат увеличаване на броя на привържениците си и работят усилено за това да ги удовлетворят. \"Подготвяме мобилна апликация, специална разработка за \"Лудогорец\" - мобилно приложение, което ще удовлетвори много от потребностите на феновете, както и нова система за продажба на билети през телефон. Паралелно започнахме сътрудничество с \"Евертън\", от два месеца работим с техен екип, пак по отношение на връзка с феновете. Искаме да се учим от най-добрите в това отношение\", посочи Петричев и каза, че през следващия сезон отборът ще използва екипировка \"Найки\". \"Колебаехме се днес дали да не представим едно социологическо проучване, но е факт, че \"Лудогорец\" вече доста сериозно се радва на привърженици от цялата страна\", допълни той. В спортен план Стоев посочи, че през пролетта се е видяло, че отборът има нужда от освежаване. \"Немалка част от настоящите състезатели ще останат. За да успеем в Европа, трябва да сме малко попроменени, ще ни бъде доста трудно. На мен включително.\" Шампионите представиха новите си попълнения Мавис Чибота и Дан Битон. Треньорът заяви, че се преговаря и с други играчи. \"Задачата, която сме си поставили, е влизане в групи – да видим на Шампионска лига или на Лига Европа. Аз като треньор не мога да си представя, да кажем, че обновяваме отбора и да си гледаме нашия шампионат. Той трябва да върви успоредно с Европа\", каза Стоев. Той добави: \"Няма как да съм спокоен. Предполагам, че и (Хосеп) Гуардиола не е спокоен въпреки постиженията му. Всеки наставник има тревоги как ще изглежда отборът му. Надявам се с трансферите, които направихме, и тези, които очакваме, отборът да има променена физиономия. \"Лудогрец\" имаше нужда от промяна. Може да не е радикална, но бе нужна, за да изглеждаме така, както изглеждаме.\" По думите на Петричев има интерес към футболисти на отбора, но трансфери на всяка цена няма да се правят.", "date": "2019.06.11", "title": "Попроменен и амбициран, \"Лудогорец\" гледа към разширяване на фенската си база"}
{"url": "https://www.dnevnik.bg/razvlechenie/2019/06/11/3923716_ornela_muti_i_djankarlo_djanini_shte_e_gost_na/", "text": "Италианската актриса Орнела Мути и номинираният за \"Оскар\" италиански режисьор и актьор Джанкарло Джанини ще бъдат специални гости на предстоящото четвърто издание на \"Фестивал на италианското кино в България\", който ще се проведе между 17 и 21 юни, обявиха организаторите от Италианската търговска камера и НДК. В зала \"Люмиер Лидл\" ще бъдат прожектирани общо девет италиански филма от област Пулия. Началото на 17 юни от 19 ч. ще постави комедията комедията \"Измамно богати\" (Ricchi di fantasia) с участието на Серджо Кастелито и Сабрина Ферили. Сред филмите в програмата са още \"Разходка под слънцето\" (Walking on Sunshine), \"Двама дребни италианци\" (Due piccoli italiani), \"Неудобна комедия\" (Tonno spiaggiato), \"Агенция за лъжи\" (L’agenzia dei bugiardi), \"Сходна съдба\" (La vita in comune), \"Руди Валентино\" (Rudy Valentino) и \"Лесен живот\" (La vita facile). Орнела Мути е известна с филмите \"Бони и Клайд по италиански\", \"Последната жена\" (1976 г.) и \"Лудо влюбен\" (1981 г.). \"Фестивал на италианското кино в България\" ще продължи от 24 до 28 юни и в \"Дом на киното\". Билети за прожекциите в кино \"Люмиер Лидл\" се предлагат на касите на НДК.", "date": "2019.06.11", "title": "Орнела Мути и Джанкарло Джанини ще са гости на фестивал в НДК"}
{"url": "https://www.dnevnik.bg/bulgaria/2019/06/11/3923740_kratki_novini_pri_akciia_alkohol_i_narkotici_sa/", "text": "Кметът на район \"Северен\" в Пловдив Ральо Ралев и соченият за негов съучастник Иван Делевски остават в ареста, реши специализираният апелативен съд, предаде Нова телевизия.  Ралев е обвинен  за търговия с влияние и искане на подкуп от 60 000 лева от строителен предприемач. Ралев и Делевски  бяха задържани в края на май . Енергийният регулатор ще иска обяснение за водата в Стрелча Заради публикациите за спиране на водата в Стрелча, енергийният регулатор започва проверка за изясняване на обстоятелствата по случая. С писмо на председателя на комисията до управителя на \"Водоснабдяване и Канализация-С\" ЕООД, гр. Стрелча регулаторът изисква в 3-дневен срок дружеството да представи становище по изнесените в публикациите проблеми. ВиК операторът трябва да изготви писмен доклад за населените места и броя на жителите, засегнати от нарушеното водоснабдяване, експлоатационното състояние на поддържаните ВиК активи, компрометираните водоизточници, както и за броя и резултатите от взетите проби за качество на питейната вода от момента на възникване на проблема. Дружеството следва да информира подробно и за установените причини, довели до рязко влошаване на качеството на предоставяната водоснабдителна услуга.  При акция \"Алкохол и наркотици\" са заловени 260 шофьори  По време на последната операция за употреба на алкохол, наркотични вещества и техните аналози са проверени 20 807 шофьори. При тях е установено, че 212 водачи са употребили алкохол, а 48 са управлявали след употреба на наркотични и упойващи вещества. Операцията се проведе в седмицата от 3 до 9 юни. За сравнение, при проведената последна подобна операция през месец декември 2018 година проверените водачи са били 19 624, установените случаи на употребили алкохол са били 204, а 42 са управлявали МПС след употреба на наркотици. Пет оферти са подадени за участие в обществената поръчка за избор на строителен надзор при изграждането на автомагистрала \"Хемус\" в участъка от пътен възел \"Боаза\" до пресичането с път Русе - Велико Търново, съобщиха от Агенция Пътна инфраструктура. Надзорът е обособен в две позиции. Съдът остава в ареста обвинените за рекет в Монтана Апелативният специализиран наказателен съд потвърди изцяло определението на първоинстанционния съд от 3 юни 2019 г., с което бяха задържани под стража девет от десетимата обвинени от Специализираната прокуратура за участие в организирана престъпна група за рекет и разпространение на наркотици в Монтана и региона. Сред задържаните е ръководителят на групата Мартин Антов, се казва в съобщението на пресцентъра на Апелативна специализирана прокуратура. Определението на Апелативния специализиран наказателен съд е окончателно и не подлежи на обжалване.", "date": "2019.06.11", "title": "Кратки новини: Кметът на район \"Северен\" в Пловдив окончателно остава в ареста"}
{"url": "https://www.dnevnik.bg/sport/2019/06/11/3923745_cska_produlji_s_razlichnata_selekciia_i_vze_irlandec/", "text": "ЦСКА продължи да работи по селекцията си, като привлече нов футболист. Червените обявиха привличането на ирландеца Греъм Кери. Атакуващият полузащитник подписа за две години, посочиха от клуба. Кери идва от английския \"Плимут\", където през миналия сезон има шест гола и 13 асистенции в 49 мача. Привличането на юношата на \"Селтик\" подпечата променената трансферна политика на ЦСКА. В предишните сезони в отбора идваха основни играчи от Южна Америка, но сега това се промени, като вниманието се насочи към Европа. ЦСКА подготви бърза, но мащабна селекция, като привлече защитника Петър Занев,  италианския плеймейкър Диего Фабрини , руския  атакуващ полузащитник Денис Давидов  и шотландския нападател Тони Уот. ", "date": "2019.06.11", "title": "ЦСКА продължи с различната селекция и взе ирландец"}
{"url": "https://www.dnevnik.bg/bulgaria/2019/06/11/3923771_parapet_vuv_varnenska_bolnica_e_remontiran_chetiri/", "text": "Парапетът на стълбището във варненската болница \"Света Анна\", от който на 3 февруари т.г. падна и почина 2 годишно дете, най-сетне е ремонтиран. Днес – четири месеца и половина след трагедията, за това е съобщил днес директорът на болницата Красимир Петров. \"След като успяхме да завършим всички отделения във въпросния блок, се погрижихме и за общите площи. Оправен е коридорът, както и въпросните парапети, където стана нещастието\", е казал Петров. Проверка на \"Дневник\", извършена само ден след смъртта на Джанет Василев , показа, че парапетът на стълбището, от което той падна, е висок едва 90 см, а отстоянието между вертикалните му елементи варира от 19 см до близо 30 см в отделните му сегменти. В същото време текстовете на няколко строителни наредби ясно регламентират, че то не може да бъде повече от 9 см, а височината на парапета трябва да е 1 м. Следствието за причините, довели до смъртта на двегодишния Джанет Василев, все още не е приключило. Скоро след началото му обаче от Районната прокуратура във Варна съобщиха, че назначената съдебно-техническата експертиза е констатирала, че перилата на стълбището в старата сграда на \"Св. Анна\" действително не отговарят на изискванията за безопасност. Според изпълнителния директор на болницата Красимир Петров тяхната смяна била планирана, но едва след евентуален основен ремонт. Защото била \"относително второстепенна\".  Но само две седмици след трагичния инцидент по стълбището на болницата спешно бе поставена обезопасителна мрежа . От август 2000 г. болницата \"Св. Анна\" във Варна е регистрирана като акционерно дружество с 51% държавно участие. С 33% от дяловете вторият най-голям съдружник в нея е община Варна. От местната администрация още през февруари отрекоха каквито и да било ангажименти относно безопасността на сградния фонд на болницата. За това \"Дневник\" изпрати въпроси и до съвета на директорите й. Те трябваше да изяснят дали на сградата е била извършена паспортизация, констатирало ли е евентуалното й обследване несъответствия със стандартите за безопасност и издавани ли са предписания за коригирането им? Краткият отговор на тези въпроси гласи следното: \"Паспортизацията на сградния фонд на болницата предстои съобразно всички изисквания на Наредба №5 на МРРБ от 2006 г. за техническите паспорти на строежите, актуализирани с промяна, обнародвана в ДВ, брой 79 от 13.10.2015 г.\". Преведен от чиновническия жаргон, смисълът на този отговор прехвърля евентуалните причини за смъртта на Джанет Василев на държавата. Тя от своя страна никога за нищо не е виновна.", "date": "2019.06.11", "title": "Парапет във варненска болница е ремонтиран четири месеца след като през него падна и загина дете"}
{"url": "https://www.dnevnik.bg/gradska_sreda/2019/06/11/3923746_viziia_za_sofiia_gotvi_shiroko_obsujdane_na/", "text": "Дългосрочна стратегия за развитие на столицата и на крайградските територии беше обсъдена днес от екипа на проекта \"Визия за София\" на пресконференция в лабораторията за иновации в Sofia Lab. Близо 70 цели за развитието на града и повече от 450 мерки за постигането им бяха представени като резултат от първите четири стъпки от инициативата. Сега започва Стъпка 5 на \"Визия за София\", която ще продължи до края на юли. Тя трябва да финализира предложените идеи за дългосрочната стратегия за развитие на столицата и крайградските територии. Крайният резултат ще бъде представен и с голяма изложба през есента. Той ще бъде предложен за приемане в новия мандат на Столичния общински съвет след местните избори през октомври. Всички граждани са поканени да се включат в инициативата чрез различни комуникационни формати: дигитална анкета, вече достъпна на сайта vizia.sofia.bg, както и изложба и място за контакт в подлеза на Ларгото от края на юни. Екипът на \"Визия за София\", ръководен от Любо Георгиев вече е създал и анализирал множество данни (над 3672 ресурса и изследвания) за състоянието на града в направленията Градска среда, Околна среда, Транспорт, Икономика, Управление, Хора и идентичност и култура. В процеса на работа са проведени над 600 експертни срещи и събития, в които са участвали над 5600 представители на партии, на администрацията, на бизнеса, неправителствени организации и граждани.", "date": "2019.06.11", "title": "\"Визия за София\" готви широко обсъждане на дългосрочното развитие на града"}
{"url": "https://www.dnevnik.bg/sviat/2019/06/11/3923786_sneti_sa_vsichki_obvineniia_ot_ruskiia_jurnalist/", "text": "Министерството на вътрешните работи на Русия прекрати наказателното преследване срещу разследващия журналист Иван Голунов, което предизвика вълна от протести и мобилизира медии и международни организации за освобождаването му. Вътрешният министър Владимир Колоколцев обясни, че решението е взето \"в резултат на провеждането на криминална, биологична, дактилоскопска и генетична експертиза\". Участието на журналиста в престъплението, за което бе задържан и обвинен, не е доказано, допълва пресслужбата на министерството. \"Днес той ще бъде освободен от домашен арест, а обвиненията ще бъдат снети\", каза още министърът. Материалите от разследването и вътрешната проверка са изпратени на националната следствена служба на Русия, а полицаите, които са свързани със случая, временно са отстранени от работа. С това наказанията в МВР не свършват - Колоколцев обяви, че ще предложи на президента Владимир Путин да уволни началника на МВР за Западния административен окръг ген. Андрей Пучков и началника на управлението за борба с наркотиците в Москва Юрий Девяткин. \"Правата на всеки гражданин, независимо от професионалната му принадлежност, трябва винаги да бъдат защитени\", казва в заключение министърът на вътрешните работи. Журналистът от действащото от Латвия онлайн рускоезично издание \"Медуза\" е работил за водещите делови издания в страната. Докато разследваше материали за корупция на московския пазар за ритуални услуги, той бе арестуван в столицата и обвинен в производство на наркотици, които подготвял да продаде. Но снимките с пакетчета дрога се оказаха от съвсем друг апартамент, а по иззети предмети, включени в разследването, дори нямаше негови отпечатъци. Медицински преглед потвърди, че полицаите са употребили неправомерна сила при задържането. Съдът реши да го пусне под домашен арест. В същия ден началникът на поделението за борба с наркотиците в Западния административен окръг каза пред националната телевизия \"Россия 24\", че е ръководил спецоперацията срещу Голунов, който бил разработван от службите от началото на март. Подозрението било, че често пътува до Латвия и чужбина и може би внася дрога.", "date": "2019.06.11", "title": "Снети са всички обвинения от руския журналист, полицаите са уволнени"}
{"url": "https://www.dnevnik.bg/sviat/2019/06/11/3923718_plan_na_bosnenskite_surbi_za_specialna_policeiski/", "text": "Босненската Република Сръбска притесни оцелелите от югославските войни с идея за създаване на ново полицейско звено, нужно заради проблемите на сигурността и мигрантската криза, пише \"Болкан инсайт\". Новото подразделение, което трябва да включва 1000 въоръжени и невъоръжени служители, е \"важно за сигурността\" според вътрешния министър на Република Сръбска Драган Лукач. Пред медиите той заяви в понеделник, че \"това е правилният ход\" предвид \"новата  мигрантска  вълна\", която влиза в Босна и Херцеговина. Обсъждането на въпроса вече започна в парламента в понеделник след внасяне на законопроекта, подготвен от властите в Баня Лука. В отговор Федерация Босна и Херцеговина - другата съставна част на Босна, в която живеят предимно хървати и бошняци, също планира подобна структура (двете части на Босна имат обща армия, но собствени полицейски служби). Тя може и да е по-голяма - до 4500 души. Опасенията са, че тези звена биха включвали хора, за които се предполага или знае, че са извършвали военни престъпления. В части на босненските сърби, включили се във войната, има десетки запасни полицаи, обвинени или дори осъдени от трибунала в Хага за военни престъпления. \"Политически мотивирано\" \"Има 430 полицаи на всеки 100 хил. жители в Босна и Херцеговина. Трябва да имате предвид, че броят варира от 210 до 220 (на същия брой) в целия ЕС. Така че нашите числа са два пъти над средните\", казва министърът на полицията в кантон Сараево Адмир Катица, цитиран от изданието. Според него действията са \"политически мотивирани\" и е по-добре действащите полицейски структури да станат по-ефикасни, вместо да се създават нови. На такова мнение е и федералният министър на сигурността Драган Мектич - по думите му инициативата ненужно разпространява опасна реторика \"като на война\". Тази идея бе посрещната негативно от Върховния представител за Босна и Херцеговина. През април, когато тя все още само се обсъждаше, той предупреди, че говоренето за нея \"не допринася за мира и стабилността\" в страната и създава \"спирала на недоверието и надпреварата, дори страха... заплашвайки сигурността, създавайки напрежение и разделение в страната\".", "date": "2019.06.11", "title": "План на босненските сърби за специална полицейски части събуди спомена за войната"}
{"url": "https://www.dnevnik.bg/sviat/2019/06/11/3923918_trump_suobshti_che_e_poluchil_prekrasno_pismo_ot_kim/", "text": "Президентът на САЩ Доналд Тръмп заяви, че е получил \"прекрасно писмо\" от севернокорейския лидер Ким Чен-ун, с когото се срещна на 12 юни 2018 г. в Сингапур, предадоха \"Франс прес\" и \"Ройтерс\", цитирани от БТА. Той добави, че продължава да вярва на севернокорейския лидер въпреки слабия напредък в денуклеаризацията на Пхенян. Тръмп заяви, че Ким е \"удържал на думата си\". Според президента на САЩ ще се случи нещо позитивно, свързано с Корейската народнодемократична република (КНДР). Той обаче не съобщи подробности. Тръмп добави, че скоро ще седне на масата за преговори с конгресмени от Демократическата партия, за да обсъдят имиграционната политика на САЩ. Той не изясни за какво точно има намерение да разговаря с тях, но президентът и конгресмените демократи имат сериозни различия във възгледите за начините за справяне с притока на нелегални имигранти през южната граница на САЩ, отбелязва Ройтерс. Тръмп добави, че обмисля да даде убежище или статус на временно защитени лица на венецуелци, които бягат от политическия хаос в своята страна. Очаква се американският президент да замине днес за Айова, припомня \"Ройтерс\".", "date": "2019.06.11", "title": "Тръмп съобщи, че е получил прекрасно писмо от Ким Чен-ун"}
{"url": "https://www.dnevnik.bg/photos/2019/06/11/3923469_fotogaleriia_svetovnite_snimki_na_denia_-_11_juni_2019/", "text": "Тигър се разлажда в зоологическа градина в Лахор, Пакистан.", "date": "2019.06.11", "title": "Фотогалерия: Световните снимки на деня - 11 юни 2019 г."}
{"url": "https://www.dnevnik.bg/analizi/2019/06/11/3923920_sprete_terora_nad_bulgarite_na_sobstvenoto_im/", "text": "Свободните български граждани от години се противопоставят гласно и с протестни действия срещу безконтролното и безнаказано презастрояване на Черноморското ни крайбрежие в разрез с конституцията на България. Заграбените дюни, узурпираните платени плажове, липсата на всякакви насърчения за развитие на алтернативен туризъм – близък до природата, направиха страната ни нежелана дестинация за хората, привърженици на най-съвременните тенденции в туризма и изгониха навън - към по-гостоприемни държави - собствените ни граждани. Днес законодателят прави още една крачка в тази посока и макар на теория да предлага възможност за нов регламент за къмпиране, на практика залага тотално ограничаване на правата на гражданите. В държава, в която липсват условия, не можеш да налагаш забрани – без отговорност и осъзнаване за нуждата от дълбоки промени на съществуващата правна рамка. Очакваме от управниците на страната да гарантират опазването на българската природа и да защитят конституционните права на гражданите, в интерес на просперитета на България и бъдещите поколения. Нека всички, които милеят за родината ни, свободата и справедливостта ни подкрепят, и бъдат готови да защитят ценностите си! Време е! Възстановете държавната земя на България! Да се върнат в собственост на държавата 3272 декара продадени и заменени плажове и дюни в Крапец, Шабла, Камчия, Шкорпиловци, Несебър, Слънчев бряг, Аркутино, Корал и да се забранят бъдещи отчуждавания в полза на частноправни субекти. Да се отразят морските плажове (включително дюните) в кадастралната карта и кадастралните регистри, в съответствие със специализираните карти. Спасете националното ни богатство! Да се създаде и да не се допуска строителство по крайбрежната ивица, в потвърждение на наднационалното значение на природното ни наследство до изработване на национална устройствена схема на Черноморското крайбрежие. Накажете виновните и уважавайте свободните! Да се защитят конституционните граждански права, качеството на живот и здравето на хората, като отпаднат забраните за свободно къмпиране и драстично се засилят и прилагат стриктни санкции за замърсяване и увреждане на природата. Нека правото следва живота! Да се устроят зони за къмпинг на естествените им благоприятни места - зад плажовете и в страната, в потвърждение на българските традиции и световните тенденции за начин на живот и почивка, с регулации на Гарантирайте просперитета на страната! Да се създадат държавни политики в полза на развитието на къмпинг-туризма и поощряване на къмпинг - културата - с подкрепата и експертизата на неправителствения сектор. Спрете терора над българите на собственото им Черноморие! Да се създадат мерки против узурпирането на плажовете чрез концесии и наеми, които превръщат туристически бизнес в заложник на сенчестия сектор. Гарантирайте върховенството на правото, а не на задкулисието! Прилагането на закона да се подложи на анализ от влизането му в сила на 1 януари 2008 г. Само прозрачната публична дискусия ще избегне противоконституционните и лобистски поправки и възможностите за тежки корупционни практики, които днес ни държат вън от Шенген и Еврозоната.", "date": "2019.06.11", "title": "Спрете терора над българите на собственото им Черноморие"}
{"url": "https://www.dnevnik.bg/citat_na_deniia/2019/06/11/3923924_citat_na_denia_na_vas_ne_vi_otiva_da_komentirate_kakvo/", "text": ", това каза днес депутатът от ДПС Йордан Цонев на колегата си от партия \"Воля\" Елена Аксиева. Двамата бяха гости в студиото на предаването \"Референдум\" по БНТ, където дебатът беше за размера на субсидиите за партиите. Цонев не уточни, защо депутатът от \"Воля\" няма право да коментира изказване на почетния председател на ДПС.", "date": "2019.06.11", "title": "Цитат на деня: На вас не ви отива да коментирате какво е казал колос като Доган"}
{"url": "https://www.dnevnik.bg/politika/2019/06/11/3923932_dps_se_zakani_da_razkrie_zavisimostite_na_partiite_v/", "text": "От ДПС ще разкрием какви зависимости са имали партиите в годините, когато не са получавали достатъчно държавна субсидия и обществено финансиране, каза днес в предаването \"Референдум\" по БНТ депутатът от движението и зам.-председател на бюджетната комисия Йордан Цонев. Той поясни, че ще бъдат извадени зависимостите и на самото ДПС. \"Нека да види обществото какво струва безплатният обяд\", допълни Цонев. Дебатът в \"Рефендум\", в който участваха представители на всички парламентарно представени партии, се състоя ден преди в парламента да започне обсъждане за намаляване на субсидията за партиите. През миналата седмица  Бойко Борисов за втори път предложи  субсидията да е 1 лев за получен глас, при 11 лева сега.  След кампания , организирана от \"Шоуто на Слави\", през май 2017 година ГЕРБ подготви такова предложение и го внесе за гласуване в народното събрание. През ноември същата година, обаче  намалението на субсидията не мина  през парламента. Така всички партии, получили над 1% от гласовете на парламентарните избори, продължиха да получават по 11 лева на глас Сега темата отново беше повдигната от същото предаване, което съобщи, че  през 2018 г. политическите формации са получавали не по 11 лева, а по 13.23 лева на получен на изборите глас . Финансовият министър Владислав Горанов  оправда това със законови несъвършенства , а БСП заяви, че ще иска оставката му. Пари срещу услуги Йордан Цонев днес припомни, че през 2001 година е въведена субсидията от 1 лева. През 2004 година тя става 1% от Минималната работна заплата, или 1.50 лева приблизително. Цонев каза още, че до 2006 година, когато субсидията става 6 лева, партиите са се издържали от частно финансиране. В отговор на въпрос, той обясни, че тогава партиите са взимали пари от икономическите субекти, \"на които после вършиш някаква работа\". \"От 2006 година нито едно юридическо лице не може да прави дарение на политическа партия и зависимостите спряха. Въведохме забраната, защото тази субсидия вече беше достатъчна\", допълни депутатът. Той подчерта на няколко пъти, че като се махне субсидията, или тя се намали до исканите от управляващите нива, механизмът за финансиране на партиите ще е чрез лобизъм. \"С 1 лев и 5 лева не може, субсидията трябва да е минимум 10 лева\", каза Цонев. Според проучване 62% от хората искат субсидията да е по-ниска В предаването беше представено и проучване на \"Алфа рисърч\" по поръчка на \"Референдум\" като на въпрос колко лева трябва да е субсидията, ако е по-малко от 11 лева на спечелен глас, средната сума е 3.6 лева. Като цяло 3.1% от анкетираните са на мнение, че размерът трябва да остане както сега – 11 лева, а 62.2 на сто смятат, че сумата трябва да е по-малка. 33.3% нямат мнение, а 1.3 на сто мислят, че партиите изобщо не трябва да получават пари от държавата. На въпрос как ще се отрази на партиите намаляването на субсидиите, 38.5% мислят, че това ще доведе до подобряване на работата им, а според 55.3 на сто не очакват да има промяна.", "date": "2019.06.11", "title": "ДПС се закани да разкрие зависимостите на партиите от икономически субекти"}
{"url": "https://www.dnevnik.bg/sviat/2019/06/11/3922644_sasht_dadoha_na_erdogan_ultimatum_do_31_juli_predi_da/", "text": "Обучението на турски бойни пилоти за американските F-35 е прекратено веднага, след като САЩ дадоха на Анкара срок до 31 юли да се откаже от въвеждането на въоръжение на руски зенитни ракети С-400, ако не иска да бъде изхвърлена от програмата за най-модерния боен самолет в света. Във вторник президентският съветник Юрий Ушаков заяви пред журналисти, че Москва планира да предаде през юли системите на турската армия. Екипите за работа с тях вече са обучени в Русия и не е изключено руснаци да отидат в Турция за финалния етап от разгръщането на С-400. Още в началото на април турски официални лица говореха, че доставките по договор за 2.5 млрд. долара са изтеглени от 2020 г. към юли 2019 г. Преди седмица Сергей Чемезов, генерален директор на компанията \"Ростех\", занимаваща се с експорта на въоръжение, потвърди, че доставките ще станат след около 2 месеца Авансовите плащания са направени, кредитът е оформен и изразходван, техниката е произведена и завършихме обучението на турските военни, допълни той. Преди дни президентът Реджеп Тайип Ердоган каза, че е изключено да отстъпи и да се откаже от сделката с руснаците. Исмаил Демир, ръководител на турската Дирекция на отбранителната индустрия, заяви в понеделник, че Вашингтон не е предприел нищо по предложението за създаване на съвместна работна група за изясняване на притесненията на американците. Миналата седмица министърът на отбраната Патрик Шанахан написа на турския си колега Хулуси Акар предупреждение, че дава на Анкара срок до 31 юли да избере едно от двете оръжия. В текста от 6 юни, цитиран за пръв път от \"Ройтерс\" в четвъртък, се казва, че турските пилоти може да останат през това време в базата \"Люк\" в щата Аризона, но няма да бъдат приемани нови и се замразяват тренировките на намиращите се в САЩ. Това засяга 20 пилоти и инженери, които трябва да се обучат през юни и още 14 между юли и ноември. В момента в обучителните курсове има 42-а турски военни, от които пилотите са четирима. Ако на 31 юли няма компромис, те не сямо няма да бъдат допускани в базите \"Люк\" и \"Елгин\", но и ще трябва да напуснат страната и да се върнат в родината си без да са завършили обучението. В Турция ще бъдат изпратени и двамата пилоти-инструктори, които вече са приключили курса. Ердоган получава по-малко от два месеца да размисли. След това започва постепенно отстраняване на турските партньори от проекта, за който те изработват част от компонентите. Писмото на Шанахан не е изолиран случай. Сенатът във Вашингтон включи в закона за новия бюджет за отбрана текст, подкрепен и от двете водещи партии на САЩ, с призив да се прекратят отношенията с Турция по проекта F-35, ако тя се въоръжи с С-400. Казано накратко, категоричното послание към Анкара е, че четирите ѝ самолета на американска територия няма да ѝ бъдат предадени. Ако Ердоган отстъпи, това няма да е достатъчно - Сенатът иска администрацията му да обещае, че няма да направи подобен опит в бъдеще. Белият дом още не е разпространил окончателния текст на закона, но едва ли ще смекчи особено тона. Ако Анкара не отстъпи, може да бъдат задействани американски санкции съгласно закона CAATSA (Countering America’s Adversaries Through Sanctions Act), наказващ американски партньори, закупуващи руско военно оборудване. Според САЩ дори близостта между С-400 и F-35 е неприемлива, тъй като при интегрирането им в името на максимална ефективност радарите на руската зенитна система те ще бъдат обучени да разпознават стелт самолетите, а тяхната повишена \"невидимост\" е едно от най-ценните за производителя им качества. Поради тази причина турските самолети още не са получили позволение да напуснат САЩ и обучението с тях се водеше в Аризона. Според специализирани американски издания за отбрана възможно е вече предадените машини да си остават в САЩ, като бъдат изкупени от Пентагона за американските военновъздушни сили. За да няма сътресения в производството, отстраняването на турските фирми от проекта ще трябва да стане постепенно - вероятно до края на пролетта на 2020 г. \"Министерството е информирано, че турските пилоти в \"Люк\" не летят. Ако не настъпи промяна в турската политика, ще работим в тясно сътрудничеството с турските ни съюзници за намаляване участието им в F-35\", каза подп. Майк Андрюс, говорител на Пентагона. Представител на администрацията на САЩ заяви пред \"Ройтерс\", че още миналата седмица началникът на \"Люк\" е спрял и обучението на турските екипи за поддръжка, но част от него се довършва в базата \"Еглин\" в щата Флорида. Ако Турция бъде отстранена от цялата програма, това ще е най-сериозният от десетилетия трус в отношенията със САЩ. Страната има договор за закупуване на 100 броя F-35, като само Великобритания и Япония са договорили повече самолети. През 2002 г. Турция влезе в програмата и е едва осмата страна участник. Тя инвестирала значителни средства в програмата и турски компании като Turkish Aerospace Industries, Roketsan и Tusas Engine Industries произвеждат 937 компонента на стойност около 3 млн. долара във всеки самолет, който \"Локхийд Мартин\" (Lockheed Martin ) се опитват да свалят до цена от не повече от 80 млн. долара за базовия модел. В писмото на Шанахан директно се заявява, че \"продължаваме да поддържаме нашите ценни отношения, но няма да получите F-35, ако разположите С-400\". \"Освен че застрашава сигурността на платформи като F-35, покупката на С-400 ще накърни способността на вашата страна да засили или поддържа сътрудничеството си със САЩ и в рамките на НАТО, ще доведе до стратегическа и икономическа свръхзависимост на Турция от Русия и ще подкопае изключително способната турска отбранителна промишленост и амбициозните цели за икономическо развитие.\" \"Не желаем този самолет да е продължително време в непосредствена близост със С-400 заради способността на това оборудване да разчете профила на самолета\", обясни и Елън Лорд, зам.-министър на отбраната по въпросите на оръжейните сделки. Досега Турция е получила 4 самолета и по договорената схема би трябвало всяка година да допълва бойната си авиация с по 8 нови. Според Lockheed Martin , ако сделката бъде блокирана от САЩ, тези машини би могло да отидат за нови клиенти като Полша или Сингапур или за разширени поръчки от Япония и други страни, вече притежаващи F-35. \"В дейтвителност, много държави ни казват, че са готови да приемат техните бройки\", каза по-рано този месец изпълнителният директор Мерлин Хюсън. За американската компания F-35 е много важен, защото той формира около 30% от продажбите ѝ. Lockheed Martin планира тази година да произведе 131 самолета и да увеличи до 2023 г. темпото до 160 самолета годишно, припомня \"Уолстрийт джърнъл\". Турски партньори в проекта може да бъдат заместени, казват от Пентагона, но изданието допълва, че това е процедура, изискваща време за сертифициране, а значи има риск от прекъсване на доставки и оскъпяване на бъдещите самолети. Turkish Aerospace Industries, например, произвежда големи компоненти съвместно с Northrop Grumman. Турски фирми са избрани за поддръжка и ремонти на своите и на съюзнически F-35, особено за двигателите на Pratt & Whitney. Понеже близо половината (400 от 937) компоненти, идващи от турски фирми, са изцяло произведени в Турция, ще трябва да се премине през период на плавната им замяна в процес, който ще продължи някъде до пролетта на следващата година, казва Лорд. \"Ако договорим графици с турците, няма да имаме прекъсване на снабдяването и забавянията ще са само няколко.\" Контраадмирал Мат Уинтър - ръководителят на програмата на F-35 - каза през април, че става дума за забавяне производството на 50-75 самолета в двугодишен период, съобщи изданието Breaking Defense. Лорд казва, че тези данни са валидни, ако Пентагонът прекъсне споразуменията за доставки още сега - през лятото на 2019 г. В крайна сметка Lockheed Martin и Pratt & Whitney ще решат с кого да заменят турците, но министерството на отбраната на САЩ вече има списък с потенциални - предимно американски - доставчици на компонентите, създавани само в Турция. Лорд уточнява, че в подобни програми винаги се предпочита да има други снабдители - втори или трети - за повечето елементи. Пентагонът вече е спрял доставки на оборудване в Турция, както и е замразено строителството на центъра за ремонт на двигатели, който бе планирано да се изгради и ръководи от турците. Лорд казва, че има два европейски центъра за поддръжка, ремонт и модернизация, които могат без проблеми да поемат тези функции. Тя е убедена, че няма да има проблеми и със секретността на важната техническа информация: \"Знаем какво се изтегля от нашите компютри. Споделяме това, което смятаме за подходящо. Турците не разполагат с критично важна документация, за която да се притесняваме.\" Турски представители няма да бъдат допуснати и на годишната среща на 12 юни на директора на програмата за F-35, което означава, че Анкара няма да има възможност да влияе върху документите за следващото ѝ развитие. Но спорът F-35 срещу С-400 има и по-широки последици. Турция е стратегически важен партньор на САЩ в НАТО и ключов играч в събитията в Сирия, отношенията с Русия и връзките с Иран. Андрю Уинтърлиц, зам.- помощник секретар по отбраната за Европа коментира, че \"нашите партньори наистина искат да продължим стратегическото си партньорство и сътрудничеството в НАТО, така че случващото се е изключение\". Покупката на С-400 \"променя отношенията ни, но не е нещо, което би нарушило стратегическото ни партньорство с Турия по много въпроси, простиращо се на различни равнища\". Но Уинтърлиц признава, че може да има последици за военните учения в Турция, където е важната военновъздушна база Инджирлик.", "date": "2019.06.11", "title": "САЩ дадоха на Ердоган ултиматум до 31 юли преди да го изхвърлят от програмата F-35"}
{"url": "https://www.dnevnik.bg/sport/2019/06/11/3923927_georgi_iliev_za_detektora_na_lujata_pomislih_che_e/", "text": "Дългогодишният капитан на \"Черно море\" Георги Илиев даде знак, че е силно разочарован от отношението на клуба към него. Той е сред шестимата освободени играчи покрай скандала с изследването с детектор на лъжата, с което клубът обоснова  изваждането им от състава за ключовия мач с \"Лудогорец\" в последния кръг . Илиев за първи път говори открито и обширно за случая. Полузащитникът обясни, че до последно не вярвал, че ръководството на \"Черно море\" наистина се съмнява в играчите си. Версията е, че в клуба са се усъмнили, че футболисти са играли симулативно срещу ЦСКА в началото на май. Разкритията бяха направени седмици по-късно, а \"Черно море\" и до днес не е излязъл с официална позиция. От БФС и прокуратурата обявиха пред \"Дневник\", че не са получавали никакви сигнали по случая. \"Всичко започна от 22 май, дори и по-рано. След мача с \"Левски\", който мина, ни попитаха шефовете на отбора дали да се явим на детектор, което е доброволно. Естествено, аз като капитан на отбора заявих, че няма какво да крием и ще се явим. Впоследствие след десет дни, точно два дни преди мача с \"Лудогорец\", извикаха ни шест човека и ни показаха бял лист с един въпрос, на който пишеше, че сме излъгали\", каза Илиев пред \"Спортното шоу на Дарик\". \"Може би имаше период от 10-15 сек, в който помислих, че е някаква скрита камера. Не мислех, че може да се случи нещо такова. Впоследствие разбрах, че са сериозни и поисках от тях някакви доказателства да кажат - защо, къде, как. Те не поискаха да го направят\", заяви бившият вече капитан на \"Черно море\". Воден от стремежа да докаже невинността си, той потърсил софийска фирма, за да мине отново на полиграф. \"Водещото не трябва да е дали е имало първи или втори полиграф. Водещото трябва да са доказателствата, които уж е имало срещу нас\". По думите му \"трябва да си кръгъл глупак\", за да повярва човек, че след всички години в клуба би излъгал клуба. \"Във всичките 20 дни търся точката дума да опиша как се чувствам, но така и не можах да я намеря. Чувствам се дълбоко унизен и омерзен. Никой не даде някакво разумно обяснение на всички тези клюки\". Илиев посочи, че много пъти е участвал в благотворителни кампании на клуба. Той е бил готов да приключи с футбола, но заради развоя на събитията иска да продължи, \"дори и само за още шест месеца\", за да може да промени края на кариерата си. Полузащитникът каза, че е бил поканен от четири клуба. Интервюто на Илиев е от 14:30 минута.", "date": "2019.06.11", "title": "Георги Илиев за детектора на лъжата: Помислих, че е скрита камера"}
