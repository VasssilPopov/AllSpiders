{"url": "https://www.dnevnik.bg/sport/2019/10/20/3979120_krasen_kralev_niamam_namerenie_da_se_kandidatiram_za/", "text": "Министърът на спорта Красен Кралев няма да се кандидатира за президент на Българския футболен съюз (БФС) и да наследи подалия  оставка Борислав Михайлов . В последните дни името на Кралев се завъртя в пространството за евентуален  следващ президент . Преди да стане министър на спорта в правителството на ГЕРБ, Кралев има опит във футбола като президент на \"Черно море\". \"Казвал съм много пъти, че към премиера Борисов имам дългосрочни ангажименти. Предстои ми още дълъг път да извървя с него, така че моето място е в спортното министерство. Имам много работа, която трябва да свърша\", каза Кралев. По думите му има достатъчно кадърни хора във футболните среди, достатъчно кадърни мениджъри, които могат да се справят със задачите в БФС. \"Ако всичко е нормално, ако протече по правилата - с нормален избор на президент на БФС и на Изпълком на новия конгрес, държавата, както каза и премиерът Борисов, ще продължи да помага на футбола, защото той е изключително важен спорт с огромно социално значение\", добави спортният министър. Той заяви още, че държавата не е безразлична към този вид спорт, като ролята й е да подпомага, особено детско-юношеските школи. Кралев каза, че не иска да коментира кризата в българския футбол в момента, тъй като тече разследване. След оставката на Михайлов начело на БФС застава Михаил Касабов. Той ще бъде президент, докато не се проведе следващият конгрес, най-вероятно в началото на 2020 г.", "date": "2019.10.20", "title": "Красен Кралев: Нямам намерение да се кандидатирам за президент на БФС"}
{"url": "https://www.dnevnik.bg/skorost/avtomobilna_industriia/2019/10/20/3979114_kaliforniiski_proizvoditel_na_luksozni_avtomobili/", "text": "Базираният в Калифорния производител на луксозни автомобили \"Карма аутомотив\" (Karma Automotive) започна да приема плащания в дигиталната валута биткойн в своя магазин в Нюпорт бийч. Поръчките стават онлайн, като услугата е в тестови период. През 2014 година китайската група Wanxiang купи мощностите на фалиралата компания \"Карма аутомотив\" за 149.2 милиона долара, но не успя да придобие името. Така се появи \"Фискер аутомотив\", кръстена на най-популярния модел на \"Фискер\" . Две години по-късно се появи флагманският модел \"Риверо\" (Revero) – плъгин хибрид с цена 135 хил. долара. Това е пореден случай, в който криптовалутите навлизат като платежно средство при луксозните стоки. През септември миналата година швейцарската марка часовници \"Хублот\" (Hublot) пусна ексклузивния модел \"Биг Бен блокчейн\" (Big Bang Blockchain), който може да се купи само с биткойн. Друг производител на скъпи часовници, \"Франк Мюлер\", пък започна да приема плащания с криптовалути за всичките си модели, които са с цена между 9800 и 50 600 долара. В момента тестове за плащания с биткойн в САЩ правят също \"Форд\", БМВ, \"Дженерал мотърс\", \"Рено\" и \"Хонда\".", "date": "2019.10.20", "title": "Калифорнийски производител на луксозни автомобили започна да приема плащания в биткойни"}
{"url": "https://www.dnevnik.bg/sviat/2019/10/20/3979122_amerikanskite_sili_sa_se_izteglili_ot_nai-goliamata_si/", "text": "Американските сили са се изтеглили днес от най-голямата си база в северната част на Сирия, съобщи \"Франс прес\", като се позова на свой кореспондент на терен и на неправителствена организация. Над 70 бронирани автомобила със закачени на тях знамена на САЩ, превозващи военно оборудване и ескортирани от хеликоптери, са преминали през град Тал Тамр. Според Сирийския център за наблюдение на човешките права автоколоната се е изтеглила от базата \"Сарин\", близо до град Кобане, и се е отправила към намиращата се на изток провинция Хасака. По-рано този месец САЩ обявиха, че ще изтеглят своите около 1000 военни от Северна Сирия, а Турция предприе военно настъпление срещу кюрдските формирования, контролиращи региона. \"Това е най-голямата американска военна база в северната част на Сирия и четвърто изтегляне на американски части\", каза директорът на центъра Рами Абдел Рахман. През последните дни американците се изтеглиха от още три бази, включително тази до град Манбидж и още една база до Кобане, близо до турската граница.", "date": "2019.10.20", "title": "Американските сили са се изтеглили от най-голямата си база в Сирия"}
{"url": "https://www.dnevnik.bg/politika/2019/10/20/3979124_spored_cik_vozeneto_na_kandidati_v_djipa_na_borisov/", "text": "Премиерът Бойко Борисов вози в служебен автомобил кандидат за кмет от ГЕРБ и докато обикаля обекти и разговаря с него, излъчва на живо във фейсбук. Това все пак може да е нарушение на Изборния кодекс в частта за ограниченията за предизборната агитация, става ясно от  решение на Централната избирателна комисия , с което се отменя и връща решението на Общинската избирателна комисия във Велико Търново. Преди дни Общинската избирателна комисия във Велико Търново  реши, че няма нарушение  на изборните правила във видео на живо от профила на премиера Бойко Борисов във фейсбук, в което той обикаля с кандидата на ГЕРБ за кмет на града Даниел Панов. Според сигнал на БСП премиерът в работно време и със служебен автомобил участва в предизборната кампания на ГЕРБ. Панов бе кмет досега, но според изборните правила не представлява община Велико Търново от момента на регистрация за изборите. След нея е длъжен да излезе в отпуск, а реално действащ кмет, който представлява общината (в това число и пред изпълнителната власт), е някой от зам.-кметовете. Става въпрос за видео от 11 октомври, в което Борисов вози Панов в джипа и обсъждат проекти за общината, след което се разхождат и продължават разговора. Според общинската избирателна комисия обаче жалбата не е основателна, тъй като личните профили във фейсбук не са медия по смисъла на Изборния кодекс. От ЦИК обаче припомнят правилото от Изборния кодекс, че фейсбук профилите наистина не са \"медийна услуга\", но и в това има изключение - \"медийна услуга\" са страниците на медии (печатни и електронни) в социалната мрежа.", "date": "2019.10.20", "title": "Според ЦИК возенето на кандидати в джипа на Борисов може да е нарушение"}
{"url": "https://www.dnevnik.bg/bulgaria/2019/10/20/3979128_v_evropa_bulgarite_nai-malko_haresvat_armiiata_si/", "text": "Всички европейци обичат армиите си освен българите, сочи проучване в 28-те страни - членки на Европейския съюз, отразяващо отношението на европейците към отбраната и поместено във френския в. \"Уест-Франс\", предаде БТА. Средно 73% от анкетираните заявяват, че имат доверие в армията на своята страна. Съществуват обаче големи разлики: във Финландия този дял е над 90 на сто, докато България е в дъното на класацията с по-малко от 50 процента. Пет други страни са под прага от 60 процента - Хърватия, Румъния, Унгария, Кипър и Словакия. След Финландия най-силно е доверието в родната армия в Дания, Ирландия, Белгия, Естония и Франция. Допитването е от юни 2019 година.", "date": "2019.10.20", "title": "В Европа българите най-малко харесват армията си"}
{"url": "https://www.dnevnik.bg/bulgaria/2019/10/20/3979133_ekaterina_zaharieva_zamina_za_moskva_utre_se_sreshta_s/", "text": "Вицепремиерът и министър на външните работи Екатерина Захариева замина на посещение в Москва по покана на министъра на външните работи на Руската федерация Сергей Лавров, съобщи пресцентърът на външно министерство. Двамата външни министри ще разговарят утре. Планирана е и среща с българската общност в Москва. Посещението на Екатерина Захариева е първото на външен министър на България в Москва от 2011 г. насам. Тази година България и Русия отбелязват 140 г. от установяване на двустранни дипломатически отношения. В петък Захариева  съобщи в интервю за ТАСС , че догодина на посещение в България е поканен руският президент Владимир Путин. Датите на визитата обаче още не се известни. Посещението на Захариева идва на фона на спор с Русия  по повод изложба, посветена на 9 септември  и след операция на спецслужбите, при която  беше задържан председателят на сдружение \"Русофили\"  по обвинение в шпионаж. Русия е един от основните външнотърговски партньори на България и една от основните държави за входящ туризъм у нас. 511 000 руски туристи са посетили страната през 2018 г. , което нарежда Русия на 6-о място по брой туристи в България. По данни на руската страна около 300 000 руски граждани притежават недвижими имоти у нас. Консулската ни служба в Москва годишно издава около 200 000 визи, което е около половината от броя на визите, издавани от всички български задгранични представителства. За 2018 г. двустранният стокообмен с Русия е 4.144 млрд. долара като е отбелязан спад от 4.1 на сто в сравнение с предходната година. На Русия се падат 5.8 на сто от общия външнотърговски обмен на България. Русия е и основен доставчик на България на нефт, природен газ и ядрено гориво, както и основен партньор в модернизацията на АЕЦ \"Козлодуй\".", "date": "2019.10.20", "title": "Екатерина Захариева замина за Москва, утре се среща с Лавров"}
{"url": "https://www.dnevnik.bg/ot_vas/novini_ot_vas/2019/10/20/3979135_kak_zakonno_da_pushim_v_kruchmata_ili_restoranta/", "text": "Забраната за пушенето на закрито има както своите привърженици, така и своите порицатели. Скачането от едната крайност в другата обикновено не води до нищо добро и оставя един леко горчив привкус. Чехите като един законопослушен народ силно уважават държавните институции и зачитат издадените заповеди, нареждания и закони. Това обаче съвсем не означава, че се подчиняват сляпо. Като силно прагматичен народ, смятат, че чупенето и паленето по митинги е контра продуктивно и борбата се води предимно със средствата които предоставя закона – обжалвания, петиции, лобизъм, писма до депутата избран от техният район и т.н. Забраната за пушене на закрито, която засегна ресторантите и кръчмите предизвика бурни реакции в чешкото общество. Както положителни така и отрицателни. В типичният си стил и на тази забрана и намериха \"майстора\" в стил \"и вълкът сит и агнето цяло\". Много заведения се регистрират като \"Клуб на пушача\" където срещу скромен членски внос от 10 крони (по-малко от един лев), членовете на клуба могат по всяко време или в определени часове (обикновено вечер) спокойно да пият любимото си питие на закрито и да се наслаждават на цигари, пурети, пури или лула. На снимката – правилата на един такъв клуб.", "date": "2019.10.20", "title": "Как законно да пушим в кръчмата или ресторанта ..."}
{"url": "https://www.dnevnik.bg/biznes/finansi/2019/10/20/3979140_noviiat_shef_na_mvf_triabva_da_obedini_sveta_v_moment/", "text": "Под заглавие \"Посрещнете най-влиятелната жена във Вашингтон, която не се казва Нанси\" изданието \"Политико\" публикува голяма статия за новия управляващ директор на Международния валутен фонд (МВФ) Кристалина Георгиева и предизвикателствата, които я чакат на този пост. Изданието отбелязва, че новият шеф на МВФ трябва да обедини света в момент, в който водещите икономики спорят относно глобалното икономическо забавяне и вдъхновената от Тръмп търговска война, пише БТА. Свикнете да произнасяте името Кристалина Георгиева. Тя е най-влиятелната жена във Вашингтон, която не се казва Нанси, пише \"Политико\" и отбелязва, че новата й позицията върви ръка за ръка с изключително сериозни предизвикателства. Сред трудностите за преодоляване, изброени от изданието, са забавянето на световния икономически растеж в 90% от света, задаваща се рецесия, забавяне на търговията на фона на американско-китайския търговски конфликт и несигурността около Брекзит. Освен това, отбелязва изданието, \"членовете на МВФ\" не са съгласни по много въпроси - от това как да подкрепят растежа до това как да бъдат управлявани. А управлението на Георгиева вероятно допълнително ще ги извади от зоната на комфорт, според изданието. Георгиева иска да отдалечи Фонда от традиционните му корени и да се занимава с \"човешката сигурност\" (любима фраза на Георгиева), да предоставя превантивни икономически грижи, а не наказателно икономическо лечение. На практика това означава да се подкрепи равенството между половете, да се насърчат зелените инвестиции и да се хармонизират световните институции, каза пред \"Политико\" ирландският финансов министър Паскал Донъхоу. Макар Георгиева да иска да разшири дневния ред на МВФ, всъщност тя ще има по-малко пространство за маневри, отколкото на предишния си ръководен пост в Световната банка, пише изданието. Георгиева ще трябва да се справи с изпълнителния съвет на МВФ и с доволния персонал на Фонда, който до голяма степен се ползва от освободени от данъци заплати и удобно работно време, допълва \"Политико\". Изданието отбелязва още, че Георгиева е доктор по икономика и има 30-годишен стаж в световни и регионални институции като Световната банка, ООН и ЕС. Според \"Политико\" управляващият директор на МВФ ще трябва да активизира личните си връзки с лидери като Владимир Путин, Нарендра Моди, Ангела Меркел и Еманюел Макрон, за да засили влиянието на МВФ. За да се разбере програмата на Георгиева и съюзниците, с които тя ще работи, означава да се разбере по-конкретно Франция, която е оглавявала МВФ през 49 от последните 56 години, възприемайки поста почти като неин собствен, отбелязва изданието. \"Политико\" припомня тук, че Франция е оказала огромна подкрепа за кандидатурата на Георгиева за ръководител на Фонда. Френското правителство споделя холистичните виждания на Георгиева как да задвижи растежа - с инвестиции в жените, зелена икономика и дигитална революция, пише \"Политико\", допълвайки, че Кристалина Георгиева и Франция ще имат общ дневен ред през 2020 година и след това, но за да има успех само Франция няма да е достатъчна на Георгиева. Според изданието тя ще се нуждае от американски съюзници и вече има някои като Иванка Тръмп и президента на Световната банка Дейвид Малпас в допълнение към връзките, които тя е установила в администрациите на президентите Буш и Обама. Георгиева и американската администрация вече имат съвпадения във възгледите за равенството на половете, отбелязва изданието. Според \"Политико\" най-голямо напрежение между САЩ и управляващия директор на МВФ може да породи политиката за борба с климатичните промени. Георгиева използва някои от първите си появи на срещите на МВФ тази седмица, за да обяви, че климатичните рискове скоро ще бъдат интегрирани в икономическия надзор и препоръките на МВФ, отбелязва изданието. Според \"Политико\" най-трудната задача от всички пред Кристалина Георгиева може да се окаже Китай, който е недоволен от нежеланието на развитите икономики да предоставят на нововъзникващите икономики по-голямо влияние в сложната система за гласуване на МВФ и на този фон Пекин развива собствени инфраструктурни проекти и инвестиционни банки през последните пет години. Самир Сюлейманов, ръководител на отдела за стратегически инициативи в Световната банка, посочва, че макар Кристалина Георгиева \"разбира се, да има собствени възгледи\", нейната специална сила е да намира заслужаваща доверие обща позиция. Това, за което няма талант Георгиева, е да понася глупаци и тези, които се опитват на нарушат и преиначат правилата, отбелязва изданието.", "date": "2019.10.20", "title": "Новият шеф на МВФ трябва да обедини света в момент, в който водещите икономики спорят"}
{"url": "https://www.dnevnik.bg/sviat/2019/10/20/3979144_silen_rezultat_na_zelenite_na_parlamentarnite_izbori_v/", "text": "Зелените печелят места на парламентарните избори в Швейцария, но националистическата Швейцарска народна партия е на път да остане водеща, сочат предварителни резултати, цитирани от световните агенции, предаде БТА. Силният резултат на еколозите сочи, че Зелените могат да отслабят контрола на десноцентристите върху властта. Двете швейцарски зелени партии получават по-голяма подкрепа на националните избори, докато другите партии не успяват да увеличат процентите си. Швейцарска народна партия (Демократичен съюз на центъра - ДСЦ) се очаква да отстъпи с 3.1 процентни пункта в сравнение с изборите през 2015 година, но запазва водещата си позиция с 26.3% от гласовете, според предварителни резултати, излъчени по обществената телевизия Ес Ер Же (SRG), цитирани от ДПА. Левите Зелени се очаква да прибавят 5.6 пункта до 12.7 на сто, а центристката Зелена либерална партия вероятно ще прибави 3 пункта до 7.6 на сто. Социалдемократите и либералите изглежда губят гласове, докато подкрепата за Християндемократическа партия на Швейцария остава почти непроменена (12 на сто), отстъпвайки четвъртата позиция на Зелените. Все още не е ясно дали днешните резултати от вота ще доведат до някакви промени в състава на правителството в обозримо бъдеще, отбелязва АП. Федералното събрание избира седем членове на Федералния съвет (правителството), които взимат решения с консенсус. Държавен глава и глава на правителството е президентът, който се избира от парламента на ротационен принцип между членовете на правителството за срок от 1 година само за един мандат, а гласоподавателите имат правото да се произнасят по политически проблеми чрез пряко гласуване на референдуми няколко пъти годишно.", "date": "2019.10.20", "title": "Силен резултат на зелените на парламентарните избори в Швейцария"}
{"url": "https://www.dnevnik.bg/skorost/2019/10/20/3979150_petima_dushi_sred_koito_i_semeistvo_s_dve_deca/", "text": "При челен удар на пътя София -Варна, в участъка между Омуртаг и с. Антоново, са загинали петима души, съобщи пресцентърът на МВР. Според Би Ти Ви са се ударили високопроходим автомобил със софийска регистрация, в който е бил само водачът и кола с шуменски номера, в която е пътувало семейство с две деца – на 3 и 10 години. Сигналът за катастрофата е постъпил в 16.25 часа. Причината за инцидента все още не е ясна. По първоначални данни софийският автомобил, управляван от около 60-годишен мъж, е навлязъл в лентата за насрещно движение, предаде Би Ти Ви. Пътят е затворен, като движението се пренасочва двупосочно по обходен маршрут през селата Антоново- Изворово- Камбурово двупосочно. За седмица това е втори челен удар, при който загиват толкова много хора. В неделя,  при катастрофа на Подбалканския път в Казанлъшко , имаше шест жертви. Седем ранени при катастрофа в Софийско Малко след 19 часа седем човека пострадаха при челен удар между два леки автомобила на пътя между селата Горна Малина и Белопопци, съобщиха за Агенция \"Фокус\", като цитира областната дирекция на МВР – София. Петима души са транспортирани към болници, като по първоначални данни трима са с по-тежки наранявания, а други двама ще бъдат прегледани на място. На мястото на катастрофата има полицейски екипи, които регулират движението. Трафикът се пренасочва по обиколен маршрут Белопопци – Байлово – Голема Раковица – Огняново – Доганово – Елин Пелин – път I-6 София – Горна Малина, съобщиха от агенция \"Пътна инфраструктура\".", "date": "2019.10.20", "title": "Петима души, сред които и семейство с две деца, загинаха в челен удар на пътя София-Варна"}
{"url": "https://www.dnevnik.bg/sport/2019/10/20/3979147_lokomotiv_plovdiv_srazi_cska_i_izvadi_chervenite_ot/", "text": "Локомотив\" (Пловдив) победи ЦСКА с 1:0 и взе трите точки в дербито от 13-ия кръг на Първа лига. Черно-белите се утвърдиха на третото място, като имат равни точки с втория \"Левски\" (по 29), но и охладиха шампионските амбиции на ЦСКА. Единственото попадение в срещата падна в 16-ата минута при спорни обстоятелства. Автор на гола стана Йосип Томашевич, но останаха съмнения за засада на играча на \"Локомотив\". След 13 кръга ЦСКА е четвърти с 22 точки, като има 11 по-малко от лидера \"Лудогорец\". Червените бяха надиграни в Пловдив, а от началото на сезона са спечелили само срещу едн от тимовете в горната половина на класирането. Дотук ЦСКА загуби от \"Лудогорец\", \"Локомотив\", \"Берое\" и \"Черно море\", и завърши наравно с \"Левски\". Единственият успех на тима дойде срещу \"Арда\". Новият треньор на червените Милош Крушчич заложи на схема само с трима бранители, а в предни позиции гостите от София разчитаха на Тони Уот, Али Соу, Греъм Кери и Вив Соломон Отабор. Въпреки това \"Локомотив\" беше по-активният тим в началните минути. Ален Ожболт постоянно притесняваше червените и се движеше по целия фронт на атаката. Два пъти обаче словенецът не успя да отправи удар. Изстрел от пряк свободен удар на Георги Илиев пък премина край вратата. В 13-ата минута ЦСКА можеше да открие резултата, но Али Соу направи голям пропуск. Той излезе очи в очи с вратаря на \"Локомотив\" Мартин Луков, но стреля встрани. Само три минути по-късно домакините излязоха напред в резултата, като това дойде при спорни обстоятелства. Йосип Томашевич се разписа, въпреки че беше в положение на засада, когато получи топката. Умарбаев беше съборен на границата на наказателното поле, но задържа топката и я пусна наляво към Томашевич. Левият флангови играч с мощен удар по диагоанала реализира.      Въпреки протестите на червените попадението беше зачетено. До края на първата част \"Локомотив\" продължи да бъде много активен и повече работа имаше вратарят на ЦСКА. След паузата червените веднага потърсиха промяна, като на терена се появи и Евандро. Буквално секунди след подновяването на играта ЦСКА пропусна отличен шанс, а Мартин Луков се отчете с двойно спасяване. Първо той спря удар на Евандро, а секунда по-късно на два метра от голлинията Али Соу уцели стражът на \"Локомотив\". През втората част ЦСКА имаше претенции и за дузпа, след като Греъм Кери падна след контакт със Стивън Езе. Червените искаха и игра с ръка на друг футболист на \"Локомотив\".      В последните 10 минути футболистите на Милош Крушчич останаха с човек повече, след като голмайсторът за \"Локомотив\" Томашевич получи втори жълт картон. Въпреки това именно черно-белите имаха по-добър шанс за гол след разбъркване при корнер.", "date": "2019.10.20", "title": "\"Локомотив\" (Пловдив) срази ЦСКА и извади червените от битката за титлата"}
{"url": "https://www.dnevnik.bg/sport/2019/10/20/3979156_andi_muri_oznemenuva_zavrushtaneto_si_s_titla_v_antverp/", "text": "Бившият №1 в тениса Анди Мъри ознаменува завръщането си с титла на турнира от сериите АТП 250 в Антверпен, Белгия. Британецът победи Стан Вавринка в много интересен финал, като успя да обърне резултата – 3:6, 6:4, 6:4 след 2.28 часа. Мъри се превръща в първият тенисист, който печели титла на сингъл с  изкуствена става . Той се подложи на операция за смяна на тазобедрената става, след като имаше проблеми повече от една година. Титлата е 46-а в кариерата на британския тенисист и първа от 2017 г. насам, когато триумфира в Дубай. Във финалния мач Мъри завърпи с девет аса и три двойни грешки. Той спечели 73% от точките на своя първи сервис в двубоя и показа невероятен характер, за да обърне. В първата част Вавринка беше много убедителен, като се възползва от ранен пробив. Във втория сет швейцарецът водеше с 3:1 и пробив, но въпреки това допусна обрат, след като беше пробит два пъти до края. Мъри успя да се съхрани в един много драматичен трети сет, в който имаше общо пет пробива.", "date": "2019.10.20", "title": "Анди Мъри ознаменува завръщането си с титла в Антверпен"}
{"url": "https://www.dnevnik.bg/photos/2019/10/20/3979099_fotogaleriia_svetovnite_snimki_na_denia_-_19_i_20/", "text": "Вулканът Попокатепетъл, изхвърля пепел и дим на 1 километър във въздуха. Със своите 5426 метра това е вторият по височина вулкан в Мексико и петият в Северна Америка.", "date": "2019.10.20", "title": "Фотогалерия: Световните снимки на деня - 19 и 20 октомври"}
{"url": "https://www.dnevnik.bg/sport/2019/10/20/3979148_pobednata_seriia_na_livurpul_spria_na_old_traford_no/", "text": "След осем поредни победи от началото на сезона във Висшата лига серията на \"Ливърпул\" спря при гостуването на \"Манчестър юнайтед\". Голямото английско дерби завърши без победител – 1:1. Зрителите на \"Олд трафорд\" станаха свидетели на много оспорван мач, в който и двата тима имаха своите моменти. \"Ливърпул\" не показа обичайната си силна игра, но остана непобеден след късно попадение на резервата Адам Лалана. Преди това през първото полувреме Маркъс Рашфорд беше извел \"червени дяволи\" напред. Тимът на Юрген Клоп не успя да изравни рекорда на \"Манчестър сити\" от 18 поредни победи във Висшата лига. Мърсисайдци са в серия от 25 срещи без поражение, като последната им загуба остава от 3 януари, когато отстъпиха на \"Сити\". Затвърди се и тенденцията Юрген Клоп да не успява да изведе тима си до победа на \"Олд Трафорд\". Последният успех на \"Ливърпул\" над \"Юнайтед\" като гост е от 2014 г. и червените нямат победа вече шест поредни двубоя. След девет кръга \"Ливърпул\" остава убедителен лидер с аванс от шест точки пред шампиона \"Манчестър сити\". \"Юнайтед\" е едва 13-и с 10 точки и няма победа вече в пет поредни мача. Лидерът във Висшата лига беше без голямата си звезда Мохамед Салах, което доведе до промени в титулярния състав и даде шанс на Дивок Ориги да започне титуляр. В състава се завърна и основният вратар Алисон, който беше контузен от първия кръг. \"Юнайтед\" започна с трима бранители и повече души в средата на терена, в опит да създаде проблеми на съперника си. В началните минути си пролича идеята на \"червените дяволи\" да играят търпеливо и да приканят \"Ливърпул\" да атакува, за да отвори празни пространства. Футболистите на Оле Гунар Солскяр опитваха да атакуват по фланговете и разчитаха на скоростта в нападателите си Маркъс Рашфорд и Даниел Джеймс. \"Ливърпул\" също действаше търпеливо, но в атака идеите липсваха. Ориги трудно успяваше да окаже влияние върху играта, а между Роберто Фирмино и Садио Мане ги нямаше обичайните комбинации. Едва в 34-ата минута мърсисайдци успяха да създадат първото си голово положение. Фирмино получи пространство да стреля, но ударът му беше спасен от Дави де Хеа. Само две минути по-късно \"Манчестър юнайтед\" успя да открие резултата след контраатака. Ориги загуби топката от Линдельоф, като останаха и съмнения за нарушение на шведа. За по-малко от десет секунди топката беше придвижена на фланга, Даниел Джеймс напредна и центрира перфектно за Рашфорд, който засече и реализира – 1:0.      Дълго време футболистите на \"Ливърпул\" протестираха за нарушение срещу Ориги, а ситуацията беше прегледана и от видеоарбитрите, но попадението беше зачетено. Гостите се оказаха потърпевши още веднъж в края на първото полувреме. Садио Мане реализира гол, но след преглед на видеоповторението се видя, че сенегалецът играе с ръка при овладяването. След почивката \"Ливърпул\" вече беше много по-активен и пое инициативата. Футболистите на Клоп владееха топката в над 70% от времето, но това не водеше до ситуации пред вратата на Давид де Хеа. \"Юнайтед\" не се притесняваше да играе по-агресивно и да използва повече тактически нарушения.      Домакините се прибраха в своята половина и търсеха единствено контраатаките. Няколко пъти Рашфорд и Джеймс получиха пространства, но не се възползваха. В 67-ата минута Рашфорд сам си създаде възможност, но неговият удар премина встрани. Още веднъж централният нападател нямаше шанс, след като не засече и центриране в наказателното поле. \"Ливърпул\" нямаше почти никакви положения до навлизане в последните 10 минути, когато продължителният натиск най-накрая даде резултат. В 85-ата минута Андрю Робъртсън центрира отляво, защитата на \"червените дяволи\" не се организира и Рохо изпусна Адам Лалана, който от три метра нямаше проблем да вкара.     ", "date": "2019.10.20", "title": "Победната серия на \"Ливърпул\" спря на \"Олд трафорд\", но лидерът взе точка от \"Юнайтед\""}
{"url": "https://www.dnevnik.bg/politika/2019/10/20/3979167_mediana_fandukova_ima_leka_prednina_kmetut_na_sofiia/", "text": "Настоящият кмет на София Йорданка Фандъкова (27.8%) има преимущество от 3.5% пред основния си конкурент Мая Манолова (24.3%), но изборите в столицата ще се решат на балотажа на 3 ноември. Третата позиция ще е за Борислав Игнатов, който получава близо 10 % от гласовете на избирателите, а патриотичен вот е практически поделен почти поравно между Ангел Джамбазки и Волен Сидеров. Това показва социологическо проучване на агенция \"Медиана\", оповестено днес. То е проведено в периода 14 - 19 октомври сред 551 пълнолетни граждани от София с право на глас в местните избори, като информацията е събрана чрез пряко стандартизирано интервю по домовете на анкетираните лица. Проучването е финансирано със собствени средства. От него става ясно също, че Георги Кадиев успява да отцепи близо 2 % от симпатизантите на БСП, които заявяват, че биха гласували за него, а не за кандидата подкрепен от партията. Според \"Медиана\" в столицата доминират обществените нагласи за промяна на кмета, но те ще се разпръскват в широк диапазон от кандидати. \"Това дава добри шансове за настоящия кмет, зад който застава напълно консолидираната партия ГЕРБ. Данните показват практически 100% консолидация на симпатизантите на ГЕРБ зад кандидатурата на Йорданка Фандъкова\", посочват от агенцията. Според \"Медиана\" местният парламент ще бъде съставен от много широк спектър политически формации и в него ще присъства 10-11 политически сили. Данните показват, че ГЕРБ ще имат най-голяма група, но ще бъдат далече от формиране на мнозинство и възможност за доминация в общинския съвет. Заключението на социолозите е, че на база на изследването не може да се прогнозира крайният резултат от кметската надпревара. \"До голяма степен всичко зависи от тава дали ще наблюдаваме консолидация на гласовете за промяна – накъде ще се насочат избирателите на Игнатов, Джамбазки, Сидеров, Кадиев, Бонев и другите – или пред урните ще отидат само твърдите привърженици на оставащите в състезанието кандидати\", посочват още те. Във втория случай Йорданка Фандъкова ще победи поради пълната консолидация на ГЕРБ зад нейната кандидатура. На изборите на 27-ми октомври маже да се очаква висока изборна активност - близо 60 %. \"Медиана\" носи отговорност за данните и интерпретацията, публикувани на нейния сайт, но не и за избирателно или манипулативно използване на тези данни. \"Дневник\" публикува тази информация според изискванията на чл. 205 (ал. 1 - 4) от Изборния кодекс\".", "date": "2019.10.20", "title": "\"Медиана\": Фандъкова има лека преднина, кметът на София ще се избере на балотаж"}
{"url": "https://www.dnevnik.bg/analizi/2019/10/20/3976802_snegut_pak_ni_iznenada_za_futbolnite_agitki_i/", "text": "                         Преди няколко години бях в капан. Прибирах се с децата в събота по обед от архитектурна работилница и забравих, че по същото време свършва мач. Трамваят ни се оказа пленен на кръстовището до метростанцията на стадион \"Васил Левски\", ограден от думкащи, псуващи, пускащи бомбички лумпени, които крещяха закани как сега ще идат да бият в някой от бежанските лагери. Едното ми дете беше на три. Разрева се. Опитах се да клекна до него на средата на трамвая, да го скрия някак да вижда и чува по-малко – забрави. Стояхме така поне 40 минути – ни трамваят може да мръдне, ни някой може да слезе (другите пътници също не рискуваха). На 40-тата минута бавно се заклати и тръгна. Когато все пак слязохме, отидох при първия изпречил ми се полицай и го попитах: – Няма ли да направите нещо? Отговорът беше: – За какво? С други думи, ами това е нормално, футболни запалянковци, какви да са? Не му отговорих и сега ме е яд. А трябваше да му кажа: Да, знам я тезата за спорта като заместител на склонността към насилие. Но идеята е заместителят да е самият мач, а не да смятаме, че е нормално някакви хора периодично да погазват правилата на човешкото. Футболът може да е красив, може да сплотява, може да е изкуство, игра. Майка ми е била малко момиченце, когато дядо я е водил със себе си на стадиона. Да, английските фенове имат лоша репутация, но съм виждала на живо какво правят английските власти по въпроса. През 1996 г. заедно с още пет момичета на университетски обмен се оказах преводачка на мачовете на националния отбор на Европейското първенство в Англия. Организаторите бяха помолили местния факултет по славянски филологии да изпрати хора, а ние тъкмо бяхме подръка. Превеждах на входа, където трябваше да изземат всякакви опасни предмети, които биха могли да послужат за безредици. На стадиона имаше ред за инвалидни колички и стая за преповиване на бебета. Имаше жени с копринени поли и токчета. Спокойно се прибрах пеша до другия край на работнически Лийдс. Сигурно моят опит е бил случаен, а славата на английските хулигани – не. Със сигурност мога да твърдя обаче, че другаде полицаите не приемат безредиците за нещо нормално. А ние какво – свикнахме да приемаме като свое задължение това да следим кога има мач, за да се крием. Да предупреждаваме децата си да не са навън по това време и, за бога, да внимават да не се облекат в грешния цвят. Защото е \"нормално\" тринайсетгодишно момиче да бъде с отекло око, защото е излязло със синя тениска. Свикнахме да е нормално да не искаме полицията да го защити. Да ги спре. Да не питаме защо. Срам ме е, че ни е страх. Не от това, че някакви се държали безобразно по стадионите и някакви чужденци ги видели. Аз не отговарям за действията на всеки с български паспорт, нито пък мога реално да очаквам от себе си да ида да им се изрепча – и те да спрат. Затова си има полиция. И ето тук е моят срам. Че още ни е страх да изискваме от полицията и въобще от правораздавателните органи да ни пазят – ама наистина, не като в прословутия химн. Да ни пазят така, че да можем да се разхождаме в събота по обед в центъра с децата си. Да си обличаме какъвто цвят искаме фланелки. И по соцвреме ни беше страх, и през 90-те не ни идваше наум да поискаме да озаптят мутрите, и сега пак е същото. Въпросните агитки си имат лица, имат си ръководители, те не са безизвестни, нито е безкрайно трудно да се издирят. Да, не е нужно цял народ да им бере срама, достатъчно е да ги накаже. Усещаме ли как нормализирахме това футболните агитки да са легална форма за събиране на нацита? Усещаме ли как стана нормално на протестите да се изпращат \"контрапротестиращи\" от същите тия, дето доста ефикасно ни \"страхуват\"? Усещаме, но се правим, че нищо не забелязваме. Защото ако забелязваме, но нищо не правим, няма на кого да се сърдим, че снегът пак ни е изненадал. До непроходимост.", "date": "2019.10.20", "title": "Снегът пак ни изненада: за футболните агитки и шокираната общественост"}
{"url": "https://www.dnevnik.bg/analizi/2019/10/20/3975590_gerb_dominira_v_gabrovo_v_sevlievo_se_ochertava_balotaj/", "text": "                         В Габровска област живее 1.5% от населението на България. Въпреки, че е от малките области, е първенец по усвояването на евросредства, но и регионът с най-застаряващо население след област Видин. Последното неминуемо се отразява на пазара на труда. Габрово е сред областите с най-нисък коефициент на демографско заместване, което означава, че в близките години на всеки сто работещи, ще дойдат наполовина по-малко. Липсата на работна ръка в един от икономически развитите райони на страната не е изпитание само за бизнеса, а проблем на местната власт, която заради недостиг на кадри не успява да привлича нови инвеститори. А липсата на инвестиции води до изтичане на младите - друг проблем в региона. Затова бъдещите кметове и общински съвети задължително трябва да са готови с конкретни мерки, вместо само да констатират проблема. И това е основното предизвикателство пред пред местните власти в четирите общини, управлявани в момента от ГЕРБ. В средата на кампанията за местните избори в региона се усеща желание за промяна, но колко реално е то, за да се материализира и в резултатите от бюлетините, е трудно да се прогнозира. Засега те изглеждат предвидими само в Габрово. От 2007 г. градът има славата на бастион на ГЕРБ. От тук тръгна политическата кариера на Томислав Дончев, а Таня Христова е негово откритие. След два кметски мандата, спечелени от първи тур, малцина биха оспорили реалния й шанс за трети, въпреки че през пролетта хиляди крещяха в лицето й \"оставка\". Всъщност по време на протестите от началото на годината габровци не искаха нейната оставка, а справедливо наказание за трима роми, които биха продавач в магазин. Запис от побоя бе разпространен в социалните мрежи, полицията замълча за случая, а след това пусна тихомълком биячите. Това изведе хората на улицата, а гневът им срещу полицията се пренасочи срещу общината. Но както каза един габровец, \"какво са две хиляди, които крещят срещу 14 хиляди, които гласуват\". В Габрово битува убеждението, че Томислав Дончев лобира за одобрението на проекти с европейско финансиране и ще спре да го прави, ако Христова не е кмет. Общината си поделя първото място в страната със столицата по привлечени европейски средства. От 2016 г. досега са изпълнени или в процес на изпълнение проекти за близо 35 млн. лв. За сравнение бюджетът на общината за 2019 г. е 52 млн. лв. На екипа на   не може да се отрече, че за два мандата преобрази централната част на Габрово, но не успя да го направи за крайните габровски квартали. Един от най-дългите градове в България има проблем с автобусния транспорт и той не е само в остарелия автомобилен парк, но и в организацията на линиите. Най-тежкият проблем за Габрово и областта обаче остава демографския. Срещу Таня Христова БСП в Габрово издига главният редактор на в. \"Дума\"  . Той е габровец, но от години живее в София и определено е загубил популярност сред съгражданите си. Малко вероятно е да стане дори причина за кметски балотаж в областния град. Предполагаем втори тур с кандидата на Коалиция \"Ние, Гражданите\" би бил по-скоро изключение.  има популярността, има и качества, но няма да й стигне подкрепата на неправителствената организация \"Будно Габрово\", която в последния мандат й осигури място в Общинския съвет. Всъщност гражданските организации по места, които се явяват на тези избори с името на национална коалиция \"Ние, Гражданите\", не са надпартийни, както се представят. Справка в публичния регистър на ЦИК на регистрираните партии и коалиции за вота на 27 октомври показва, че \"Ние, Гражданите\" е коалиция от две партии – политическа партия \"Коалиция за Теб, България\" и политическа партия \"КОЙ – компетентност, отговорност, истина\" . И ако в Севлиево зад \"Ние, Гражданите\" действително стои гражданско сдружение \"Граждани за Севлиево\", създадено като коректив на местната власт и граждански контрол, в Габрово надпартийността липсва от 2015 г., когато неправителствената организация \"Будно Габрово\" е станала местна коалиция за участие в предишните местни избори. Партиите, учредили \"Будно Габрово\" преди четири годиниq са различни от тези, с които същата коалиция излиза на избори тази година под името \"Ние, Гражданите\". В ГЕРБ имат основания да са притеснени за изхода от вота в Севлиево. След два лесно спечелени мандата за първи път са изправени пред реална възможност да загубят управлението. Неодобрението на сегашния кмет   идва от капсуловането на екипа му и липсата на прозрачност в управлението, съмнения за нагласени обществени поръчки, лошата градска инфраструктура и тежкото състояние на общинската болница, чието управление бе поверено без конкурс на бившия управител на НЗОК Пламен Цеков. В общината през последните три години са влезли 22 млн. лв. по проекти с европейско финансиране, но севлиевци са недоволни от качеството на изпълнението им. Бюджетът за 2019 г. е рекордно висок – 30.2 млн. лв., което е заради два и половина милиона повече субсидии от държавата и увеличението на местните данъци през последните две години. На фона на тези числа градът не може да се похвали с добра градска среда. Въпреки това одобрението към ГЕРБ в общината остава високо и със сигурност Иван Иванов ще бъде единият от кандидатите, които отиват на втори тур в Севлиево. Въпросът е срещу кого ще излезе Иванов на балотаж. Настроенията са раздвоени между представителя на \"Ние, Гражданите\"  , която в този мандат бе общински съветник от гражданската квота на Обединени патриоти, и независимия  , който получи подкрепата на БСП и партия \"Воля\". Общото между двамата е, че са популярни, но по различен начин. Петков има 30-годишен разрастващ се бизнес в областта на производството и строителството, Георгиева работи за \"Идеал Стандарт-Видима\", а популярността й идва от обществена ангажираност. При тази ситуация кметът на Севлиево няма да бъде избран на 27 октомври, още повече, че в града има осем регистрирани кандидати.      Заради много кандидати – 10, и в Трявна балотажът е неизбежен. Сегашният кмет Дончо Захариев, който през 2015 г. бе издигнат от ГЕРБ, този път е заменен от   – председател на общинската структура на партията и заместник-областен управител на Габрово. Дали е възможно нехаресването на Захариев да се прехвърли върху нея? През зимата на 2018 г. общински съветници в града поискаха оставката му заради несправяне със задълженията. Той нарече кампанията черен ПР и отказа да освободи поста. Днес на Мария Пенева се пада да отсрами ГЕРБ, но това може да се окаже свръх силите й и за ГЕРБ в Трявна ще е успех, ако кандидатът им стигне до балотаж. В града с голямо одобрение се ползват както кандидатът на БСП  , така и кандидатът на ВМРО  . Очакванията са, че двете ще имат близки резултати с кандидата на ГЕРБ, затова е трудно да се прогнозира кого избирателите ще изпратят на балотаж. В Дряново сегашният кмет  , издигнат от инициативен комитет и подкрепен от ГЕРБ, сигурно ще бъде на балотаж с кандидата на БСП  . Семов за втори път получава подкрепата на ГЕРБ, Панчев е лице на промяната – млад юрист, необременен с власт. Залогът за Семов обаче е много голям заради разпределението на 7.3 млн. лв., които общината получи заедно с Трявна, за изпълнение на стратегията на местната инициативна група \"Дряново-Трявна в сърцето на Балкана\", а Мирослав Семов е ръководител на екипа, който определя кои проекти да бъдат предложени за одобрение. Които да са избраните кметове в Габрово, Севлиево, Дряново и Трявна, най-страшното, което може да им се случи, е да нямат подкрепа в Общинския съвет. На тези избори в област Габрово за първи път е толкова силно изразена тенденцията кандидатите за общински съветници да работят по-активно за преференции, отколкото за общата листа. Това не е толкова фатално, тъй като лесно се тушира в едни следизборни коалиции, до които се прибягва, когато трябва да се осигури мнозинство в общинския съвет. Всички сме виждали как след полагането на клетва, съветници забравят предизборните си обещания и започват да работят за личен или партиен, вместо за обществен интерес.", "date": "2019.10.20", "title": "ГЕРБ доминира в Габрово, в Севлиево се очертава балотаж"}
{"url": "https://www.dnevnik.bg/bulgaria/2019/10/20/3978994_nai-chetenoto_v_dnevnik_rasizum_po_poruchka_i/", "text": "                         1. Расизъм по поръчка - кой има интерес от акцията на мача България - Англия  (49 535 прочитания) 2.  Напускаме ЕС след две седмици, обяви правителството в Лондон  (27 984) 3.  \"Репортери без граници\": Ситуацията в България е ужасяваща, никога не е било по-зле  (27 751) 4.  Трима българи са убити в Чикаго  (26 249) 5.  \"7/8TV - силата е в истината\". Слави Трифонов обяви \"скоро!\" началото на телевизията си  (25 959) 6.  Влияние, интереси и милиони: колко ценен е постът на Борислав Михайлов  (25 589) 7.  Английска телевизия показа кадри с нацистки жестове на български фенове  (23 684) 8.  Войски на Асад напредват в Северна Сирия, Русия \"не си и помисля\" за сблъсък с Турция  (23 277) 9.  Спас Русев и ВТБ продават \"Виваком\" на инвестиционна група  (19 419) 10.  Чували с капачки. Само да не изхвърлим и бебето с тях  (19 314)", "date": "2019.10.20", "title": "Най-четеното в \"Дневник\": Расизъм по поръчка и поредният срок за Брекзит"}
{"url": "https://www.dnevnik.bg/skorost/2019/10/20/3978496_tendenciia_sbogom_dizel_zdravei_elektromotor_stigna_i/", "text": "От автосалон на автосалон в цял свят броят на изложените дизелови модели постоянно намалява, за сметка на бензиновите, а показваните хибридни и електрически коли отвоюват все по-големи територии на щандовете на производителите.  Софийският автосалон , който приключва тази вечер в Интер Експо Център на бул. \"Цариградско шосе\", не прави изключение. Да започнем оттам, че що се отнася до покупката на нови автомобили, България следва тенденциите в останалите европейски страни за отлив на интереса от колите с дизелови двигатели и пренасочване на вниманието към бензиновите модели и тези с алтернативно задвижване.  Данните на Асоциацията на производителите на автомобили в Европа (АСЕА) за полугодието показват, че в България през този период са купени с 22.3% по-малко дизели, а за всички страни от ЕС спадът е със 17.2 на сто. Тази тенденция е трайна и се дължи на планираното въвеждане на рестрикции за влизане в определени зони на дизелови коли и намеренията забраните да обхващат все по-големи части от населените зони. Друга причина са все още неотшумелите скандали около манипулираните данни за разхода на гориво на тези автомобили. Покупките на бензинови модели в България скачат с 11.5%, на електромобили със 120.3 на сто, а на зареждащите се от контакта хибриди със 73.3%. Ако се съди по експонатите на автосалона, то тези тенденции ще се запази. 24-тото издание на изложението в София ще се запомни с рекордния брой експонати на алтернативни горива - 13 електромобила, 5 зареждащи се от контакта хибриди (плъг-ин), 17 меки и класически хибрида и 4 коли на на метан. Нещо повече, на изложението има цели щандове, на които няма нито един дизелов автомобил, като често те са на марки, напрактика спрели производството на коли с такива двигатели. Само бензинови модели са подредени например на щанда на  новата италианска марка DR , за която салонът е дебют в България.       Хитро решение е всеки от техните четири модела, да може срещу минимално оскъпяване да се оборудва с газова или метанова уредба. Това намалява поне на половина себестойността на всяко пътуване, в сравнение с извършването му с дизелов или бензинов модел. Два модела на метан има и на щанда на \"Фолксваген\", като от вносителя \"Порше БГ\" подчертаха, че те са добра еко и бюджетна алтернатива на електромобилите, които все още са скъпи и страдат от липсата на зарядна инфраструктура.  Сбогом на дизела са казали и от марката за кросоувъри на \"Грейт Уол\" - \"Хавал\", като изложението техни модели разчитат само на бензинови мотори.  Нашествието на меките и класически хибриди Поглед към щанда на \"Сузуки\" пък показва, че всички коли на него са само бензинови, при това меки хибриди. Това ще рече, че електромотор, със сравнително малко мощност, играе ролята на стартер и алтернатор, като при потегляне подпомага бензиновият мотор.  Тази технология позволява при определени условия старт-стоп системата да изключи двигателят с вътрешно горене още преди автомобилът да е спрял напълно (при достигане на около 15 км/ч). Друг допълнителен компонент, спрямо стандартен бензинов модел, е малка литиево-йонна батерия, която осигурява ток за стартер алтернатора и се зарежда от него, в режим на спиране и при движение по инерция (повече за работата на системата можете да видите във видеото). Дизелови модели няма да намерите и на щанда на \"Субару\". Там дебютира новата технология e-boxer, която всъщност представлява класическа самозарядна хибридна система.  Цялата гама на новия \"Форестър\" ще се предлага само с такова задвижване, което навлиза и в модела XV, но там все още има версии и само с бензинов мотор. За вбъдеще цялата моделна гама на японската марка ще е само с това задвижване.       Хибридната система на \"Субару\" във \"Форестър\" комбинира двулитров бензинов мотор с боксер конфигурация със 150 конски сили и електромотор с близо 17 к.с. На мястото на резервната гума под пода на багажника е поставена литиево-йонна батерия.  За разлика от меките хибриди, при класическите, моторът на ток не само подпомага бензиновия агрегат при потегляне и ускорение, но може самостоятелно да движи автомобила в продължение на няколко километра. Устройството на системата може да се види и на изложен на щанда на \"Субару\" експонат на напрактика разрязан \"Форестър\".       Вече повече от 20 години хибрид и \"Тойота\" напрактика са синоними и не е изненада, че именно на щанда на тази марка има най-много модели, комбиниращи двигател с вътрешно горене и електромотор. Японците извадиха дизеловите двигатели от почти цялата си гама - \"Айго\", \"Ярис\", \"Корола\", \"Камри\" дори RAV4. В тях изборът е между бензинови двигатели и хибридни версии.  Дизели за момента остават само в големия кросоувър \"Ленд Круизър\", пикапа \"Хайлукс\" и лекотоварния \"Проейс\". С едно изключение всички хибридни модели на \"Тойота\" са самозарядни, като допълнителните им батерии, захранващи електромотора, се зареждат от работата на бензиновия двигател и превръщаната в ток кинетична енергия, отделяна при намаляване на скоростта и движение по инерция.       Самозарядни хибриди има също на щандовете на \"Форд\", новата луксозна марка DS, \"Хонда\", \"Хюндай\", \"Киа\" и \"Лeксус\". Най-доброто от два свята На автосалона за първи път дебют в България прави плъг-ин хибридната версия на \"Приус\". Зареждащите се от контакта хибриди към момента се счита, че комбинират най-доброто от два свята - на автомобилите с двигатели с вътрешно горене и на колите на ток.  Те разполагат с по-голяма батерия, в сравнение със самозарядните хибриди и по-мощни електромотори. В резултат само на електричество изминават около 50 километра, което е напълно достатъчно за няколко дни ежедневни пътувания в града, с по-висока скорост (често надвишаваща 100 км/ч). При сегашните цени на тока, изминаването на 100 километра струва 3-4 лева, в зависимост от стила на каране и това дали се зареждат на дневна или нощна тарифа.      Голямото предимство на плъг-ин хибридите е, че когато токът в батерията свърши, бензиновият (по-рядко дизеловият) двигател позволява пътуването да продължи без нужда от намиране на зарядна станция. В същото време разходът на гориво е близък, а по някога и по-нисък от този на дизелов модел.  Плъг-ин хибриди могат да се видят също на щандовете на БМВ, МИНИ, \"Мицубиши\", \"Хюндай\" и за първи път при \"Опел\" - с модела \"Грандленд\". Съзвездие от електромобили Хвърлим ли поглед към електромобилите, то ще открием, че най-много от тях - два има на щанда на \"Киа\". Изложените модели \"Соул ЕV\" и \"Ниро ЕV\" използват еднакви батерии и електромотор с 204 коня, като с един заряд изминават над 400 километра.       След пауза от няколко години, през които не предлагаха разработения съвместно с \"Мицубиши\" модел айОн (iOn) \"Пежо\" се връщат на пазара на електромобили с версия на ток на бестселъра си 208. Тя използва двигател с мощност 136 конски сили, а батерията осигурява пробег от над 300 км. За първи път посетителите на софийския автосалон могат да видят чист електромобил от \"Опел\". Става въпрос за електрическа модификация на \"Корса\", която е технологичен близнак на \"Пежо\" 208. С обявената стартова цена от малко под 60 хиляди лева, това е и най-евтиният електромобил на салона. За първи път електромобил представят и от \"Ауди\", като техният кросоувър И-Трон (е-tron) е едновременно мощен (408 конски сили) и с голям пробег (над 400 километра), като добавя и типичната за куатро автомобилите проходимост. С цената си от почти 167 хиляди лева това е най-скъпият модел на ток на изложението.      На салона в последните си модификации присъстват също най-продаваният електромобил в света - \"Нисан Лийф\" и в Европа - \"Рено Зое\". При БМВ е представена спортната версия на един от най-продаваните електромобили в България Ай3Ес (i3S).  Лошата новина - заливат ни стари дизели Самият факт, че българските купувачи могат да избират между толкова много еко модели е добра новина, но предлагането само по себе си не води към покупка. Проблемът е, че България е една от малкото страни, в които държавата не стимулира покупката на електромобили и особено на хибриди.  През миналата година се въведе еко компонент в данъците, но през тях могат да се спестят символични суми. В същото време докато собствениците на електромобили имат бонуса да паркират безплатно в платените зони на редица градове, то тези с хибриди, включително плъг-ин си плащат на общо основание.       В същото време страни, които биха да се определят като от нашата черга, стимулират директно покупката на еко модели. В Румъния, например, държавата дава 10 хиляди евро при покупка на електромобил, като добавя и още 1500 евро, ако се бракува кола на повече от осем години. За плъг-ин хибрид бонусът е 4500 евро. В Словения за лека кола на ток се получават 7500 евро, а за ван 4500 евро. В Испания бонусът е до 5500 евро за лека кола, 6000 за ван, 8000 евро за товарни автомобили категории N2 и М2 и 15 000 евро за камион. Бонуси има също в Франция (6000 евро за нови електромобили и 5000 за втора ръка), Ирландия (до 5000 евро за електромобили и плъг-ин хибриди), Швеция (5500 евро за електромобил), Великобритания (35% от цената на автомобили, общо до 4050 евро за електромобили), Германия (4000 евро за електромобили и 3000 за хибриди), Финландия (2000 евро за коли на ток) и Австрия (3000 евро за електромобили и 1500 евро за плъг-ин хибриди).      В България средната възраст на автопарка се върти около 18 години, покупките на нови коли на човек от населението е най-ниска за страните от ЕС, а за капак старите дизели, които в Западна Европа ставата все по-нежелани, влизат безпретяствено.  Данните на Пътната полиция за леките коли показват, че в сравнение с 1 октомври миналата година през тази броят на моделите на бензин е намалял с 49 334 бройки (1 310 018), докато дизелите са с 54 401 повече (1 211 063). Добрата новина е, че броят на електромобилите се е увеличил със 489 до 1063, а на хибридите с 2215 до 7024.", "date": "2019.10.20", "title": "Тенденцията сбогом дизел, здравей електромотор, стигна и до автосалона в София"}
{"url": "https://www.dnevnik.bg/sport/2019/10/20/3973605_budete_aktivni_kak_evropeiskata_sedmica_na_sporta/", "text": "България се включи за пети път в Европейската седмица на спорта, провела се от 23-30 септември, а министърът на младежта и спорта Красен Кралев обяви, че спортуването е изключително важно за развитието на децата като личности и като българи, както и че се полагат усилия да се обхванат повече населени места. Въпреки оповестените усилия обаче инициативата остана съсредоточена в столицата, а единствените събития, които добиха по-широка популярност, останаха организираното в зала \"Арена Армеец\" изложение на спортове и Нощта на спорта до НДК. Информацията за активност в другите градове и данните за участниците са оскъдни. Също като информацията за изразходваните пари - по този въпрос единственото сигурно са изхарчените поне 170 хил. лв. по обявени от Министерството на младежта и спорта (ММС) обществени поръчки. Въпросите на \"Дневник\" до министерството, свързани с избора и организацията на събитията, както и с финансирането им, вече близо месец не получават отговор. София, София и пак София \"Европейската комисия от пет години обръща по-сериозно внимание на спорта, за което сме благодарни. Опитваме по различни начини да стигнем до по-малките български градове, до всяко българско училище, до всяко българско дете\", обяви Красен Кралев при откриването на седмицата на спорта, която върви под наслова \"Бъди активен\" (#BeActive). В сайта на българското събитие като \"активни градове\" са представени София, Дупница, Поморие, Созопол, Аврен, Аксаково, Панагюрище, Нова Загора, Казанлък, Бяла, Нови Пазар и Димитровград. В поместената на сайта програма обаче са посочени единствено три събития в София - официалното откриване на седмицата в \"Арена Армеец\" на 23 септември, спортният панаир в същата зала, както и Нощта на спорта пред НДК. Същите събития са създадени и във \"Фейсбук\" страницата на програмата, която изобилства от снимки, на които спортният министър позира с деца от спортни клубове и известни спортисти. Изложението в \"Арена Армеец\" беше активно рекламирано от ефира на държавната телевизия, а за посланици на събитието бяха поканени актуални звезди на българския спорт като състезателките в индивидуалните състезания и ансамбъла по художествена гимнастика, шампионката по борба Тайбе Юсеин и скиорът Алберт Попов. Сред лицата на събитието бяха и популярни спортисти от близкото минало като Йордан Йовчев, Петър Стойчев и Любомир Ганев. От публикации в сайта на министерството на 29 септември се разбира за три събития извън София в рамките на Седмицата на спорта - Черноморски младежки игри във Варна, футболен турнир в Говедарци и детски баскетболен турнир във Враца. В съобщение от 1 октомври във фейсбук страницата на програмата седмицата на спорта те са споменати като част от започналата \"обиколка из страната\" на седмицата на спорта. На 9 октомври има съобщение за провеждането на традиционен футболен турнир за ученици в Радомир. Информация дали предстоят още събития и какви липсва. Колко струва популяризирането на спорта Европейската седмица на спорта се съфинансира по програма \"Еразъм+\", а в България спортното министерство е национален координатор. Опитите на \"Дневник\" да устави колко е струвало организирането на инициативата не дадоха резултат - от пресслужбата на българското ведомство не предоставиха данни. \"Приносът от програмата \"Еразъм +\" за Европейската седмица на спорта в България е 179 600 евро през 2019 г. и съответства на 80% от общия бюджет\", съобщи за \"Дневник\" говорител на Европейската комисия. За Европейската седмица на спорта ММС организира две обществени поръчки, показва регистърът на обществените поръчки към едноименната държавна агенция. Едната е на стойност 137 833.33 лв за наем на оборудване и свързани дейности и е спечелена от \"АДИТУС\" ЕООД. Другата за 31 550 лева за \"разработване и осъществяване на кампания в интернет сайтове и в социални мрежи за популяризиране на инициативата \"Европейска седмица на спорта 2019\" и поддържане на българския уеб-сайт:  bgweekofsport.bg \"  ). Тя е спечелена от компанията \"Медияпост Хит Мейл България\" ЕООД. Фирмата е представена на сайта й като \"специализирана агенция за пълно обслужване в областта на директния и дигитален маркетинг, част от френската група La Poste\", а сред клиентите й са посочени банки, застрахователни дружества, големи козметични и фармацевтични марки. В момента във  \"Фейсбук\" страницата , създадена преди три години, има 4722 последователи. В  \"Инстаграм\"  те са 255. Изберете спорт с децата ... в работно време Центърът на инициативата тази година беше принципно добрата идея на Министерството на спорта да организира своеобразен панаир в \"Арена Армеец\". Целта беше  на едно място да се представят мнозинството от спортовете , като чрез демонстрации и разговори със специалисти хората да се запознаят отблизо с тях и да изберат това, което е най-подходящо за тях. Според предварителните данни на организаторите в залата са били представени над 100 участници – федерации и спортни клубове.       \"Свърши може би най-радостната, най-силната българска седмица в професионалния спорт (след медали в художествената гимнастика, бокса и щангите) и започва най-интересната седмица, която е свързана със спорта за всички\", каза Кралев при откриването на събитието в най-голямата зала в България. \"Нека дадем възможност на нашите деца да се опитат да се докоснат до тяхното майсторство (на посланиците на събитието). Искам чрез медиите да се обърна към всички родители, към всички софиянци, към всички директори на училища, учители - отделете малко време, отделете един час, доведете децата тук. Нека да имат възможност да пообщуват с представители на всички български спортове, федерации. Нека обсъдят с тях кой спорт е най-подходящ за тях, да се докоснат до магията на спорта\", добави министърът. Отделянето на време за събитието обаче се оказа голямо предизвикателство за много хора, тъй като панаирът се проведе в работни дни и в работно време - залата беше отворена от 10.00 ч. до 17.00 ч. в дните от 24 до 26 септември.      Откриването на седмицата на спорта - на 23 септември (почивен ден заради Деня на Независимостта), отново в \"Арена Армеец\", беше съпроводено от множество демонстрации и посетено от много хора. Коренно различно беше положението два дни по-късно - на 25 септември по обед, когато репортер на \"Дневник\" посети залата. Голяма част от щандовете на федерациите бяха празни, а на място имаше едва няколко организирани групи, правещи демонстрации по художествена гимнастика, борба, хокей на трева и канадска борба. Въпреки предварителната програма, на площите извън залата демонстрации и щандове нямаше. Външните посетители бяха 50-ина деца, като се появи и организирана група ученици.      Седмицата на спорта завърши също със събитие в центъра на столицата - Нощ на спортовете, организирана на площада пред НДК. В него също се включиха известни спортисти, имаше демонстрации на спортове и атракции като полет с балон с горещ въздух. След края на инициативата ММС отчете, че Европейската седмица на спорта #BeActive е достигнала до близо 10 хил. души, като в съобщение до медиите уточни, че толкова са били посетителите на панаира в \"Арена Армеец\" и че от тях 5 хиляди са били ученици.      Примерите на отличниците Според регламента всяка държава сама определя събитията и дейностите за Европейската седмица на спорта. Еврокомисията, която финансира програмата, традиционно отличава хора и събития, които полагат усилия за популяризирането на инициативата и за успеха ѝ. Преди година наградите бяха раздадени в София, а сред тримата номинирани в категорията \"Местен герой\", например, беше грузинецът Леван Йобава. Той се опитва да привлече деца към спорта основно чрез ръгби. Проектът му към миналата година е достигнал около 15 хил. деца в близо 90 населени места, като са били включени също хора в неравностойно положение и бежанци. Извън ръгбито той прави обучения по първа помощ и планинарство.", "date": "2019.10.20", "title": "Бъдете активни: как Европейската седмица на спорта остана на жълтите павета"}
{"url": "https://www.dnevnik.bg/bulgaria/2019/10/20/3979009_esenta_ostava_sluncheva_i_topla/", "text": "Днес ще бъде слънчево. Преди обяд в източните райони и на места по поречието на Дунав все още ще има ниска облачност или мъгла. В Източна България ще духа слаб югоизточен вятър. Максималните температури в повечето райони ще бъдат между 21° и 26°. Атмосферното налягане ще се задържи без промяна – малко по-високо от средното за месеца, съобщиха от Националния институт по метеорология и хидрология (НИМХ). Над Черноморието в часовете преди обяд ще има ниска облачност или мъгла, а след обяд ще бъде слънчево. Ще духа слаб югоизточен вятър. Максималните температури ще са между 19° и 21°. Температурата на морската вода е 20°-21°. Вълнението на морето ще бъде 1-2 бала. Над планините ще бъде слънчево. Ще духа слаб до умерен южен вятър, който до края на деня в масивите от Западна България ще се ориентира от север. Максималната температура на височина 1200 метра ще е около 20°, на 2000 метра - около 13°. И през първата половина от новата седмица промяна на синоптичната обстановка не се очаква. Времето ще остане топло за периода, в повечето райони - и предимно слънчево, на места в низините в източната половина от страната и по поречието на Дунав, в часовете преди обяд ще има ниска облачност или мъгла. Ще бъде почти тихо. Преобладаващите максимални температури ще са между 21° и 26°, а минималните ще бъдат между 7° и 12°. И в планините ще остане слънчево, с температури, по-високи от нормалните за втората половина на октомври.", "date": "2019.10.20", "title": "Есента остава слънчева и топла"}
{"url": "https://www.dnevnik.bg/evropa/2019/10/20/3976987_pomoshtta_ot_es_sreshtu_bednostta_v_chujbina_ne/", "text": "Европейските политици имат засилен интерес да се преборят с първопричините за миграцията чрез помощ за развитие в страните, от които идват хората в Европа. Но няма доказателства, които да подкрепят тезата на тези политици, че справянето с бедността в чужбина ще намали стимула на мигрантите да поемат към страните от ЕС. Това са част от изводите в анализ на Европейския съвет за външна политика (ЕСВП), разпространен преди дни. Според авторите му по-скоро има вероятност за ефект, обратен на търсения - подобрените с европомощи умения на местните хора да засилят стремежите им да живеят по-добре на друго място и всъщност да насърчат миграцията. Европейските донори биха могли да имат по-голямо влияние, когато помощта се използва за оформяне на миграцията, така че тя да е от взаимна полза за Европа, за страните по произход и за транзитните държави, се посочва в изследването. В него се препоръчва Европа да не бърка ролята на помощта за развитие за намаляване на принудителната миграция с тази за намаляване на миграцията в по-широк план. Европейската помощ за развитие трябва да подкрепя миграцията като избор, а не като необходимост. Идеята, че цялата миграция към Европа е водена от икономически фактори и следователно подобрението на икономическите условия в страните по произход ще я намали, не взима предвид факта, че много африкански мигранти бягат от конфликт, преследване и политически репресии. Когато страните насочват помощта за развитие към гранична сигурност, както все по-често става с Доверителния фонд на ЕС за Африка, това може да засили уязвимостта на мигрантите, оставяйки им опасните нелегални пътувания като единствена алтернатива. Какво е ефективна помощ? В изследването се отбелязва, че европейските политици са силно заинтересовани от подхода за справяне с първопричините за миграцията, който се фокусира върху инвестиции, насочени към страните, от където идват мигранти, и цели да подкрепи местната икономика, така че да бъдат обезкуражени потенциалните мигранти да се насочат към Европа. Според анализа има слаба перспектива помощта за развитие да доведе до намаляване на миграционните потоци. Притегателните фактори, особено социалните мрежи, които свързват мигрантите с тяхната страна дестинация, заедно с техните средни доходи са най-силните двигатели на миграцията. За бежанците конфликтите са важен стимулиращ фактор. Прекомерната загриженост на ЕС за граничната сигурност има отрицателен ефект върху програмите за развитие и увеличава броя на опасните и незаконни опити за миграция, често с фатални последици. Европейското финансиране отива все повече за хуманитарна подкрепа без отчитане на въпросите, свързани с развитието, което води до мерки, адресиращи краткосрочни основни нужди за сметка на устойчиви решения. Има риск с времето да се промени определението за ефективна помощ по негативен начин – правителствата може все по-често да използват намалените миграцонни потоци, а не намаляването на бедността, като показател за успех. Причини за миграцията Според данни на Евростат и Върховния комисариат на ООН за бежанците икономическият статус на държавата дестинация, културните и езикови фактори и географската близост дават относително слаби обяснения защо хората мигрират. По-късите дистанции между страната на произход и дестинацията и относително ниските транспортни разходи са значителен двигател за икономическата миграция, но не и за потока на търсещи убежище. По-значими са други три фактора: - Присъствието на социални мрежи или общности с мигрантски произход в държавата дестинация; - Възраст и образование – младежите е по-вероятно да мигрират от по-възрастните хора. Това важи в особена степен за групите със средни доходи; - Икономическият статут на държавата на произход – хората от семейства с ниски доходи е по-малко вероятно да мигрират, докато тези от семейства със средни доходи е най-вероятно да го направят. Два други фактора – конфликт и околна среда – окозват влияние върху принудителната миграция, но не дават стабилни прогнози за миграционните потоци. Конфликтите обикновено възникват в страните с ниски и бедни доходи, а ефектите от климатичните промени са най-видими в бедните държави (особено в тези в Африка). Поради серия от сложни причини (като гранична сигурност, липса на безопасен път и липса на средства) повечето хора в засегнати от конфликти райони обикновено остават там, където са. Когато имат възможност за преместване, те често са ограничени в рамките на националните граници и следователно това представлява вътрешно разселване, а е миграция. Освен това хората, които са били принудени да мигрират заради конфликт остават в т.нар. глобален юг, често в лагери – 85% от разселените лица живеят в развиващи се страни. В Европа все по-често се признава, че климатичните промени и проблемите на околната среда имат потенциал да предизвикат значително принудително преместване на население. Това повдига въпросите за липсата на правна защита за този вид бежанци. Според доказателства от Междуправителствения панел за климатични промени в следващите години климатичните промени ще засегнат най-вече Африка, което може да доведе до миграция.", "date": "2019.10.20", "title": "Помощта от ЕС срещу бедността в чужбина не гарантира намаляване на миграцията"}
{"url": "https://www.dnevnik.bg/sport/2019/10/20/3979046_real_sdade_vurha_v_la_liga_sled_zaguba_ot_maiorka/", "text": "Серията без загуба на \"Реал\" (Мадрид) от началото на сезона в Ла Лига приключи, след като тимът отстъпи с 0:1 при гостуването на новака в първенството \"Майорка\". Тимът на Зинедин Зидан сдаде първото място и след деветия кръг има 18 точки, като изостава с една от  \"Барселона\" . Единственото попадение на \"Естадио де Сон Мойш\" вкара Лаго Жуниор още в седмата минута, когато с хубав удар реализира в мрежата на мадридчани. \"Реал\" беше без звездата си Еден Азар, който отпадна от групата за мача в последния момент. В негово отсъствие тимът създаде една дузина голови положения, но стигна само до четири точни удара за 90 минути. Въпреки превъзходството си \"Реал\" изпитваше трудности в атака, а доигра и мача с човек по-малко заради червен картон на Алваро Одриосола. \"Контузиите на основни играчи не могат да ни бъдат извинение. Беше ясно, че \"Майорка\" ще иска да се представи добре, те са новак, играят пред своите фенове и мисля, че е нормално. Ние бяхме под нивото си\", каза Зидан след срещата.", "date": "2019.10.20", "title": "\"Реал\" сдаде върха в Ла Лига след загуба от \"Майорка\""}
{"url": "https://www.dnevnik.bg/video/2019/10/20/3978949_roboti_prevzemat_sofiia/", "text": "В продължение на две седмици Serdika Center ще се превърне в дестинация от бъдещето. Над 15 робота ще превземат търговския център в часовете между 12:00 и 20:00 часа. Интерактивното изложение е безплатно за всички посетители. То гостува за първи у нас и ще покаже колко са развити вече технологиите.", "date": "2019.10.20", "title": "Роботи превземат София"}
{"url": "https://www.dnevnik.bg/politika/2019/10/20/3979142_citat_na_denia_ne_sum_taen_agent_na_geshev_a_prut_v/", "text": "                         Думите са на бизнесмена Александър Ваклин, по чиито сигнал започна разследването за подкуп срещу отстранения кмет на \"Младост\" Десислава Иванчева, заместника й Биляна Петрова и посредника Петко Дюлгеров. Сега той е независим кандидат за общински съветник в София. \"Като видях какви хора се кандидатират за общински съветници и кметове, реших, че може би има нужда и от някой като мен, който може да каже нещата в очите\", заяви Ваклин в предаването \"Беновска пита\". \"Мен не ме е страх да застана с името си и да доведа нещата до край. Мисля, че за много кратко време ще успея да убедя останалите съветници, че трябва да се върви в нова посока и с нов морал. Аз уважавам силните личности и в листите на някои от партиите има силни личности. Смятам, че ще мога да работя именно с тях\", добави Ваклин. На въпрос дали няма да е скрит агент на единствения кандидат за главен прокурор Иван Гешев в Столична община, строителният предприемач каза, че е \"агент на хората, на които им е омръзнало да ги изнудват\".", "date": "2019.10.20", "title": "Цитат на деня: Не съм таен агент на Гешев, а прът в колелото на корупцията"}
{"url": "https://www.dnevnik.bg/sviat/2019/10/20/3978612_imigrantite_veche_ne_stavat_za_predizborno_plashilo_v/", "text": "Доминиращите в Швейцария популисти ще изгубят част от подкрепата си на парламентарните избори днес, защото избирателите вече не са в плен на безпокойствата заради миграцията, а се пренасочват към Зелените партии и техните климатични политики, сочат анкети сред гласоподаватели. Популистката Швейцарска народна партия (ШНП) държи от 1999 г. най-голям дял от местата в долната камара на парламента и социологическите агенции предричат, че десноцентристката формация ще излезе като ясен победител и от тези избори. Партията разчита на своята приложена и проверена  антиимигрантска стратегия , включително на предизборна реклама, където Швейцария е изобразена като червена ябълка, прояждана от червеи, символизиращи другите партии. \"Левите са прекрасни хора. . . унищожават вътрешната сигурност на страната, защото допускат все повече чужденци и фалшиви кандидати за убежище - много от които престъпници - в нашата страна\", се казва в рекламата. Очаква се обаче тази кампания да не постигне целта си, защото прогнозата е ШНП да загуби 2 процента подкрепа до 27 на сто, сочат резултатите от проучване, публикувани от Швейцарското дружество за радио и телевизия. Според изследователския институт \"Сотомо\", който е провел анкетата, сега, пет години след като миграционната криза удари Европа, чужденците са отстъпили на четвърто място в списъка с решаващите въпроси на изборите в Швейцария. Начело на списъка са  климатичните промени  и свързаните с тях емисии от въглероден двуокис. Над една четвърт от избирателите казват, че решението им за кого ще гласуват зависи от тези теми. Високите разходи за здравно осигуряване, както и блокираните преговори между Европейския съюз и Швейцария, също заемат по-предна позиция от имиграцията. Въпреки че богатата и нямащата излаз на море Швейцария не е заплашена от повишаване на морското равнище, урагани или настъпващи пустини, тя усеща тежестта на горещите вълни, което засилва опасенията от промените в климата. Характерните за Швейцария  алпийски ледници  се топят с рекордни темпове и през последните пет години са загубили 10 на сто от своя обем, установява Швейцарската академия на науките. Депутатът от ШНП Клаудио Дзанети отхвърля дебатите за климата като нищо повече от \"истерия и паника\" и твърди, че традиционните избиратели на партията споделят неговия възглед. \"Когато говорим с хората, забелязваме, че климатът не е важен въпрос\", каза той пред ДПА. Според него темата е манипулирана от левите. В контраст с ШНП, прогнозите за двете швейцарски екологични движения - левите Зелени и Зелената либерална партия - са да съберат съответно 11 и 7 на сто от гласовете, добавяйки 3.6 и 2.7 процента към своя резултат. При положение че се очаква всички други партии да запазят своя резултат или да понесат малка загуба, Зелените може да се окажат истинският победител в неделя. Влизането в правителството обаче остава недостъпно за тези две партии. Докато в много други страни изборите довеждат до нови еднопартийни или коалиционни правителства, Швейцария се придържа към консенсусно правителство на четирите водещи партии. Министрите остават на постовете си средно по 10 години и се оттеглят доброволно, а не след гласуване. \"Никога не бихме сменили правителството заради едни избори\" обясни швейцарският политолог Андреас Ладнер. Зелените партии трябва да покажат силни резултати на няколко избори, преди да бъдат включени в управлението, каза той. /БТА", "date": "2019.10.20", "title": "Имигрантите вече не стават за предизборно плашило в Швейцария"}
{"url": "https://www.dnevnik.bg/sport/2019/10/20/3979054_fotogaleriia_tichai_blagotvoritelno_s_prezidenta_rumen/", "text": "Президентът Румен Радев се включи в благотворително бягане на пет километра за хора с увреждания. Това е редовна инициатива, която се провежда всяка събота, в пет парка в четири града.", "date": "2019.10.20", "title": "Фотогалерия: Тичай благотворително с президента Румен Радев"}
{"url": "https://www.dnevnik.bg/sport/2019/10/20/3979055_pavel_kolev_levski_namali_zaduljeniiata_si_kum_nap_s_3/", "text": "Левски\" диша спокойно финансово и е един от най-коректните платци на държавата, обявиха от клуба. Изпълнителният директор Павел Колев съобщи, че сините изплащат всичките си задължения и са на път да се стабилизират. Той коментира твърденията за  запорирани сметки . Според Колев от клуба няма никакви основания за притеснение. Той внесе яснота по запорираните сметки, които са открити преди дни във връзка с плащания към онлайн магазина на сините. \"Информацията е поднесена тенденциозно и има лъжа още в първото изречение. Твърди се, че сметките са запорирани заради неплащане към НАП, което не е вярно\", уточни Колев. \"Мисля, че до края на годината всичко това ще бъде изчистено\". \"При моето влизане в клуба, което беше малко преди смяната на собствеността задълженията към НАП бяха над 8 милиона. Сега са 5.4 милиона лева грубо. Това значи, че само за девет месеца са намалели с 3 милиона, което няма как да стане без да си плащаме\", добави Колев. Клубът скоро ще представи и отчет за цялостното си състояние след смяната на собствеността. След  победата над \"Арда\" с 2:1  Колев изрази мнение, че \"Левски\" ще се бори за титлата в Първа лига. \"Рано е да се правят изводи, но е ясно, че \"Левски\" е един от сериозните претенденти. Надявам се това да се запази до май месец, защото и друг път е имало еуфория до октомври-ноември\". Колев, който е и бивш директор в БФС коментира промените в организацията и оставката на  Борислав Михайлов . \"Грандиозни промени не съм видял освен, че един вицепрезидент стана президент. Желая успех на господин Касабов, защото съм убеден, че е работил безкористно българският футбол да се развива. Колкото до оставката, това се случва рано или късно, не виждам никаква драма. Дори е много голяма рядкост някой да се задържи на една позиция 14 години\".", "date": "2019.10.20", "title": "Павел Колев: \"Левски\" намали задълженията си към НАП с 3 млн. лева"}
{"url": "https://www.dnevnik.bg/sviat/2019/10/20/3979066_prezidentut_na_chili_spria_poskupvaneto_na_metroto/", "text": "Чилийското правителство ще отмени повишението на цените на билетите за метрото в столицата, обеща президентът Себастиан Пинера снощи - ден след като обяви извънредно положение в столицата заради бурните протести срещу поскъпването на обществения транспорт, прераснали в безредици. \"Държа да съобщя, че ние ще преустановим повишението на цените на метрото\", заяви Пинеда вчера в реч по телевизията от президентския дворец Ла Монеда, като уточни, че ще бъде необходим спешен закон за целта и че ще има преговори за преодоляване на \"трудната ситуация\", предаде ДПА, цитирана от БТА.      \"Приоритетът на нашето правителство е да осигури обществения ред и безопасността на чилийците\", каза Пинеда, признавайки, че демонстрантите имат \"добри причини\" да протестират. \"Никой обаче няма право да проявява такова брутално противозаконно насилие като онези, които разрушиха, опожариха или повредиха над 78 станции на метрото на Сантяго\", добави президентът. Администрацията на метрото съобщи, че цялата 140-километрова мрежа ще бъде затворена до вторник, за да бъде направена оценка на щетите. Междувременно се появиха информация за първи жертви, в резултат на безредиците. Трима души са загинали миналата нощ в Сантяго при пожар, избухнал при обир на супермаркет. Пожарът е избухнал, след като стотици хора са разбили входа на супермаркета, за да го оберат, съобщи службата за пожарна безопасност. Двама души са загинали на място, а третият е бил откаран в тежко състояние в болница, където е издъхнал, съобщи губернаторката на Сантяго Карла Рубилар. Хералдо Мунос, президент на левоцентристката Партия за демокрация призова министъра на транспорта да подаде оставка. \"Струва ми се че некомпетентността на министрите, на която станахме свидетели, означава, че трябва да има оставки\", каза той на пресконференция вчера.      По-рано през деня правителствената говорителка Сесилия Перес порица \"безотговорните популистки лидери\", които по думите й подстрекават насилието, и предупреди срещу повторение в Чили на събитията от Еквадор и Венецуела през последните месеци. Тя защити Пинера, който бе фотографиран в луксозен италиански ресторант предишната вечер, в разгара на сблъсъците между полицаи и протестиращи в метрото. Снимките предизвикаха критики в социалните мрежи, според които са емблематични за президента - милиардер, отдалечен от проблемите на редовите чилийци. Заради безредиците Пинера обяви извънредно положение в Сантяго - нещо невиждано в столицата от края на диктатурата на Пиночет през 1990 г. Решението за разполагането на военни бе посрещнато с шок в страната, живяла 17 години под военна диктатура, отбелязва \"Ройтерс\". Бронетранспортьори с войници пресрещнаха вчера следобед демонстрантите на централните столични площади, а моловете в града бяха затворени, след като в социалните мрежи се появиха призиви да бъдат щурмувани. Горящи барикади от автомобилни гуми бяха издигнати на няколко централни улици, един супермаркет бе опожарен, а полицията на много места използва сълзотворен газ и водно оръдие срещу демонстрантите. Пинера се срещна с министри и кметове от управляващата коалиция за кризисни разговори вчера следобед, а опозиционните лидери призоваха президента да изтегли военните от улиците и да отмени повишението на цените на обществения транспорт. Генералът, отговарящ за сигурността в столицата по силата на извънредното положение, Хавиер Итуриага дел Кампо, заяви, че в някои квартали на столицата се въвежда полицейски час от 22,00 ч. до 7,00 ч. сутринта и че армията ще следи за спазването му. \"Приканваме всички хора да се приберат вкъщи, за да оценят мерките, обявени от правителството и да се погрижат за семействата и домовете си\", каза той.", "date": "2019.10.20", "title": "Президентът на Чили спря поскъпването на метрото, което предизвика бунтове"}
{"url": "https://www.dnevnik.bg/tehnologii/2019/10/20/3979069_avstraliiska_aviokompaniia_izvurshi_nai-dulgiiat/", "text": "Австралийската авиокомпания \"Куонтас\" (Qantas) извърши най-дългия полет на пътнически самолет без междинно кацане, съобщи ДПА, цитирана от БТА. Той беше изпълнен със самолет \"Боинг 787-9 Дриймлайнър\", с 49 пътници и кабинен екипаж. Машината измина разстоянието от 16 200 км от Ню Йорк до Сидни за 19 часа и 16 минути. Самолетът излетя в петък през нощта от нюйоркското летище \"Джон Ф. Кенеди\" и кацна тази сутрин на аерогарата \"Кингсфорд Смит\" в австралийския град. За да не се налага междинно спиране за презареждане, машината излетя с пълен резервоар, малък брой пътници с ограничено количество багаж и с празни товарни отделения. Полетът бе само пробен, но \"Куонтас\" цели да пусне редовни директни полети от Брисбейн, Сидни и Мелбърн до Лондон и Ню Йорк. Най-дългият редовен полет в света в момента е от Сингапур до Нюарк в щата Ню Джърси (18 часа и 30 минути) и е изпълняван от Сингапурските авиолинии. Учени направиха по време на полета тестове за мозъчната дейност, нивата на мелатонин и степента на бдителност на пилотите и кабинния персонал. За пътниците, повечето от които хора от ръководството на авиокомпанията, журналисти и учени, бяха организирани упражнения. Часовете за сервиране на храната, включването и гасенето на светлините в пътническия салон бяха съобразени така, че пътниците да могат по-лесно да се справят с умората от дългия полет и да се адаптират по-лесно към смяната на времето след кацане. При пристигането в Сидни главният изпълнителен директор на \"Куонтас\" Алан Джойс каза, че това е исторически момент за компанията му и за авиацията като цяло.", "date": "2019.10.20", "title": "Австралийска авиокомпания извърши най-дългият пътнически полет без междинно кацане"}
{"url": "https://www.dnevnik.bg/evropa/2019/10/20/3979062_boris_djonsun_napisa_na_es_che_iska_i_ne_iska_otlagane/", "text": "Премиерът на Великобритания Борис Джонсън изпрати до лидерите на Европейския съюз две писма, свързани с Брекзит, като в първото поиска поредното отлагане на датата, а във второто обяви в лично качество, че не желае такова отлагане. При това първото писмо, което законът го задължава да изпрати, е без подпис, а второто е подписано. Това веднага бе обявено отнегови критици за \"детинщина\", а вероятно ще има и правни последици за Джонсън, който в понеделник може да бъде съден за опит да заобиколи нареждането на депутатите. Премиерът, който неведнъж е казвал, че по-добре да го намерят мъртъв в някоя канавка край пътя, отколкото да не изведе страната на 31 октомври, е наредил на високопоставен дипломат да изпрати в Брюксел неподписано фотокопие на писмото с искането за преместване на датата за Брекзит на 31 януари, съобщи Би Би Си. Към него посланикът в Брюксел Тим Бароу е добавил обяснителна бележка, че този текст е заради решение на парламента в Лондон. Във второто писмо Джонсън описва, че лично според него отлагането ще нанесе повече щети - на интересите на страната и останалите в ЕС, както и на отношенията помежду им - и че правителството му ще продължи с усилията си да прокара постигнатата на 18 октомври нова сделка пред депутатите, както е чу е убеден, че това е постижимо в следващите 11 дни. Преди това той е разговарял по телефона с европейски лидери, за да им каже, че първият текст е \"писмото на парламента, не моето писмо\". Председателят на Европейския съвет Доналд Туск потвърди, че е получил писмото с искане за отлагане на Брекзит и заяви, че ще се консултира с останалите в ЕС \"как да реагираме\". В събота той бе казал, че отговорът може да отнеме няколко дни. Коментатори от Великобритания и ЕС казват, че ЕС не желае да се стига до Брекзит без сделка (особено докато топката е в полето на 27-те страни), но и че е нужно някакво сериозно основание за поредното удължаване, каквото могат да бъдат предсрочни избори или втори референдум за британците (за Брекзит или за нова сделка за Брекзит). Френският президент Еманюел Макрон даде да се разбере след Европейския съвет в края на седмицата, че според него отлагане на Брекзит не носи нищо добро за никого. Но той също така едва ли ще тръгне сам срещу волята на другите столици в съюза, ако те предпочетат напускането на Великобритания да се премести в 2020 г. вместо да има раздяла без сделка в края на месеца.", "date": "2019.10.20", "title": "Борис Джонсън написа на ЕС, че иска и не иска отлагане на Брекзит"}
{"url": "https://www.dnevnik.bg/sviat/2019/10/20/3979060_moskva_obiavi_ukraincite_i_belarusite_za_ruskoezichni/", "text": "Руското правителство реши, че вече ще признава гражданите на Украйна и Беларус за говорещи руски език. За всички останали по света се запазва схемата да се полага изпит или събеседване за владеене на езика. За украинците и беларусите ще е достатъчно само да подадат заявление, че искат документ за статут на \"носител на руски език\". Това дава на чужденци право на постоянно пребиваване в Русия и сдобиване по опростена процедура с руско гражданство -например, без да се налага 5 години постоянно да си бил на руска територия. През април президентът Владимир Путин обяви, че ще предоставя руски паспорти на около 3 млн. жители на контролираните от подкрепяните от Русия сепаратисти в Източна Украйна. После този режим бе разширен върху цялата Донецка и Луганска области на Украйна, т.е. и върху земите, които са под контрола на Киев. Тези документи за самоличност не се признават в Европа. Досегашните правила определяха, че без изпит или събеседване този статут се дава на чужденци и лица без гражданство, които имат роднини по възходяща линия, постоянно живяла в Русия или на територията на СССР, но в границите на днешната Руска федерация. Правителството обяснява, че няма единен критерий за владеене на руски език. В едни случаи се прави тест, в други има разговор използване на аудио- видео - и мултимедийни материали. Затова в правителството планират да възложат на МВР да изработи единен метод.", "date": "2019.10.20", "title": "Москва обяви украинците и беларусите за рускоезични"}
{"url": "https://www.dnevnik.bg/sport/2019/10/20/3979073_mach_ot_kupata_na_angliia_beshe_prekraten_zaradi/", "text": "Двубой от квалификациите в турнира за Купата на футболната асоциция (ФА къп) в Англия беше прекратен заради расизъм. Това се случи в събота по време на срещата между \"Харингей бороу\" и \"Йоувил таун\" при резултат 1:0 за гостите. Фенове на гостуващия тм отправиха расистки обиди към вратаря на домакините от \"Харингей\" и дори го замеряха с предмети, съобщи Би Би Си. Треньорът на \"Харингей\" Том Лойзу изведе играчите си от терена в 64-тата минута след като вратарят на отбора Валери Дъглас Паджетат, който е от Камерун, бе замерян с предмети и оплюван от феновете на \"Йоувил\" преди отсъдената срещу \"Харингей\" дузпа. След изпълнението на дузпата треньорът изведе отбора си, а на сайта на клуба бе написано: \"Мачът бе прекратен след расистки обиди. Ужасен следобед.\" Случката идва само пет дни след  скандала с расистки обиди  към английските национали в София на двубоя България - Англия. Тогава мачът беше спиран два пъти, но се доигра. След това Англия реагира с критични коментари, а Висшата лига започна инициатива за солидарност преди всички мачове от настоящия кръг. \"Пет минути след края на мача срещу България всеки голям телевизионен оператор и журналист бе отвратен. Навсякъде се каза \"ние сме отвратени от този расистки акт\". Вече минаха два часа след прекратяването на мач в Англия заради расистки скандирания. Къде са същите тези радио и телевизионни журналисти? Това е лицемерие, а то поддържа расизма жив\", заяви афектирано бившият английски национал Стан Колимор.", "date": "2019.10.20", "title": "Мач от Купата на Англия беше прекратен заради расизъм"}
{"url": "https://www.dnevnik.bg/bulgaria/2019/10/20/3979075_bezplatni_vaksini_shte_ima_za_10_ot_horata_nad_65/", "text": "В края на следващата седмица идва първата партида ваксини за възрастните хора. Това съобщи проф. д-р Тодор Кантарджиев от Националния център по заразни и паразитни болести в ефира на БиТиВи. \"Закъсня позицията на Световната здравна организация за състава на ваксините и това забави с около един месец производството на ваксините. В повечето европейски страни също имат затруднения\", обясни Кантарджиев. В момента в Европа няма разпространение на доказан циркулиращ епидемичен вирус, но в 20 европейски страни се доказват вируси от група А и група Б, добави още той. Причината за забавянето е, че в световен мащаб има недостиг на противогрипни ваксини и те трябва да се поръчват много по-рано, а договорът за тези е подписан през септември. За тази година ще бъдат осигурени безплатни ваксини за 10% от хората над 65-годишна възраст. Безплатните ще бъдат поставени на тези, които най-много се нуждаят от медицинска гледна точка по преценка на личните лекари. Той каза, че ваксините вече може да се намерят в аптеките, а ваксинацията може да се извърши до края на декември. Безплатните ваксини се очакват в началото на ноември. Общопрактикуващите лекари обаче предупреждават, че срокът за поставянето им е твърде кратък и настояват да бъде удължен. В Бургас в част от аптеките могат да се намерят противогрипни ваксини, но срещу заплащане. \"Съобразно квотата, която имаме за възрастни пациенти над 65 години съм заявил около 250 ваксини\", заяви д-р Пламен Панайотов – общопрактикуващ лекар и уточни, че има възможност да се направи заявка за допълнителни бройки, ако тези бъдат използвани. В Регионалната здравна инспекция в Бургас също не знаят кога ще бъдат доставени ваксините. Безплатни са предвидени за 10% от населението над 65 години.", "date": "2019.10.20", "title": "Безплатни ваксини ще има за 10% от хората над 65 години"}
{"url": "https://www.dnevnik.bg/na_put/2019/10/20/3978542_serdika_i_drugi_sedem_miliona/", "text": "Сердика\"! Това е най-новото лале в света. Селектирано е в Холандия по идея на холандското посолство като специален подарък за България за 110-годишнината на дипломатическите отношения между двете страни. През юни холандският външен министър Стеф Блок връчи на министър Екатерина Захариева сертификат за лалето. Първите луковици бяха засадени вчера от холандската посланичка Беа тен Тъшер и заместник-министъра на земеделието Чавдар Маринов. Идната седмица предстои и засаждането на останалите. Близо три хиляди лалета, наречени на старото име на българската столица, ще разцъфнат напролет в градинската между Народното събрание и Софийския университет. Разбира се, в бяло, зелено, червено като българското знаме и във форма, която напомня роза.      Да си поръчаш лале В Холандия не е необичайно да си \"поръчаш\" лале. Кръщаването на лале е специално събитие. За селекционера това е последната, най-приятната фаза на селекцията. Нужни са 10-15 години след кръстосването, за да развие уникално лале. Това са грижи и внимание. Няма нужда да чакате толкова, ако сте си наумили да си наречете лале. Селекционерите на лалета не спират да работят и все ще намерят нещо подходящо за вашите изисквания, за да не чакате дълго. Името обаче трябва да е приемлива, да \"пасва\" на типа лале, обясняват селекционерите. Тяхна е последната дума за кръщаването на лале на дадено име. Окончателното одобрение идва от Кралската асоциация на производителите на луковици. За да играете на сигурно, добре е да имате няколко версии на имена. И се пригответе да платите. И то сериозна сума. За фирми е повече, почти двойно. Иначе церемонията по кръщаването е изцяло на въображението ви – ваше парти или на този, на когото подарявате. Фирмата иска да знае кое време избирате, за да ви приготви луковиците. Съветват, обаче, да се насочите към април-май, когато лалета разцъфтяват в пълната си красота. И други седем милиона  Близо седем милиона лалета и други луковични цветя разцъфтяват всяка пролет в \"Кукенхоф\" близо Амстердам, пролетната градина на Холандия. Само лалетата са 800 различни вида! Идеята за парка датира отпреди точно 70 години, когато кметът на градчето Лисе и производителите решават да направят \"изложба\" на открито и така да подпомогнат холандската индустрия. Днес това е витрина на холандското производство на лалета. През осемте седмици, когато бе отворен пролетта, паркът \"Кукенхоф\" е посетен от близо 1.5 млн. души. Все едно цяла София е минала оттам. Едно от най-фотографираните места в света! Засаждането на луковиците на лалета, минзухари и други пролетни цветя в \"Кукенхоф\" започна в началото на октомври. През 2020 година темата на Кукенхоф ще е \"Светът на цветовете\". Паркът е отворен за посетители от 21 март до 10 май. Не пропускайте изложбата \"Мания по лалето\", която ще ви разкаже легендите за луковици, струващи теглото си в злато, кражби на сортове, историята на черното лале До днешно време, в което Холандия е най-големият износител в света на луковици. Иначе холандската история на лалето е кратка: лалето е националната гордост на Холандия, но всъщност не е холандско. Родината му е Турция. Един от султаните направил на австрийския посланик подарък - луковици на лалета. Той дал няколко на свой холандски приятел, който пък ги донесъл в градините на Университета в Лайден.     ", "date": "2019.10.20", "title": "\"Сердика\" и други седем милиона"}
{"url": "https://www.dnevnik.bg/bulgaria/2019/10/20/3979084_v_cik_sa_podadeni_69_signala_i_230_jalbi_za/", "text": "Досега в Централната избирателна комисия (ЦИК) са подадени 69 сигнала и са заведени 230 жалби, свързани с местните избори. Това съобщи председателят на ЦИК Стефка Стоева в предаването \"Неделя 150\" по Българското национално радио. \"Преобладават тези, свързани с регистрацията на кандидати, с нарушения в предизборната кампания, с неизпълнението на споразумението между БНТ и политически партии, което за първи път виждаме на избори\", обясни Стоева. Председателят на ЦИК не скри очакването си, че в изборния ден ще има проблеми и ще има нарушения, но изрази надежда те да са от такова естество, че да не доведат до касиране на вота. \"Надяваме се да бъдат овладявани своевременно и професионално\", каза Стоева и допълни, че след приключването на изборите ЦИК ще излезе с препоръки към законодателната власт. \"След като отчетем резултатите и изготвим нашите анализи, ще се обърнем към народните представители, ще поставим проблемите, тяхна е политическата воля какви решения ще предприемат\", допълни още тя. Централната избирателна комисия е готова за местните избори. Около 60% от членовете на общинските и на секционните избирателни комисии са работили и на предишни избори. \"Този път проведеното обучение беше изключително сериозно. Миналата седмица, само в рамките на пет дни, членове на ЦИК посетиха всички 28 областни центрове в страната и проведоха обучение на членовете на Общинските избирателни комисии. На тези обучения имаше членове на Министерството на вътрешните работи, на пожарната, на Главна дирекция Гражданска администрация и административно обслужване, на информационно обслужване, на областни и на общински администрации\", допълни Стоева.", "date": "2019.10.20", "title": "В ЦИК са подадени 69 сигнала и 230 жалби за нарушения преди местния вот"}
{"url": "https://www.dnevnik.bg/kultura/2019/10/20/3974891_otkus_ot_kasting_za_mesiia_na_petur_delchev/", "text": "                         Една книга, в центъра на която са извечните въпроси пред всеки от нас. И най-вече: какъв е смисълът на все по-безсмисленото ни съществувание? Кастинг за Месия съдържа в себе си три равностойни валенции – брилянтна антиутопия, висока литература и потенциал за световен хит. Този роман без съмнение е най-чудовищната книга, която се е появявала на българския пазар през последните няколко десетилетия. Деян Енев Плановете да се заличи влиянието на Християнската Църква върху обществото бяха стари колкото самата Църква, но успяха да ги изпълнят онези, които проумяха църковността. За да се катурне Църквата, от векове атакуваха самия Храм – и винаги безуспешно. Капка по капка, троха по троха, зрънце по зрънце, люспа по люспа се отрони, откъсна и обели, каквото можеше. Но враговете на Църквата съобразиха, че Храмът, колкото и да се е разкривил и пропукал през вековете, все още се крепи на фундамента на вярващите. За да се срине тази основа, трябваше да се атакува вярата им. За да се сломи вярата им, беше достатъчно тя да се разфокусира от естествения ѝ епицентър – самият Богочовек Иисус Христос. И се започна... На една дума за Бог отговаряха с две за човека. На една дума за Вярата отговаряха с две за доверието. На една дума за Светлината отговаряха с две за просветлението. На една дума за Истината отговаряха с две за искреността. На една дума за Благата вест отговаряха с две за блаженството. На една дума за Любовта отговаряха с две за влюбването. При толкова много думи-думи-думи Бог се умълча в душите на хората. И когато пораснаха цели поколения с \"ярка душевност\" вместо смирена душа, дойде времето за последната атака. През 2020 година под внимателно насърчаваното и насочвано давление на обществото, отдавна изродило своята представа за добро и зло, за правилно и неправилно, за истина и неистина, за вяра и безверие, за свободния избор и свободата да не избираш, ООН прие европейското предложение за малки поправки в Хартата за правата на човека. \"Малките\" поправки включиха брояча на две гигантски атомни бомби, грижливо поставени в самите темели на Църквата. Всички хора, навършили пълнолетие, без каквито и да са ограничения, основани на раса, пол, националност или религия, имат право самостоятелно или групово, при доброволно и пълно съгласие помежду им, да образуват семейство. Семейството е естествена и основна клетка на обществото, призвана да възпроизвежда човешкия вид изцяло според своите разбирания и в пълно съгласие с тази Харта. Естествената и основна клетка на обществото, поддържала две хиляди години авторитета на Църквата – патриархалното семейство, бе заличена. Всеки човек има право на свобода на мисълта, съвестта и религията; това право включва правото да смени религията или убежденията си, както и свободата да изповядва религията или убежденията си, индивидуално или колективно, публично или частно, чрез обучение, обреди, богослужение и ритуали. Всеки човек, навършил пълнолетие, без каквито и да са ограничения, основани на раса, пол, националност или религия, има право самостоятелно да тълкува понятията \"живот\" и \"смърт\" и да прави свободен личен избор между състоянията, описани с тях. Земната власт си позволи да разреши на индивидите от вида Homo sapiens sapiens \"без каквито и да са ограничения, основани на раса, пол, националност или религия\", сами да си бъдат богове. Животът вече не беше свещен дар от Бог, който е Творец и Съдник. За Творец се припозна Случайността, а за съдник – Силата. Тълпата детронира Бог и на негово място въздигна Човека...", "date": "2019.10.20", "title": "Откъс от \"Кастинг за Месия\" на Петър Делчев"}
{"url": "https://www.dnevnik.bg/sport/2019/10/20/3979010_nakude_shte_poeme_boksut_sled_smurtnite_sluchai_na/", "text": "Понякога спортът представлява битка на живот и смърт в желанието на състезателите да дадат най-доброто от себе си. Буквално и преносно. 27-годишният боксьор  Патрик Дей не успя да спечели своята последна битка  и загина вследствие на тежката травма на главата, получена в двубоя срещу Чарлз Конуел. Това е четвъртият смъртен случай в бокса в последните няколко месеца, като инцидентите повдигнаха много въпроси около безопасността на спорта. Темата предизвика широк отзвук, като тя доведе до разнопосочни мнения и предложения в търсене на решение на проблема. Въпреки че претърпя веднага операция на мозъка, Дей почина след четири дни в кома. Преди това загинаха други двама професионални състезатели след получени травми по време на мачове. Това бяха 23-годишният аржентинец Уго Сантиян и 28-годишният руснак Максим Дадашев.      В допълнение преди по-малко от месец  българинът Борис Станчов  колабира на ринга по време на мач в Албания.  Впоследствие боксьорът загина , като се доказа, че той се е състезавал под фалшивата самоличност на братовчед си Исус Величков. Първосигнално мнозина призоваха за бързи действия, като част от мненията отново издигнаха тезата за пълна забрана на бокса. \"Колко още животи трябва да бъдат ненужно отнети преди този безсмислен спорт да бъде забранен\", каза Питър Маккейб, директор на асоциацията по мозъчни травми Headaway. Изключването на бокса от професионалния спорт вероятно не би решило проблемите, а дори ще ги увеличи. В същността си спортът има силата да възпитава, а конкретно боксът действа като превантивна мярка срещу вредните навици сред някои социални групи. \"Боксът е лесна и очевидна мишена и критиките са разбираеми, макар и не напълно справедливи. Боксът прави толкова много добро за младите хора. Държи ги далеч от улицата, далеч от наркотици, учи ги на дисциплина, самоувереност, така че доброто далеч надвишава лошото въздействие\", казва говорител на Световната боксова федерация пред CNN.      Между 1890 и 2011 г. са загинали общо 1604 боксьори в резултат на травми, получени на ринга, сочи проучване на Марио Веласкес. Средно по 13 състезатели почиват всяка година заради инциденти. Случаите намаляват, като през новия век броят им е 103, а смъртността средно за година е 0.13 случая на 1000 състезатели. \"Процентът на смъртност е по-нисък или подобен на други спортове с висок риск като американски футбол, мотоциклетизъм, гмуркане, алпинизъм, делтапланеризъм и конни надбягвания\", показва доклад на Американската асоциация по медицина от 2009 г. Разликата между бокса и другите спортове с висок риск на смъртност обаче е, че той е контактен спорт и целта е да се нарани съперникът. Еди Хърн, промотърът на Антъни Джошуа, призна, че спортът няма как да бъде 100% безопасен. Той призова за по-обстойни прегледи на физическото и психическото състояние на боксьорите. \"Беше трудна година за спорта. Трябва да се уверим, че сме заедно като общество. Непрекъснато се опитваме да се развиваме, продължаваме да се опитваме да направим спорта по-безопасен\", каза Хърн. Той допълни: \"Има много неща, на които да обърнем внимание, особено на прегледите на мозъка. Един от проблемите е честотата на проверките. Може да имате преглед всяка година, но понякога не се взимат предвид боевете, които сте имали след този преглед.\"", "date": "2019.10.20", "title": "Накъде ще поеме боксът след смъртните случаи на ринга"}
{"url": "https://www.dnevnik.bg/biznes/companii/2019/10/20/3979111_vmesto_do_obiad_stachkata_v_podrazdeleniiata_na/", "text": "Синдикатът на германските стюарди и стюардеси УФО (UFO) съобщи днес, че кабинният персонал на подразделенията на германския авиопревозвач \"Луфтханза\" (Lufthansa) ще стачкуват днес цял ден заради заплатите и пенсиите си, предаде \"Ройтерс\", цитирана от БТА. Първоначално \"Джърмануингс\" (Germanwings), \"Юроуингс\" (Eurowings), \"Луфтханза СитиЛайн\" (Lufthansa CityLine) и \"СънЕкспрес\" (SunExpress) щяха да спрат работа от 3.00 часа до 9.00 часа по Гринуич (6.00 - 12.00 българско време), но е решено протестните действия да продължат до полунощ местно време. Говорител на \"Луфтханза\" каза, че стачката е незаконна, тъй като статутът на УФО като преговарящ от името на кабинния персонал е под въпрос. В петък компанията предложи на кабинния персонал увеличение на заплатата с 2%, което накара профсъюза да отмени планираната стачка в компанията майка на летищата Франкфурт и Мюнхен. Трудовият спор обаче се задълбочи, след като УФО установи, че предложението не съдържа отстъпки по условията за наемане на работа и разходите. Профсъюзът на стюардите и стюардесите от месеци води съдебна битка с авиокомпанията за законовия си статут. Според \"Луфтханза\" новото ръководство на УФО, което пое управлението по-рано тази година, не е избрано съобразно законовите изисквания.", "date": "2019.10.20", "title": "Вместо до обяд стачката в подразделенията на \"Луфтханза\" ще продължи цял ден"}
{"url": "https://www.dnevnik.bg/photos/2019/10/20/3979117_snimka_na_denia_purva_sreshta_s_kristalina_georgieva/", "text": "Министърът на финансите Владислав Горанов и управителят на БНБ Димитър Радев се срещнаха във Вашингтон с новия управляващ директор и председател на Изпълнителния съвет на Международния валутен фонд (МВФ) Кристалина Георгиева, съобщиха от пресцентъра на Министерството на финансите. Това е първата официална среща между тях, след като Георгиева   на 25 септември 2019 година. В рамките на разговора са обсъдени глобалното икономическо развитие и възможностите за насърчаването му, както и приоритетите в областта на икономическата политика в световен мащаб за осигуряване на по-силен и устойчив растеж.", "date": "2019.10.20", "title": "Снимка на деня: Първа среща с Кристалина Георгиева като директор на МВФ"}
{"url": "https://www.dnevnik.bg/analizi/2019/10/20/3979158_durjava_ludnica_kak_jivia_disidentut_petur_manolov/", "text": "                         Той е от малкото, които обявяват БКП за политически труп още докато е на власт и е силна. Отговорът не закъснява: обиск, арест и писмо на писател, уж колега: \"Очаква те тревата на забравата, човече, нищо друго\". Това пророчество не се сбъдва. Петър Манолов вече не е между живите, но името му привлича младите българи. Ето защо. \"Ние не искаме да се борим за нищо, защото нали тези, които се бяха борили за нашето щастливо бъдеще половин век не могат да се досетят, че стадо без истинска демокрация оформя държава лудница.\" Годината е 1987. Дворът на Софийски университет. Студентски хепънинг. Петър Манолов чете на глас поемата си \"Сто кръпки\": \"Киното стана недостъпно за всички ни, а телевизията вони като духовен публичен дом Ние свикнахме вече да можем без толкова много неща! Господи, каква изумителна свобода!\" Студентите изпадат в транс от думите му и не спират да го аплодират. \"Сто кръпки\" става една от най-цитираните по студентски купони поема. Моно Петра, син на Петър Манолов, смята, че именно това произведение става начало \"на шеметната му поетично-дисидентска кариера\". Литературният критик Светлозар Игов казва в началото на 90.те: \"Неудобно ми е да нарека Петър Манолов герой на българската съпротива срещу тоталитаризма (въпреки че на фона на нейната хилавост това е необходимо, още повече, че когато страшното отмина, изведнъж се навъдиха много герои) – и не защото съм скъп на похвали, а защото пръв поетът ще ми се разсърди за тази патетичност.\" Преди 1987 Манолов е част от арстистичния бохемски живот в Пловдив. Има издадени две стихосбирки - \"Докато стана пясък\" и \"Весене\". Работи различни професии – нощен пазач, метеоролог, възпитател. Прекарва времето си между Пловдив и Иракли, където строи малка колиба през 1968 г. Този своеобразен отшелнически живот не дразни властта, докато Петър Манолов не става секретар на Независимото дружество за защита правата на човека, основано на 16 януари 1988 г. В програмата на дружеството, чиито членове са предимно бивши политически затворници, е записано: \"Ние сме убедени, че комунистическата партия и нейните формални политически придатъци /БЗНС, ОФ, профсъюзи, ДКМС/ са отдавна трупове, които гражданите на България изхранват и влачат по историческа инерция. Вече са назрели условията за бърз професионален и политически плурализъм, който ще се развие спонтанно и неконтролируемо.\" Като една от целите си дружеството посочва \"оздравяване раните, нанесени на етническите малцинства с престъпно лекомислие от една върхушка, целяща с това да удължи срока на своето безполезно за народа властване.\" Започват арести на членовете на сдружението. Петър Манолов е арестуван в края на 1988 г. Домът му е обискиран от Държавна сигурност, иззет е архивът му, където са документите на дружеството, както и литературните му произведения. В знак на протест поетът обявава гладна стачка. Въпреки пълната цензура в страната, новината се разпростанява от чуждите радиостанции, излъчващи на български език (BBC, \"Дойче веле\", Радио Свободна Европа). Хора от българската емиграция в чужбина и много приятели на Манолов в България започват международна кампания в негова защита, в която се включват писатели като Кърт Вонегът, Алън Гинзбърг, Норман Мейлър, Айзък Азимов. Тогава управляващият страната ЦК на БКП разпорежда провеждането на открити партийни събрания в цялата страна с обсъждане и заклеймяване на поезията на Петър Манолов. На 7 февруари официалният вестник \"Работническо дело\" публикува обширна статия \"Кой и как се бори за правата на човека в България?\", заедно с писма на читатели, където членовете на Независимото дружество за защита правата на човека са наречени \"измет, отрепки\". На особена атака е подложен Петър Манолов – без всякакъв контекст е публикуван откъс от чернова на негово еротично стихотворение. \"Очаква те тревата на забравата, човече, нищо друго\". Така писателят Славе Македонски завършва своето открито писмо към Петър Манолов в \"Работническо дело\" на 9 февруари.. \"Защо си загуби вярата, Петре, защо ?\" - пита още писателят Македонски и особено недоумява за \"ония дивотии, дето програмата на назованото ви дружество отрича ръководната роля на БКП., извинявай, трябва да не си бил с ума си\". Манолов е разпитван всекидневно в Държавна сигурност. Семейството е подложено на постоянен тормоз чрез анонимни телефонни обаждания и заплахи за живота на тогава 15-годишния Моно. Вера, съпругата на Манолов, и до ден днешен не може да намери думи, за да опише преживяното. \"Не знам дали някога изобщо ще мога\", казва тя. На 20 май 1989 г. цялото семейство е екстрадирано от България за Франция, където ще остане до 1991 г. Принудителната емиграция на Манолов го откъсва от Дружеството, чието истинско влияние върху промените в България все още не е оценено точно и ясно. Общият враг – комунистическата партия и нейният режим – събира на едно място твърде различни хора. Още в средата на 1989 г. Илия Минев е сменен като председател от Румен Воденичаров, който е свързан с ДС. Дружеството се отказава от едно от основните си искания за защита на правата на етническите малцинства. Самият Илия Минев, който и до днес е считан в средите на репресираните за най-достоен и единствен дисидент, публикува в следващите години смущаващи статии, в които не се отказва от националистическите идеи на Съюза на българските национални легиони (на които той самият е един от водачите преди 9.09.1944 г.) и дори поставя под съмнение Холокоста. Но това е друга тема. След връщането си в България Манолов продължава да бъде политически активен – но вече не чрез сдружения и партии, а предимно чрез своята поезия. От 1997 до 2002 година управлява държавното издателство \"Народна култура\". Това е последната длъжност, която заема. Връща се към своето отшелничество. Животът му протича основно между Пловдив и Иракли. Издава още четири поетични книги. Годината е 2013. София. Залата е препълнена с млади хора. На екрана тече разпитът между поета Петър Манолов и следователя от ДС Ангел Василев Александров от февруари 1989 г. Това е една от първите публични прожекции на новооткритите филмови архиви. Публиката е електризирана, ръкопляска на всяка дума на Манолов. В залата е самият Манолов, дошъл от Пловдив със съпругата си Вера и сина си Моно. \"Това беше един от най-щастливите моменти за нашето семейство\", споделя по-късно синът му. \"Знаехме, че има такива записи, но мислехме, че са изчезнали. Виждаме ги за първи път\". На младите хора в залата, повечето от които ходят на всекидневни протести срещу избора на Делян Пеевски за шеф на ДАНС, е позната само една фигура от този диалог – следователят от ДС Александров. Той е видна фигура в посткомунистическа съвременна България, подпомогнал е кариерата на Пеевски в съдебната система (като член на Висшия съдебен съвет Александров предлага на ВСС младият Делян Пеевски да бъде назначен за следовател въпреки липсата на юридически стаж). \"Защо днес знаем толкова много за недостойните, а не знаем нищо за достойните?\", пита тогава журналистът Георги Марчев. Така през 2013 г. фигурата на Петър Манолов е преоткрита от протестиращите млади хора, за които 1989 е година без съдържание. Но разпитът на Манолов, воден от Александров, по въпросите за \"социалното и космическо\" битие, става легендарен и до днес е хит в мрежата. Именно този рядък филмов документ от годината на големите промени, който може да бъде намерен в Комисията за досиетата, превръща Манолов в култова фигура не само в България. През 2016 г. Международният фестивал на късометражните филми в Дрезден го кани за почетен гост на фестивала – една от темите тогава са филмовите архиви на тайните служби в Източна Европа в сравнителна перспектива. Малко преди фестивала Манолов умира. Днес той щеше да е точно на 80 години. \"Народът, казват, даже да загуби кръв, след туй си я набавя пак, от ранните череши и копривата. Но щом загуби дух, не може да го замени със вятър\".", "date": "2019.10.20", "title": "\"Държава лудница\". Как живя дисидентът Петър Манолов преди и след 1989 г."}
{"url": "https://www.dnevnik.bg/sviat/2019/10/20/3979169_vatikana_razsledva_zloupotreba_s_dareniia_za_kupuvane/", "text": "Правосъдието на Ватикана разследва системата, чрез която е станало възможно придобиването на луксозна сграда в Лондон чрез дарения за Църквата, съобщава Франс прес. Това е поредна деликатна афера, засягаща финансите на Светия престол след оставката началника на жандармерията, натоварена с досието. Дали става въпрос за спорно управление на даренията, предназначени за бедните, или за разчистване на сметки на върха на Ватикана? Разследването, започнало през лятото, посочва \"сериозни елементи за финансови злоупотреби, измами, злоупотреба с доверие и пране на пари\", според заповедта за обиск, публикувана днес от седмичника \"Еспресо\". Което, както изглежда, потвърждава впечатлението, че папа Франциск среща затруднения да прилага реформата си за финансова прозрачност по върховете на Светия престол. Правосъдието на Ватикана иззе на 1 октомври документи от офисите на самия Държавен секретариат, където работи личната охрана на папата, както и от Службата за финансова информация - независим финансов регулатор. Това е единственото потвърдено от Ватикана, още същия ден. В понеделник папа Франциск прие оставката на Доменико Джани, дългогодишен шеф на сигурността във Ватикана и главен телохранител на Светия отец, заради изтичане на информация от разследване на предполагаеми финансови престъпления. Изтеклите документи попаднали в ръцете на разследващия журналист Емилиано Фитипалди от \"Еспресо\", който вече беше публикувал крадени документи за вътрешните финансови практики на Ватикана в рамките на мащабния скандал, наречен \"Ватилийкс Две\" през 2015 година. Това доведе до дело и осъждане на испански духовник за разпространение на поверителни документи. Според документите на \"Еспресо\" 650 милиона евро средства са на разположение на Държавния секретариат (през 2019 година), голяма част от които получени от дарения за Светия отец от благотворителни акции и функционирането на Римската курия. Около 500 милиона евро от тази сума са били поверени през последните години на банка Креди сюис (Crеdit Suisse) със задачата да ги реинвестира. Разследването се базира на сигнал на Института за религиозни дейности (банката на Ватикана), от която Държавният секретариат е поискам без много обяснения през 2018 година плащане на 150 милиона евро за окончателното придобиване на сграда в лондонския квартал Челси (17 000 квадратни метра, представляващи около 50 луксозни апартамента). Сделката е била на обща стойност 200 милиона евро, според документи на \"Еспресо\". /БТА", "date": "2019.10.20", "title": "Ватикана разследва злоупотреба с дарения за купуване на сграда в Лондон"}
{"url": "https://www.dnevnik.bg/sport/2019/10/20/3979171_cska_obvini_sudiiata_za_zagubata_ot_lokomotiv/", "text": "Съдията Станислав Тодоров е единствената причина за загубата на ЦСКА от \"Локомотив\" (Пловдив), обяви директорът на червените Стойчо Стоилов след двубоя на Лаута.  \"Армейците\" отстъпиха с 0:1  след спорно попадение на Йосип Томашевич. \"Този човек, който свършва с футбола, днес беше поставен с цел да се унижи за пореден път ЦСКА. Засадата при техния гол е три метра. Това е най-малкият проблем – нашите играчи се малтретират и съдиите не взимат никакви мерки. Удрят се без топка и никакви картони. Фаулове не се дават, това е безобразно съдийство. Това мога да кажа\", каза Стоилов пред репортери. \"Един път завинаги футболът в България трябва да възтържествува, защото в момента е мафията\", добави директорът на червените. Стоилов обаче не отговор на въпрос дали вижда спортно-технически проблеми в тима. Треньорът Милош Крушчич изрази мнение, че ЦСКА е загубил, защото не е вкарал положенията си. \"За да победиш, трябва да вкараш голове. Ако бяхме вкарали, тогава всичко щеше да е в различна посока. Али Соу пропусна и след това се стигна до гола на \"Локомотив\". Трябва да работим много да оправим грешките си, но няма да се предаваме\", каза Крушчич.", "date": "2019.10.20", "title": "ЦСКА обвини съдията за загубата от \"Локомотив\""}
{"url": "https://www.dnevnik.bg/sviat/2019/10/20/3979134_zaev_obiavi_izbori_v_severna_makedoniia_na_12_april/", "text": "Участниците в среща на партийните лидери в Северна Македония са се договорили предсрочните избори в страната да са на 12 април догодина. Това съобщи премиерът Зоран Заев след среща с тях при президента, предаде агенция МИА. Решението да се гласува извънредно бе предизвестено. То следва Европейския съвет тази седмица, на който Скопие и Тирана  не получиха дата за начало на преговори . Основен проблем бе  съпротивата  на френския президент Еманюел Макрон. В  обръщение във \"Фейсбук\"  часове преди срещата Заев каза, че промените не идват от едно правителство или 20 души, а от \"всички два милиона граждани\" и на страната ѝ предстои много работа. Вчера той обясни, че би трябвало гражданите да решат \"дали да ходим по истинския път на европейски ценности напред, или по мрачния път да разделения и конфликт и изолацията, която води назад, на пътя на приятелството със съседите или на конфронтация.\" Единственото несигурно в решението от тази вечер бе моментът на изборите. Заев обяви, че е предложил 22 или 29 декември, но опозицията е отхвърлила идеята с искането преди това да има 100 дни служебно правителство. Според лидера на опозицията Християн Мицкоски такъв кабинет ще встъпи в длъжност от началото на януари. В това правителство ВМРО-ДПМНЕ ще има контрол върху няколко министерства, но премиерът вероятно ще е предложен от досегашните управляващи. Вотът, потвърди Заев, ще отложи и преброяването, което трябваше да се случи през първата половина на 2020 г. - близо 18 години след последното. Как се стигна дотук Една от възможностите на масата след липсата на резултат в бе подаване на оставка - така версия  бе тиражирана от италианската агенция ANSA . Тя не бе официално потвърдена до края на деня, но според нея Заев бе уведомил европейските лидери за намерението си. Бе насрочена за днес среща на партийните лидери - Заев (който оглавява управляващия Социалдемократически съюз на Македония), Али Ахмети (лидер на коалиционния партньор Демократичен съюз за интеграция) и Християн Мицкоски (който оглавява опозиционната ВМРО-ДПМНЕ). Там ще са и лидерите на три по-малки албански партии като Алианса на албанците на Зиядин Села, който се обяви за избори преди решението на Заев. Ден по-късно Заев съобщи, че на срещата при президента Стево Пендаровски  ще предложи предсрочни избори . Редовните би трябвало да са през декември догодина, макар че между премиера и Мицкоски течеше разговор за изтеглянето им и засега възможният вариант изглеждаше октомври догодина. Пред македонски медии, помолен да коментира информацията, Заев обясни: \"Първо ще кажа, че аз съм Зоран Заев и може да съм премиер, депутат, кмет, но съм човек и всички възможности бяха в главата ми. Почувствах гнева и горчивината и това, както и всеки човек, ме води към всякакви размишления. Но си казах, че нямам право да се откажа да се боря.\" Мицкоски приветства решението и заяви, че ако Заев не размисли (вариант, който опозиционният лидер допусна), трябва \"веднага\" да бъдат насрочени избори и да бъде назначен служебен кабинет със служебен премиер. \"Предлагаме го от месеци,\" обясни той пред журналисти. Стъпката на Заев се ползва и с подкрепата на председателя на коалиционния партньор Али Ахмети. \"Държавен консенсус за европейския път\" Пендаровски заяви по средата на срещата - чиято първа част бе посветена на отложените преговори - че има държавен консенсус за \"европейския път\" и че Скопие има опит с такива трудности. Последният път е през 2009 г. на срещата на върха на НАТО в Букурещ, когато Гърция блокира поканата за Скопие. Освен това \"нямаме проблем с новата методология, която се предлага\" и \"сме съгласни с обратимостта на процеса, защото ние няма от какво да се страхуваме\", заяви президентът. Той има предвид аргумента на френския президент Еманюел Макрон, че не бива да се приема начало на преговори със Скопие, преди да е изработена нова методология на разширяването и да са изпълнени условия, които да гарантират, че процесът на евроинтеграция и приемане на ценности и норми няма да е обратим.", "date": "2019.10.20", "title": "Заев обяви избори в Северна Македония на 12 април догодина"}
