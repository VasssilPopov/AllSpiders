{"url": "http://www.dnevnik.bg/sport/2017/09/19/3045020_mukite_na_livurpul_produljiha_s_ranno_otpadane_ot/", "text": "Ранно отпадане от Купата на лигата продължи септемврийските мъки на \"Ливърпул\". Рекордьорът по трофеи в този турнир загуби с 0:2 при гостуването на \"Лестър\" и записа четвърти пореден мач без победа във всички турнири. В предишните си три срещи, последвали паузата за националните отбори, тимът на Юрген Клоп направи домакински равенства с \"Бърнли\" и \"Севиля\" и беше разгромен с 0:5 от \"Манчестър сити\". \"Ливърпул\" отпада още в третия кръг на Купата на лигата за пръв път от 2013 г. и едва за втори в последните 12 години. Червените неизменно бяха сред полуфиналистите в предишните три сезона и играха финал преди две години, но не са печелили турнира от 2012 г. Това е и единственият им трофей в последното десетилетие. Клоп заложи на трети вратар в последните си три мача - Дани Уорд. Останалите в стартовия състав на германеца бяха Джо Фланагън, Джо Гомес, Рагнар Клаван, Андрю Робъртсън, Джордан Хендерсън, Марко Груич, Джоржиньо Вайналдум, Алекс Окслейд-Чембърлейн, Фелипе Коутиньо и Доминик Соланке. През първото полувреме мърсисайдци не направиха достатъчно в атака, за да се справят с добре подредената отбрана на \"Лестър\". След почивката те показаха обичайните слабости в защита и дефанзивните грешки бяха наказани от Шинджи Оказаки в 65-ата минута и Ислам Слимани в 78-ата минута. \"Ливърпул\" владееше топката в близо 80% от времето през първата част. \"Лестър\" обаче се защитаваше солидно с десет души зад топката. В повечето случаи, в които създаваха напрежение, играчите в червено не успяваха да засекат топката в близост до вратата на съперника. Вратарят на \"Лестър\" Бен Хамър само веднъж трябваше да се намесва и се справи уверено с удар на Коутиньо след индивидуален пробив. Най-добрият шанс за гол дойде в добавеното време на първата част, когато Коутиньо изведе Соланке зад защитата, но бившият играч на \"Челси\" прехвърли вратата. През второто полувреме \"Ливърпул\" заигра на по-ниски обороти. В 55-ата минута Демарай Грей направи хубав пробив в половината на гостите, но ударът му с левия крак от границата на наказателното поле беше неточен. Десет минути по-късно \"Лестър\" откри резултата. \"Ливърпул\" не успя да изнесе играта след центриране от корнер и топката беше върната към наказателното поле. Уес Морган се пребори във въздуха и продължи към Ленадро Уйоа, който я свали с глава за Оказаки. Японецът овладя на гърди и я насочи в мрежата с десния крак. \"Ливърпул\" опита да реагира на гола, но получи втори в 78-ата минута. Слимани беше оставен да пробие от левия фланг към границата на наказателното поле, откъдето алжирецът намери горния десен ъгъл на Уорд със страхотен изстрел с левия крак. Този гол окончателно обезвери играчите на \"Ливърпул\", които дори можеха да запишат по-тежко поражение. Уорд обаче направи отлично спасяване след изстрел на Грей. Всички резултати \"Лестър\" - \"Ливърпул\" 2:0 \"Тотнъм\" - \"Барнзли\" 1:0 \"Уест хем\" - \"Болтън\" 3:0 \"Рединг\" - \"Суонзи\" 0:2 \"Кристъл палас\" - \"Хъдърсфийлд\" 1:0 \"Борнемут\" - \"Брайтън\" 1:0 (след продължения) \"Бристол сити\" - \"Стоук\" 2:0 \"Астън вила\" - \"Мидълзбро\" 0:2 \"Брентфорд\" - \"Норич\" 1:3 \"Уулвърхемптън\" - \"Бристол роувърс\" 1:0 (след продължения) \"Бърнли\" - \"Лийдс\" 2:2 (след продължения, 3:5 при дузпите) \"Арсенал\" - \"Донкастър\" \"Челси\" - \"Нотингам форест\" \"Евертън\" - \"Съндърланд\" \"Манчестър юнайтед\" - \"Бъртън\" \"Уест бромич\" - \"Манчестър сити\"", "date": "2017.09.19", "title": "Мъките на \"Ливърпул\" продължиха с ранно отпадане от Купата на лигата"}
{"url": "http://www.dnevnik.bg/gradska_sreda/2017/09/19/3044796_gradskiiat_transport_v_sofiia_veche_predlaga_na/", "text": "Всеки жител на София вече може да избере най-бързия маршрут и най-близкия до себе си обществен транспорт, за да стигне до желаната дестинация. В обновения си сайт Центърът за градска мобилност разполага с нова секция, в която гражданите трябва да въведат къде се намират, къде искат да стигнат и кога планират да отпътуват. След това приложението ще им предложи с кое превозно средство от градския транспорт ще пристигнат най-бързо, както и кои са маршрутите с най-малко ходене и най-малко прекачвания. Услугата  \"До къде ще пътувате\"  е достъпна и през мобилни телефони и е част от кампанията на центъра за градски транспорт да направи сайта си по-функционален за граждани. От пресцентъра на общинското дружество обясниха пред \"Дневник\", че в момента се работи по възможността информацията за промените в маршрутите да се публикува в отделен модул на сайта в разбираем вид, без да бъдат изписвани на номерата на заповедите и решенията за промените, както е в момента. Съвсем скоро ще бъде достъпна и възможността за подаване на онлайн заявления за персонални карти за градски транспорт. В момента това е възможно за издаването на винетни стикери за паркиране на живеещите в районите на сините и зелените зони за паркиране в София.", "date": "2017.09.19", "title": "Градският транспорт в София вече предлага на гражданите как да пътуват по-бързо и удобно"}
{"url": "http://www.dnevnik.bg/sport/2017/09/19/3044939_cska_se_klasira_na_18-final_za_kupata_na_bulgariia/", "text": "ЦСКА очаквано се класира на 1/8-финал в турнира за  Купата на България  след лесен успех с 4:1 над втородивизионния \"Несебър\". Червените нямаха никакъв проблем край морето и още до 30-ата минута си осигуриха комфортен аванс от два гола. Над всички беше Кевин Кубемба, който вкара хеттрик, а веднъж се разписа и Кирил Десподов. В края на мача Николай Бодуров си отбеляза автогол. Треньорът на ЦСКА Стамен Белчев даде шанс на някои от футболистите, които играят по-рядко, а за първи път като титуляри излязоха последните две нови попълнения Раул Лое и  Александър Барт . Още в 15-ата минута гостите откриха след бърза контраатака. Меркадо проби по лявото крило и намери Кубемба с точен пас, като нападателят нямаше проблем да се разпише. Още четвърт част по-късно упражнение се повтори и отново Кубемба беше точен. Николай Костов загуби елементарно топката пред собственото си наказателно поле, Александър Георгиев центрира, а конгоанецът удвои аванса на червените. Комфортният аванс до голяма степен успокои червените и те свалиха оборотите. До почивката нови голове не паднаха, като \"Несебър\" потърси малко по-активна игра, но нямаше сериозни положения пред Георги Китанов. Час след началото на мача Кубемба оформи своя хеттрик, след отлична комбинация с Лое. Двамата направиха двойно подаване и конгоанецът се разписа, покачвайки на 3:0. По-интересно стана в заключителните минути, когато Кирил Десповод вкара четвърти гол. Той получи хубав пас от Георгиев, финтира вратарят Бояджиев и пусна топката в опразнената мрежа. В добавеното продължение \"Несебър\" стигна до почетен гол, който обаче отново беше вкаран от футболист на ЦСКА. Костов центрира опасно от свободен удар и в опита си да изчисти топката Николай Бодуров я прати към собствената си врата. \"Мисля, че когато си бил 4:1 резултатът казва всичко. Не беше много лесно, защото до втория гол тимът на \"Несебър\" оказа сериозен отпор. С малки изключения съм доволен от всички. Щом един играч е в ЦСКА трябва да бъде готов да играе във всеки мач, когато е нужен на отбора. Имаше леко отпускане през второто полувреме, отделно имахме проблеми и при някои статични положения\", каза треньорът на червените Стамен Белчев.", "date": "2017.09.19", "title": "ЦСКА се класира на 1/8-финал за Купата на България след 4:1 над \"Несебър\""}
{"url": "http://www.dnevnik.bg/bulgaria/2017/09/19/3044931_mvr_niama_informaciia_za_razprostranenie_na_igrata_sin/", "text": "Към настоящия момент в главна дирекция \"Борба с организираната престъпност\" (ГДБОП) и в партньорските служби от ЕС, Русия и САЩ не са постъпили конкретни сигнали за наличие и разпространение чрез социалните мрежи на играта \"Син кит\". Това заяви вътрешният министър Валентин Радев по време на парламентарния контрол днес. По думите му, цитирани от \"Фокус\" темата \"Син кит\" е преекспонирана в опит да бъде привлечено вниманието на потребителите с чисто комерсиална цел, без да е подплатена с каквито и да е конкретни доказателства и факти. \"Първите данни за наличие на тази игра датират от края на 2015 г., когато в руски електронни медии започва да се спекулира с убийството на 16-годишно момиче\", обясни министърът. \"По проблема многократно са давани интервюта в български медии от експерти от ГДБОП. Експертите продължават установената практика за провеждане на беседи и лекции сред подрастващите в учебните заведения из цялата страна\", допълни Валентин Радев. В средата на февруари тази година в Русия отново се заговори за \"групата на смъртта\" - общества в най-популярната в страната социална мрежа \"ВКонтакте\", където млади хора получават \"задачи\", за които се предполага, че ги довеждат до самоубийство. Руските медии предупредиха тогава за нова вълна на играта \"Синия кит\", в която за 50 дни детето трябва да изпълни 50 задачи (основно свързани с физическо самонараняване). Учените, които изучават \"групата на смъртта\", са убедени, че това явление трябва да бъдат категоризирано повече като градска легенда. Повече за нея четете  тук .", "date": "2017.09.19", "title": "МВР няма информация за разпространение на играта \"Син кит\" чрез социалните мрежи"}
{"url": "http://www.dnevnik.bg/sviat/2017/09/19/3044940_trump_pred_oon_moje_da_se_naloji_da_unishtojim_severna/", "text": "Може да се наложи САЩ \"да унищожат изцяло\" Северна Корея, освен ако Пхенян не намали ядрените си опити, заяви американският президент  Доналд Тръмп  пред Общото събрание на ООН. Това бе най-острата досега заплаха на Вашингтон срещу севернокорейския  лидер Ким Чен-ун , когото Тръмп подигравателно нарече \"човека-ракета\", запътил се към \"самоубийствена мисия\". Президентът на САЩ призова държавите от ООН да работят заедно, за да поставят в изолация правителството на Ким. В 41-минутното си слово Тръмп нападна още Иран и Куба, но най-резките му думи бяха насочени към Пхенян. Той обяви, че ядрената програма застрашава целия свят и непряко критикува Китай – основният търговски партньор на Ким – с фразата \"Скандално е, че някои държави не само търгуват с такъв режим, а и въоръжават, снабдяват и подкрепят финансово държава, която заплашва света с ядрен конфликт\". Тръмп за пореден път осъди ядрената сделка на предшественика си  Барак Обама с Иран  и намекна, че може и да не я поднови, когато срокът за това настъпи в средата на октомври. Той нарече Иран \"икономически изчерпвана и измамническа държава\", която изнася насилие. Това бе поредният опит на президента да подчертае изолационистката си политика \"Америка на първо място\". \"Ще защитавам преди всичко интересите на Америка\", каза той. \"В интерес на всички нации е да имаме бъдеще, в което всяка държава може да бъде суверенна, просперираща и безопасна.\" Що се отнася до Венецуела, Тръмп заяви, че ситуацията там е \"напълно неприемлива\" и САЩ \"не може просто да гледат отстрани\". \"Не можем да останем със скръстени ръце. Като добри приятели и съседи, ние и всички други трябва да си поставим за цел да им помогнем да си върнат свободата, да си възстановят държавата, да си възвърнат демокрацията\", каза той. Тръмп каза, че страната му \"се стреми към деескалация на сирийския конфликт\", към \"намиране на политическо решение, което ще уважи волята на сирийския народ\". По думите му международната общност трябва да се бори със заплахите срещу националния суверенитет - от Украйна до Южнокитайско море. Масовото движение на бежанци през международните граници е \"нечестно\" както за приемащите страни, така и за родните им, каза още Тръмп. Загубата на граждани е изтичане на човешки капитал за родните им страни. В приемащите страни мигрантите са бреме за хората с ниски доходи, на които медиите и правителствата не обръщат внимание, каза Тръмп. Американският държавен глава не спести критики и по адрес на ООН. \"Плащаме 22 процента от целя бюджет (на организацията) и дори повече. Ако можеше действително да изпълни всичките си цели, тази инвестиция лесно щеше да се отплати\", заяви Тръмп и допълни, че ООН се фокусира повече върху бюрокрация, отколкото върху постигане на резултати, предаде ДПА. Речта на Тръмп, продължила 40 минути, бе излъчвана по иранската държавна телевизия. Веднага след края й израелският премиер Бенямин Нетаняху пък каза, че в 30-годишния си политически опит той не е чувал по-смела реч и поздрави Тръмп, че е казал истината за големите опасности, пред които е изправен нашият свят и че е отправил силен призив за противопоставяне на тези опасности с цел гарантиране на бъдещето на човечеството, предаде агенция \"Асошиейтед прес\". ", "date": "2017.09.19", "title": "Тръмп пред ООН: Може да се наложи да унищожим Северна Корея"}
{"url": "http://www.dnevnik.bg/sport/2017/09/19/3044947_futbolnoto_derbi_na_plovdiv_shte_se_igrae_bez_publika/", "text": "Пловдивското футболно дерби между \"Ботев\" и \"Локомотив\" в неделя (24 септември) ще се играе без публика. \"Канарчетата\" бяха наказани с един мач пред празни трибуни заради заливане на длъжностно лице с вода при  домакинството на \"Левски\" (2:1). \"Ботев\" ще плати и глоби на обща стойност 8300 лева от мача със сините в кв. \"Коматево\". Oт тях 2000 лева са заради заливането с вода, 3000 лева - за използване на бомбички, 2000 лева - за хвърлени предмети, и 1300 лева - за факли и димки. \"Левски\" беше глобен с 1000 лева за хвърлени предмети. В същото време дисциплинарната комисия към Българския футболен съюз остави без последствия жалбата на сините от  мача с \"Лудогорец\" (0:0) . Претенциите на \"Левски\" бяха свързани със ситуация, при която в рамките на секунда Натанаел удари два пъти в лицето Антонио Вутов - първо с лакът, а след това с длан. След като получи сигнал от страничния съдия, Попов взе доста странно решение. Той показа жълт картон на Натанаел и отсъди топка в полза на \"Лудогорец\". \"Левски\" настояваше бразилецът да бъде наказан по видеозапис. \"Дисциплинарната комисия получи писмени становища от главния съдия, първи асистент съдия и първия допълнителен асистент зад вратата, които потвърдиха правилността на взетото от тях решение показан жълт картон. Същото е съобразено с инструкциите на съдийската комисия на УЕФА, което гласи \"използването на ръката като инструмент, при която ръката е права, без да е свита в лакътя и отворена длан се наказва с жълт картон\", се казва в становището на комисията. Решението за жалбата на \"Левски\" беше отложено два пъти , защото дисциплинарната комисия изчакваше експертен доклад на съдийската комисия. Такъв не е получен до провеждането на днешното заседание.", "date": "2017.09.19", "title": "Футболното дерби на Пловдив ще се играе без публика"}
{"url": "http://www.dnevnik.bg/sviat/2017/09/19/3044828_turski_okrug_pusna_rozov_troleibus_samo_za_jeni/", "text": "Два розови тролейбуса, предназначени единствено за жени, се движат от вчера в турския централен окръг Малатия, съобщава \"Хюриет дейли нюз\", цитиран от БТА.  Новите превозни средства предизвикаха разпалена дискусия сред жителите на града, както и в цяла Турция. Някои окачествиха нововъведението като \"полов апартейд\". В първия ден, в който новите тролейбуси бяха пуснати в движение, мъже по спирките, неосведомени за промяната, бяха шокирани да научат, че не могат да се качат. Някои от жените останаха доволни мярката, докато други я определиха като дискриминационна.  Двата тролейбуса, специално предназначени за жени, се движат по осем пъти дневно. Шофьорите на тези превозни средства също са жени. Опозиционната Народнорепубликанска партия също реагира на розовите тролейбуси. \"Какво ще стане, ако някоя студентка не хване розовия тролейбус? Това буквално е дискриминация.\"   \"Ако имате проблем с тормоза над жени, тогава направете лилави тролейбуси за извратените, които ги тормозят\", заяви депутатът от НРП Вели Айбаба. По думите му тези тролейбуси са опит за сегрегация на жените от обществения живот. Проправителственият \"Йени шафак\" пише, че този транспорт ще се ползва основно от ученици. Изданието отбелязва, че той се е появил в началото на учебната година заради множество искания от ученички в социалните мрежи.  Някои потребители на социалните медии уверяват, че ще се чувстват по-комфортно и спокойно, ако се возят в отделни коли на градския транспорт.", "date": "2017.09.19", "title": "Турски окръг пусна розов тролейбус \"само за жени\""}
{"url": "http://www.dnevnik.bg/bulgaria/2017/09/19/3044954_karakachanov_iska_promiana_na_izrechenieto_ot_doklada/", "text": "Министърът на отбраната Красимир Каракачанов заяви пред Би Ти Ви, че при внасянето в Народното събрание на доклада за национална сигурност от \"Обединени патриоти\" ще поискат изречението, в което се казва, че Русия представлява опасност за България, да бъде променено. По думите му има напрежение между НАТО и Русия, което се дължи на проблемите в Украйна. Въпреки това според него няма да се стигне до глобален военен конфликт. Каракачанов каза още, че не Русия е голямата заплаха пред България, а терористични организации като \"Ислямска държава\". \"Не може да има преговори между цивилизования свят и \"Ислямска държава\". България трябва да води балансирана политика към Русия. Проблеми има, но непосредствена опасност няма\", добави вицепремиерът. Каракачанов допълни, че в България има достатъчно изтребители, които трябва да бъдат поддържани и така ще могат да изпълняват задълженията си до 2030 г. Той уточни, че това не означава, че не трябва да се купуват нови летателни машини, но трябва да се внимава много. \"Една ескадрила струва около 3 млрд. лв. Ще трябва обаче и въоръжение, което е около 2 млрд. лв. Така само за една ескадрила ще трябва да се отделят 5 млрд., което е една огромна сума\", каза още Каракачанов.", "date": "2017.09.19", "title": "Каракачанов иска промяна на изречението от доклада, че Русия е опасна за националната сигурност на България"}
{"url": "http://www.dnevnik.bg/photos/2017/09/19/3043636_fotogaleriia_sedmica_sled_preminavaneto_na_irma_ostrov/", "text": "Евакуацията на Синт Мартен беше хаотична - пристанището беше пълно с потънали лодки и съборени къщи, а на летището хиляди чакаха да напуснат острова, докато въоръжени войници поддържаха реда.", "date": "2017.09.19", "title": "Фотогалерия: Седмица след преминаването на \"Ирма\" остров Синт Мартен още се съвзема"}
{"url": "http://www.dnevnik.bg/citat_na_deniia/2017/09/19/3044792_citat_na_denia_kude_zashtitavat_granicite_na_rusiia_s/", "text": "Това коментира Андрей Макаревич - известен руски музикант и архитект по образование, по повод откритата във вторник статуя на Михаил Калашников в Москва. За церемонията имаше военни почести и венци, а министърът на културата Владимир Медински нарече Калашников \"културен бранд на Русия\". В профила си във \"Фейсбук\" Макаревич написа още, че работата на Салават Шчербаков едва ли би получила одобрение на художествен съвет в съветските времена и че загрозява града, а \"а ние всички се опозоряваме пред целия свят\". Шчербаков отвърна, че критиките на Макаревич \"са неетични\". \"Не съм длъжен да ми е интересно и важно какво е казал Макаревич. Ако беше нормален разговор с аргументи - разбирам, но когато човек просто изграчи, така да се каже, това е неуважително не само към мен, но и към милионите хора, на които [паметникът на Калашников] се харесва\", заяви той. Паметникът е висок почти 10 метра и представлява метална скулптура на Калашников, държащ АК-47. Шчербаков е автор на над 40 монументални композиции, сред които на император Александър I и на княз Владимир (покръстителят на Русия), която след протести се наложи да бъде издигната на площад в града, а не пред Московския държавен университет, откъдето щеше да гледа към цяла Москва.", "date": "2017.09.19", "title": "Цитат на деня: Къде защитават границите на Русия с калашник - в Грузия и Украйна?"}
{"url": "http://www.dnevnik.bg/sviat/2017/09/19/3044963_niama_spor_che_rusiia_se_namesi_v_izborite_zaiavi/", "text": "\"Няма спор, подчертавам - безспорно е, че руското правителство се намеси миналата година в американските избори. Москва продължава да се меси в демократичните процеси на наши приятели и съюзници.\" Това заяви Джон Хънтсман при изслушване в Сената като предложен от президента Доналд Тръмп за нов посланик на САЩ в Русия. Бивш губернатор на щата Юта, той е и бивш посланик в Китай. Москва систематично отрича каквато и да е намеса в изборите в САЩ през 2016г., но заключението на американската разузнавателна общност на 17 институции е, че това е факт и целта е била да се увеличат шансовете на Тръмп да бъде избран за президент, припомня \"Ройтерс\". Специален прокурор и няколко комисии в Конгреса провеждат собствени разследвания, включително за това дали екипът на Тръмп е бил в сговор с Русия по време на кампанията. Белият дом отрича да е имало каквито и да е уговорки за съвместни действия. Във вторник Хънстман заяви пред сенаторите, че ще повдигне въпроса пред руското правителство. \"Няма да се поколебая да напомням на правителствените представители, че са отговорни за действията си. Факт е, че намесата в американските избори доведе директно до сегашното ниско ниво на доверие в отношенията ни\", допълни той пред сенатската Комисия по външна политика. Хънтсман добави, че ще се опита да работи с Москва в области, в които Русия и САЩ имат общи интереси, каквато е севернокорейската ядрена и ракетна програма.", "date": "2017.09.19", "title": "\"Няма спор, че Русия се намеси в изборите\", заяви предложеният за посланик на САЩ в Москва"}
{"url": "http://www.dnevnik.bg/bulgaria/2017/09/19/3044932_chaika_premina_pochti_prez_vsichki_durjavni_institucii/", "text": "Посещението на главния прокурор на Русия Юрий Чайка, за което информация се появяваше единствено от пресцентъра на прокуратурата, приличаше по-скоро на визита, уредена на високо държавно ниво, а не на посещение, организирано от държавното обвинение у нас във връзка с подновяване на споразумение за сътрудничество. Информация за визитата се появи неофициално в края на миналата седмица, като до понеделник от държавното обвинение нямаха коментар. Тогава главният прокурор Сотир Цацаров обяви при откриването на новата сграда на Софийсксия районен съд, че медиите ще бъдат своевременно информирани за посещение. . Въпреки това информация, че Чайка е пристигнал у нас, се появи първо в сайта на руското държавно обвинение. Защо дойде Чайка? Какъв е поводът за идването на руския магистрат не стана докрай известно. В понеделник главният прокурор заяви, че то е в рамките на споразумение, подписано от предшественика му Борис Велчев през 2008 година. Това е нова версия от Цацаров, защото при посещението му в Москва през май тази година от прокуратурата съобщиха: \"Посещението е в рамките на подписаното между двете прокуратури Споразумение за сътрудничество през 2015 г.\", съобщи \"Капитал\". В понеделник той се  срещна с главния прокурор Сотир Цацаров , като от съобщението на прокуратурата (което беше и първото официално такова за визитата) се разбра, че двете обвинения ще си сътрудничат по теми като противодействие на тероризма, борба с радикализацията и насилствения екстремизъм. Съобщението на руското обвинение обаче беше по-подробно и уточнява, че подписаният документ предвижда обучения на български прокурори в Академията към главния прокурор на Русия, провеждането на кръгли маси на различни теми - \"Противодействие финансирането на тероризма. Борба с радикализацията и насилствения ектремизъм: опитът на Руската федерация и Република България\", споделянето на опит в прилагането на антикорупционното законодателство и дискусия на тема ролята на прокуратурата в противодействие на траснграничната престъпност и незаконната миграция. Във вторник Чайка се срещна и с  премиера Бойко Борисов , като за това отново стана известно от пресцентъра на прокуратурата. Темите, цитирани в съобщението са били свързани с туризма. Последва среща с  патриарх Неофит , за която имаше съобщение и от Светия синод. Двете известия бяха сходни, с еднакъв цитат от Чайка, цитиран в тях. В следобедните часове, главният прокурор се срещна с вицепрезидента  Илияна Йотова  и министъра на правосъдието Цецка Цачева. След това той беше забелязан да излиза  от Руската църква . В понеделник лидерът на \"Да, България\" Христо Иванов заяви, че Чайка е  \"доста страшен човек\" и  нарече идването му абсолютен скандал. Предишният ден от партията призоваха институциите у нас да откажат да приемат главният прокурор на Русия. Преди две години Чайка беше разобличен от Фонда за борба с корупцията на дисидента Алексей Навални в притежания на имущество от семейството му, надхвърлящо многократно доходите му. Той е на поста от 2006 година.", "date": "2017.09.19", "title": "Чайка премина почти през всички държавни институции и църквата (обобщение)"}
{"url": "http://www.dnevnik.bg/bulgaria/2017/09/19/3044971_ot_utre_dvijenieto_prez_tunel_vitinia_shte_se/", "text": "От утре движението през тунел \"Витиня\" на магистрала \"Хемус\" ще се осъществява и през двете тръби. Ремонтът на съоръжението в посока Варна е приключил и министърът на регионалното развитие и благоустройството Николай Нанков лично ще открие отсечката, съобщават от Агенция \"Пътна инфраструктура\". Той ще провери реконструкцията рано сутринта, като ще бъде придружен от председателя на АПИ Дончо Атанасов. Тунел \"Витиня\" е най-дългият в България, като дължината му е 1195 м. В експлоатация е от 1984 г. Възстановителните дейности в тръбата за Варна започнаха на 27 юни миналата година. Досега движението се извършваше двупосочно в тръбата за София. Преди месец членът на управителния съвет на АПИ Светослав Глосов съобщи, че ремонтът на тунела ще се забави с месец заради открит конструктивен дефект, който трябва да бъде отстранен. Преди летния сезон пък Нанков обяви, че очаква \"Витиня\" да бъде изцяло отворен за движение в средата на август.", "date": "2017.09.19", "title": "От утре движението през тунел \"Витиня\" ще се осъществява и през двете тръби"}
{"url": "http://www.dnevnik.bg/sviat/2017/09/19/3044972_koi_dava_parite_za_oon_i_koi_sa_lostovete_na_trump/", "text": "\"America First\" гласи дежурният девиз на Доналд Тръмп. Малко вероятно е да очакваме от него, че в първата си реч пред Общото събрание на ООН той ще намери помирителни думи или ще обещае да прави повече за световната организация. Ако съдим по думите му, Тръмп смята ООН за \"клуб, в който хората се срещат, говорят си и си прекарват добре времето\". По изчисления на организацията \"Германско общество за Обединените нации\", бюджетът на ООН през 2015 година е възлизал на не по-малко от 40 милиарда долара. Това отговаря примерно на оборота на германския концерн ThyssenKrupp. За разлика от него обаче, Обединените нации се издържат от вноските на всичките 193 страни-членки на организацията. Трите стълба на финансиране Всичко се върти около трите финансови стълба на организацията. От една страна съществуват постоянни вноски, чиято големина се определя през известен период от време. Важи принципът: по-богата държава, по висока вноска. САЩ не само са домакин на Световната организация, но и покриват 1/5 от редовните вноски към общия бюджет. През 2016 и 2017 година сумата възлиза на 5,6 милиарда долара. Тези пари отиват за централните органи, например за Общото събрание, специализираните комисии и Секретариата на ООН. Значително по-високи са сумите, които страните-членки заделят за миротворческите мисии на ООН. В момента в тях участват 100.000 души в 16 страни по света. До средата на 2018 година за тяхната издръжка са предвидени 7,3 милиарда долара. И тук размерът на вноските зависи от богатството на съответната държава. Още повече плащат постоянните страни-членки в Съвета за сигурност, които поемат и дяловете на най-бедните страни на принципа: повече власт, повече разходи. Така САЩ плащат почти 1/3 от разходите за всички умиротворителните мисии. Третият стълб се състои от доброволните вноски на страните-членки. С тях се финансират - изцяло или отчасти - отделните програми и фондове на Обединените нации, като например УНИЦЕФ, Върховният комисариат за бежанците, Програмата за развитие и т.н. Със своите финансови вноски отделните държави могат да поставят политически акценти. И тук САЩ са най-големият платец - при това от дълги години. Ако сравним доброволните със задължителните вноски, то първите надвишават значително вторите: в бюджета отблизо 40 милиарда долара делът на доброволните вноски е 25 милиарда. Лостовете на Тръмп Още през това лято стана ясно какъв курс ще следва американският президент по отношение на Обединените нации. По настояване на САЩ финансирането на международните миротворчески мисии беше съкратено с 600 милиона долара. А американската посланичка в ООН Ники Хейли даде да се разбере, че това е \"само началото\". Преди началото на сегашната сесия на Общото събрание тя не пожела да се ангажира с мнение дали САЩ ще продължат да изпълняват досегашните си финансови задължения към организацията. Най-широко поле за действие американците имат по отношение на доброволните плащания. Така например през април т.г. американското правителство обяви, че смята да спре да финансира Фонда на ООН за населението (UNFPA). В този фонд обаче САЩ не са най-големият нетен платец. По-сериозни последици би имало евентуално орязване на американските плащания за Програмата на ООН бежанците (UNHCR) или на тази за околната среда. Експертите смятат освен това, че Тръмп ще посегне и на американските вноски към миротворческите мисии на ООН. Най-силната икономика в света – американската - предоставя в момента близо 28 процента от общия бюджет на Обединените нации. И преди Вашингтон е настоявал този дял да бъде сведен до 25 или дори до 20 процента от общото финансиране. И е напълно възможно Тръмп сега отново да постави този въпрос в дневния ред на Общото събрание на ООН.", "date": "2017.09.19", "title": "Кой дава парите за ООН и кои са лостовете на Тръмп"}
{"url": "http://www.dnevnik.bg/analizi/2017/09/19/3044610_otgovorite_gi_znae_ciala_bulgariia/", "text": "Както никога досега, борбата с корупцията, или по-скоро говоренето за нея, е на път да стане всенародно дело. Или поне всепартийно. Всяка от двете най-големи партии си има свой  антикорупционен закон , със свой вариант за единен антикорупционен орган. И си ги подлагат на \"широко обществено обсъждане\", рекламират си ги, критикуват си ги, сравняват си ги и си ги мерят. Вечният спор кой е по-корумпиран сякаш е изместен от спора кой (ще) е по-голям борец срещу корупцията. Какво става? Може би корупцията внезапно се е засилила и борбата с нея вече не търпи отлагане? Или пък бъдещите \"борци\" изведнъж са получили някакво просветление, прогледнали са и са се ужасили от вида й? Нито едното, нито другото. Темата блика от сутрин до вечер отвсякъде, така че, дори и да не е заинтересован, човек няма начин да не научи кои са основните спорни въпроси. Комисия или Агенция за противодействие на корупцията? Коя досегашна институция да влезе или да не влезе в новия единен орган? Кой и как да избира (назначава) ръководителя му и членовете му? Да може ли този орган сам да разследва или само ще анализира, проверява, \"превантира\", предотвратява и установява? Ще подслушва ли или не? Ще приема ли анонимни сигнали или само чинно подписани и прошнуровани? Как хем да е независим, за да е ефективен, хем да е подконтролен, за да не се превърне в инструмент за произвол? Някои дори поставят под въпрос самата концепция за обединяване под една шапка на толкова различни институции и функции. В този дебат няма нищо лошо - това са все съществени въпроси със сложни експертни отговори, а и истината се ражда в конкуренцията на идеи. Най-важните въпроси обаче са други и отговорите им не изискват кой знае какви експертни познания. Защо при цялото изобилие от институции, свързани по един или друг начин с борбата срещу корупцията, досега резултатите от тази борба неизменно клонят към нула? И - има ли гаранция, че този път резултатът ще е по-различен? И досега всяка от изписаните в двата законопроекта евентуални функции на бъдещия антикорупционен орган са били нечия, ясно формулирана и вменена от закона задача. Какво е пречело, например, на многобройните анализиращи, контролиращи, инспектиращи и регулиращи органи да идентифицират рисковете, да ограничават възможностите за злоупотреби и да ги предотвратяват? А на съответната едноименна комисия - да предотвратява и установява конфликтите на интереси? На тези въпроси никой от \"борците\" срещу корупцията не дава никакъв смислен отговор. Нещо повече – авторите и защитниците на двата законопроекта дори не са си направили труда да анализират защо досегашните механизми и институции са неефективни и да осведомят публиката за изводите си. Може би защото много добре знаят отговора, но той не е за казване. А отговорът е, че тези и много други държавни институции са или умишлено обезсилени и блокирани, или са толкова наплашени, че без да питат, не предприемат нищо, или поставени в зависимост и превзети. За да си затварят очите за злоупотребите, да не са в състояние да им се противопоставят или направо да са част от тях. Разлика обаче има и то съществена. В страните, с които се сравняваме (вече и с Румъния), в една или друга степен, съществуват достатъчно здрави, незасегнати от болестта територии, които успяват да й се противопоставят и да й попречат да превземе и прояде целия организъм. В България такива територии няма. Или тук-таме има само отделни островчета, чиито съпротивителни сили обаче са недостатъчни дори за собственото им оцеляване. Който се съмнява как действа системата, да проследи по-внимателно протичащия паралелно с антикорупционната шумотевица случай \"Дунарит\", за да види как половината държавна машина е впрегната да помага на един бизнесмен да присвои бизнеса на друг. Който се пита дали този път има готовност за истинска промяна, да погледне как в момента се пренарежда пасиансът в съдебната система с избора на удобен председател на Върховния административен съд и на удобно мнозинство във Висшия съдебен съвет. Който пък се надява, че от новия антикорупционен закон все пак може да произтече някакъв резултат, различен от досегашния, а той клони към нулата, нека обърне внимание на следния любопитен паралел. Всички експерти са единодушни, че целият дебат, както и всякакви законодателни и институционални упражнения ще са напълно безсмислени, ако прокуратурата (до която в края на краищата опира всичко) остане в днешния си вид. От друга страна, и всички парламентарни партии са също напълно единодушни – в мълчанието си. Реформата в прокуратурата за тях е забранена тема. Накрая стигаме и до въпроса от началото – какво става, за какво са всичките тези антикорупционни пориви и напъни. Не, корупцията не се е засилила внезапно – тя си е все в предишното цветущо здраве. Нито политиците са прогледнали в резултат на внезапно просветление. Просто е време за поредната банална имитация за замазване очите и приспиване на противника – външния (ЕС, ЕК), и вътрешния (българските избиратели).", "date": "2017.09.19", "title": "Отговорите ги знае цяла България"}
{"url": "http://www.dnevnik.bg/bulgaria/2017/09/19/3044978_rabotnici_ot_emko_izliazoha_na_protest_v_montana_utre/", "text": "Близо 400 служители на фирмата за производство на боеприпаси \"Емко\" излязоха на протест в Монтана. Те организираха митинг-концерт и обявиха, че утре ще изразят недоволството си пред сградата на Народното събрание, а заедно с тях ще бъдат и работници от завода в Трявна, съобщава Нова телевизия. Хората изразиха притеснението си, че ако до две седмици лицензът на \"Емко\" не бъде върнат, те най-вероятно ще останат без работа. Някои от тях дори се оплакаха, че няма да успеят да се пенсионират, ако ситуацията се развие по този начин. Част от протестиращите заявиха, че фирмата е изпълнила предписанията, които ѝ са наложени, за да получи отново лиценз за продажба на боеприпаси. Въпреки това е била предприета нова проверка. Очаква се  следващата седмица да бъде взето окончателното решение  по казуса. Започнало е и събиране на подписи в подкрепа на предприятието, като до момента стотици са се включили. Организаторите на протеста не уточниха кога точно ще се съберат пред Народното събрание. Очаква се това да стане рано сутринта.", "date": "2017.09.19", "title": "Работници от \"Емко\" излязоха на протест в Монтана, утре ще бъдат пред парламента"}
{"url": "http://www.dnevnik.bg/biznes/2017/09/19/3044248_deloto_sreshtu_po-visokata_cena_na_parnoto_i_toplata/", "text": "Делото срещу  решението на Комисията за енергийно и водно регулиране (КЕВР) , с което бе увеличена цената на топлинната енергия, започва днес. В края на април стана известно, че прокуратурата е оспорила решението на регулатора пред столичния административен съд. С него КЕВР реално е увеличил цената на парното и топлата вода с повече от 25 процента, аргументираха се през април от Върховната административна прокуратура. Според протеста на държавното обвинение с решението си енергийният регулатор на практика се е съгласил да не спази закона, за да осигури повишаването на съответните цени. \"Подобна ситуация не е в унисон и с целите по член 2 от Закона за енергетиката и с основните, ръководните начала за дейността на независимия държавен орган, чиято дейност се осъществява по силата на закона въз основа на независимост, безпристрастност, професионализъм, почтеност, последователност, публичност и прозрачност. Създадено е положение на предопределеност, тъй като производството е реализирано в обстановка на сигурност, че цената на природния газ, обуславяща настоящото решение неминуемо ще бъде утвърдена\", се казваше в съобщението на прокуратурата. Решението на КЕВР се отдалечавало твърде и от няколко правни принципи – на оправданите правни очаквания; на последователност и предвидимост, според който органът е трябвало своевременно и публично да огласи критериите, вътрешните правила и установената си практика по прилагане на закона и постигане на целите му; както и принципа на съразмерността, който налага органите да упражняват правомощията си по разумен начин, добросъвестно и справедливо. Прокуратурата оспори решението на КЕВР  и за цената на газа, в сила от 1 април, при което суровината  поскъпна с близо 30 на сто , заради допуснати съществени нарушения.", "date": "2017.09.19", "title": "Делото срещу по-високата цена на парното и топлата вода започва днес"}
{"url": "http://www.dnevnik.bg/detski_dnevnik/2017/09/19/3042011_kak_da_prepodavash_literatura_na_gimnazisti_suvetite/", "text": "Името  Стивън Кинг  неизбежно предизвиква асоциации с клоуни-убийци, вампири и други разнообразни ужаси. Малко хора знаят обаче, че преди да постигне зашеметяващите си успехи, Кинг е преподавал английски език и литература на гимназисти, за да издържа семейството си. И искрено се е забавлявал да разкрива  красотата на писането  пред учениците си. В интервю с \"Атлантик\"  писателят  разказва как е правил граматиката интересна, какво е общото между добрата литература и секса и как юношите да преодолеят страха си от писането. \"Успехът означава да задържиш вниманието на учениците и после да ги накараш да разберат, че правилата са прости. Винаги им казвах да не се тревожат от странните форми на глаголите, а просто да съгласуват подлога и сказуемото. Както казваме в \"Анонимните алкохолици\" - Придържай се към простото, простако. (Keep it simple, stupid.)\" \"Не бива да ги отчайваш. Ето защо е ужасна идея да преподаваш \"Моби Дик\" или \"Дъблинчани\" на гимназисти. Дори умните ще се обезкуражат. Но е добре да ги накараш да се поизпотят малко. Те трябва да знаят, че има и по-светли литературни светове от \"Здрач\". Да четеш добра литература е като да минеш от мастурбация към секс.\" \"Когато назовем граматическите части, мистерията изчезва, писането се превръща в проблем, който може бъде решен. Казвах им, че щом могат да сглобят макет на кола или мебел, значи могат и да напишат изречение. Но четенето е ключът. Дете, което израства, чувайки \"Аз не ми пука\", може да научи, че се казва \"На мен не ми пука\", само ако го прочете много пъти.\" \"Винаги питайте ученика какво иска да каже. Изречение, което отговаря на този въпрос, е част от есето или от разказа. Всички други изречения трябва да бъдат разкарани. () Давах им избор: да напишат есе от 400 думи на тема \"Майка ми е ужасна\" или \"Майка ми е чудесна\", и всяко изречение да е по темата. Тоест, да не пишат за баща си и за сополивото си братче.\" На въпроса кои изрази мрази, Кинг изброява: \"Някои хора твърдят\", \"много хора вярват\", \"смята се, че...\". Тези мързеливи изрази ме вбесяват. Също и IMHO (In my humble opinion, \"По мое скромно мнение), YOLO (You only live once, \"Веднъж се живее\") и LOL (Laughing out loud, \"Смея се на глас\").\" \"Най-добре ми се получаваше, когато споделях собствения си ентусиазъм. Помня как преподавах \"Дракула\" на гимназисти и крещях: \"Чуйте колко различни  има в тази книга! Стокър е вентролог! Чудесно е!\". Няма полза от учители, които се държат все едно са на театрална сцена, но децата откликват на ентусиазма. Не можеш да ги насилиш да се забавляват, обаче можеш да направиш класната стая безопасно място, където се случват интересни неща. Исках петдесетминутните часове да се усещат все едно са половин час.\" \"Опитвах се да давам задачи, които да тласкат децата към конкретика. Повтарях им \"Гледайте, после разказвайте\" по десетина пъти дневно. Често ги карах да опишат ежедневни дейности. Накарайте едно момиче да разкаже как сплита косата на сестричката си. Накарайте едно момче да обясни правило от спорта. Това са много базисни отправни точки, за да могат учениците да се научат да пишат така, както биха говорили на приятел.\"", "date": "2017.09.19", "title": "Как да преподаваш литература на гимназисти: съветите на Стивън Кинг"}
{"url": "http://www.dnevnik.bg/analizi/2017/09/19/3043909_nacionalno_pomirenie_li/", "text": "Миналата седмица, на фаталната дата 9/9, избраният за президент на държавата ни ген. Румен Радев (или екипът на PR-ите му, не знам) решиха, че е много \"президентско\" (\"обединителско\" и \"надпартийно\") да произведат следния цинизъм. Датата 9/9 (1944 г.) била – заяви генералът – особено подходяща да се превърне в  \"ден на национално помирение \". Защото, видите ли, както преди 9/9 българи били проливали кръвта на своите сънародници, така и след 9/9 други българи правели с първите същото. А това било \"трагично\", най-сетне трябвало да бъде признато \"и от двете страни\" и да му се тури край. Лесно може да се разшифрова възмутителната уловка в това нелепо предложение. То, разбира се, прави пореден опит (в духа на цялата идеология на БСП след 1989 г.) да стилизира десетилетията от първата половина на XX век в България като епоха, в която бил господствал \" \". Обратно, чрез въпросния \"трик\" комунистическата епоха, последвала тази дата, автоматично се превръща в епоха на победилия \" -фашизъм\", който пък – в грохота на обърналата се \"гражданска война\" прискърбно, но по същество разбираемо, стигнала до \"определени крайности\". Разбира се, доколкото фашизмът е експлицитно (и в световен мащаб) осъден като престъпление срещу човечеството, всяка последвала реакция именно срещу \" \", дори да се е оказала (прекалено) твърда и съпроводена с неотрицаеми убийства и репресии, все пак   обществено престъпление, а просто \"крайност\", допусната от \"определени среди\". Съобразете, следователно, ако в България най-сетне – след почти век, трябва \"да се помирим\" за жертвите   (преди 1944 г.) и за жертвите на \"анти- \", нещата стоят абсолютно асиметрично. Анти-фашизмът, като какъвто се прави опит да се стилизира (поне ранният комунизъм в България), не е и не може да бъде престъпление, дори да е убивал, репресирал, изселвал, откривал концентрационни лагери, защото е \"анти- \", т.е. нещо, воюващо   на фашизма. Обратно: \"фашизмът\", проливал \"кръвта на българи\" преди 1944 г. в България, безспорно е вършил с това (както навсякъде, където е бил на власт)   и значи, макар дейците му след 9/9 да са пострадали \"малко повечко\", отколкото е \"прилично\", са си получили всъщност \"заслуженото\". Разбира се, че на тези подли внушения и стилизации трябва най-сетне да се сложи край. Само че не чрез нелепото Радево \"национално помирение\", а чрез назоваването на нещата с истинските им имена За да ги назова обаче, няма да се впускам тук в разисквания, имало ли е в България \"фашизъм\" преди 1944 г. Дори ще призная, че кръгове, привързани към нацистката идеология (и практика) у нас, особено в годините на Втората световна война безспорно е имало. Само че нито те са \"произвели\" жертвите от този период (в страната ни нацистка политическа формация никога не е била на власт), нито тези жертви са били – \"анти- \". Така, атентаторите от храма \"Св. Неделя\", екзекутирани за деянието си – най-мащабния атентат в Европа и до наши дни – разбира се, не са били анти-фашисти. Били са  , вербувани на местна почва от Съветския Съюз, точно така, както днес са (безспорно) терористи атентаторите-ислямисти, вербувани от призрачната \"Ислямска държава\". Да, те са имали идеята чрез терор да предизвикат избухването на \"световна пролетарска революция\", но дали и днешните ислямисти нямат своите \"глобални идеи\"? Но следователно екзекутиралите ги през 1925 г. в България са били не някакви \"фашисти\" (такива през 1925 г. няма и в Германия), а са били  , разбираемо потресени от мащаба на случилото се. Няколкото десетки последвали \"нерегламентирани\" убийства по-скоро могат да се определят като \"естествена\" крайност, последвала този национален шок. По-нататък: прословутите \"партизани\", симптоматично появили се в България, не с началото   (срещу който уж били воювали), а с началото на войната на Хитлер  , защото преди това пактът \"Молотов-Рибентроп\" е свързвал в здрав, \"братски съюз\" двата европейски тоталитаризма, са били не \"анти-фашисти\", а   подривни групи. Може да е жалко, че български военен съд осъжда на смърт талантлив поет като Никола Вапцаров, но трябва да се подчертае, че Вапцаров съвсем не е разстрелян заради \"благородните си леви идеи\" и даже не защото е бил \"анти-фашист\", а защото е бил обвързан с експлицитно   група на Цвятко Радойнов, приземила се с парашути в страната ни, с откровената цел да върши по същество същото, което днес вършат тук и там в Европа ислямистките терористи. Въобще, преди 9/9 1944 г. ничия кръв не е била \"проляна\" заради идеи (комунистически, социалистически, анти-нацистки и т.н.). България е била преди тази дата (макар и фатално погрешно обвързана с Хитлерова Германия) цивилизована европейска страна, с прилична (за военните условия) свобода на словото и съвестта. Всички убити (в престрелки), екзекутирани след произнесени присъди и т.н. са убити – трябва да се каже ясно и високо – заради   (подпалване или ограбване на материално имущество, унищожаване на държавна документация, унищожаване на комуникационни и ЖП връзки, убийства – това са вършели \"партизаните\"). Добре, стотиците избити и хвърлени в лагери (веднага след 1944 г.) политически дейци на БЗНС, на БСДП, на Демократическата и на други \"буржоазни\" партии, съпротивлявали ли са се с оръжие като пред-деветосептемврийските въоръжени (и вербувани от чужда държава) терористи? С оръжие ли, питам, са се съпротивлявали на новата про-съветска власт? И въобще – \"фашисти\" ли са били? А писателите, художниците и журналистите? А свещениците? А непожелалите да дадат земите си в ТКЗС \"кулаци\"? Съвсем безспорно е, драги ми генерале (произведен в президент на всички българи), че двата рода \"проливания на кръв\" са от съвсем различен характер. Към това е редно да се припомни, че ако тук ставаше дума за трагична \"гражданска война\" между \"фашистите\" (преди 1944 г.) и \"анти-фашистите\" (след 1944 г.), тя съвсем не би могла да продължи   (когато са закрити лагерите в Ловеч и Скравена). Защото, ще попитам, дали \"фашисти\" са били и затваряните, и убивани по най-зверски начин там млади хора, слушащи западна музика, обличащи се в тесни панталони и събиращи се в артистични градски компании? И напротив: анти-фашисти ли са били убийците им Газдов, Гогов, Горанов, Ръжгева и пр.? Нима с \"фашизма\" (допускайки само някои \"крайности\") се борят българските комунисти чак до 1961 г. Още веднъж подчертавам (колкото и скандално да прозвучи за някои): \"великият поет\" Н. Вапцаров е екзекутиран преди 1944 г. не защото е \"работнически поет\", \"комунист-идеалист\" и автор на \"Моторни песни\", а защото е член на   група на Цвятко Радойнов. А с терористични групи една държава (дори да е във фатален съюз с Хитлерова Германия) не може да не се бори с максимална твърдост. Напротив, Сашо Сладурът е убит в лагера в Ловеч не защо е бил \"фашист\", а защото е бил бохема и автор на остроумни вицове за комунистическите вождове. Тук има безспорна разлика и талантът не унищожава тази разлика. Откъде знаете дали някой от атентаторите-ислямисти днес не пише чудесни стихове? Откъде знаете дали не изповядва радикалния си ислям с горещ сърдечен \"идеализъм\"? Накрая ще кажа и нещо просто. Преди да ни призовава да се \"помирим\", щеше да е добре генералът-президент да призове (все още живите) адепти на комунизма у нас да се разкаят, поне за \"допуснатите крайности\" Защото помирение с онези, които продължават (открито)   своя дял от \"пролята българска кръв\", едва ли е възможно и за най-добронамерения човек. И още: ако в България е имало \"фашизъм\" преди 1944 г., той е осъден отдавна, заедно с всеки фашизъм. Комунизмът обаче не просто не е осъден. Неговите привърженици не дават и дума да се издума за престъпленията му. Прочее, съобразете, г-н генерал (президент), възможно ли е дори да си представим на рождения ден на Хитлер (или ако предпочитате, на датата на подписването на съюзния договор между България и нацистка Германия) в наши дни определени българи да се събират и открито   тези дати? А и до днес – ето до тази година – на 9/9, онези, с които ни призовавате да се \"помирим\" (защото едва ли не взаимно \"сме си проливали кръвта\"),   началото на своите престъпления. Празнуват ги, а не се разкайват за тях.", "date": "2017.09.19", "title": "Национално помирение ли?"}
{"url": "http://www.dnevnik.bg/bulgaria/2017/09/19/3044290_parlamentut_shte_izbere_upravitel_na_osiguritelniia/", "text": "Единствената кандидатура е издигната от ГЕРБ и Обединените патриоти. Това е зам.-министърът на труда Ивайло Иванов. Той е завършил \"Финанси и кредит\" в Свищов и е юрист от Югозападния университет \"Неофит Рилски\". Работил е в няколко застрахователни компании, а от 2003 г. е в Агенцията за социално подпомагане където се издига от експерт до изпълнителен директор. Зам.-министър е от юни 2016 г. Бил е член на надзора на НОИ, а сега е в ръководството на Сребърния фонд. Досегашният управител - Бисер Петков, напусна поста си, за да стане министър на труда и социалната политика в кабинета \"Борисов 3\". Това стана три години преди изтичането на втория му четиригодишен мандат в НОИ. До избора институтът се ръководи от дългогодишния подуправител Весела Караиванова. За да бъде избран, Иванов трябва да получи подкрепа от повече от половината от присъстващите депутати. ", "date": "2017.09.19", "title": "Парламентът ще избере управител на осигурителния институт"}
{"url": "http://www.dnevnik.bg/sviat/2017/09/19/3043925_umna_migraciia_otbranitelen_sujuz_razreshavane_na_pkk/", "text": "В много отношения програмите и посланията на германските партии  не се различават особено  едни от други, дори дни преди парламентарните избори на 24 септември. Все пак между шестте партии,  които се очаква да влязат  в парламента в неделя, има и разделителни линии - в миграцията, отношението към труда, външната политика, скандала с емисиите на автомобилите, разходите за отбрана и поляризиращите в момента връзки с Турция. По други въпроси, които вълнуват германското общество, някои от тях нямат какво да кажат. В. \"Зюддойче цайтунг\" обобщава отговорите на шестте партии по важни за германците теми на базата както на програмите им, така и на изказвания на лидерите им. Сравнението е между Християндемократичния съюз (ХДС) на канцлера Ангела Меркел (и посестримата ѝ партия Християнсоциален съюз, ХСС, в Бавария), Германската социалдемократическа партия (ГСДП) на Мартин Шулц, Свободната демократическа партия (представена за краткост като \"либералите\"), \"Левицата\", \"Зелените\" и антиимигрантската, евроскептична \"Алтернатива за Германия\". Кои мигранти трябва да приеме Германия? Германия няма достатъчно млади хора, които да движат икономиката ѝ, и се нуждае от работници с умения. Затова миграцията трябва да се направлява \"умно\". Не трябва да се приемат мигранти, за които страната да трябва да се грижи. Макар да е нужен ангажимент за помощ на хората, които са действително в \"нужда\", Германия ще настоява за необходимостта за \"споделена отговорност\" за мигрантите, влизащи в Европа. И социалдемократите искат солидарност на европейските страни, но я тълкуват по-скоро хуманитарно. Трябва да се настоява за европейска програма, която да сложи край на инцидентите в Средиземно море. Търсещите закрила трябва да могат да подадат молба, преди да отпътуват за Европа и да бъдат \"справедливо\" разпространени между страните членки на съюза. Решенията кой да бъде приет трябва да се взимат съобразно професията, езиците, образованието, възрастта на кандидатите. Германия трябва да приема преследвани и нужни на икономиката. Мигрантите, бягащи от политическо преследване и получаващи статут на бежанци, трябва да се връщат в страната си, след като войната там приключи, но да имат и право да кандидатстват за оставане. Необходим е много по-централизиран режим на отхвърляне на молби. Администрацията да ползва английски като втори официален за комуникацията си с мигрантите.  Трябва да се създаде голяма програма за законно и сигурно приемане на мигранти. Нужна е квота за миграция, която да работи с критерии, подобни на исканите от ХДС и ГСДП. Отхвърлят всякакви ограничения на правото на убежище. Германия трябва да приема и хора, които не бягат от война, а пристигат от други съображения. Живелите досега незаконно в Германия трябва да получат шанс за неограничен престой и разрешително за работа. Само квалифицирани мигранти са необходими. Германия трябва да постигне след години \"отрицателна имиграция\". Нужни са активни (но неуточнени) мерки в областта на \"семейната политика\" за набавяне на нужните кадри и \"запазване на собствения народ\". Кой ще плати за \"Дизелгейт\"? Няма нищо конкретно в програмата, казва се, че \"грешките от миналото трябва да се коригират и да се предотвратят в бъдеще.\" Политиките, общността и производителите трябва да работят заедно. Консерваторите обаче са твърдо против забраната на дизеловите коли.  Също не предлага решения. Колата обаче трябва да се превърне в превозно средство без вредни емисии, се казва в програмата. Нужен е и общ европейски лимит на емисиите.  Нямат позиция. Колите, които не отговарят на стандартите, трябва да бъдат усъвършенствани, дори автоиндустрията на трябва да плати цената. Нужно е да се разшири автопаркът на обществения транспорт. От 2030 г. по улиците да има само автомобили без вредни емисии. Производителите - \"мениджърите\" (ако трябва, дори с \"лични средства\" и \"собствениците\") трябва също да поемат своята отговорност.  Обявяват се единствено срещу \"идеологически мотивираната\" транспортна политика, която \"дискриминира\" дизела. Трябва ли да се увеличи минималната заплата? Не става дума за увеличаване, но е нужно да се премахнат излишните бюрократични правила, които ограничават доходите в сектори като ресторантьорството и селското стопанство.  Няма такова искане. Трябва да се променят някои от действащите правила за трайно безработните и трудовите условия за непълнолетни.  Изразената позиция е сходна с тази на ХДС. По-важни въпроси са премахването на \"изключенията\" от минималната работна заплата за някои категории труд, както и равното заплащане за мъже и жени. От 8.84 евро на час минималната заплата трябва да стане 12 евро и всяка година да се увеличава съобразно производителността и инфлацията. Партията е \"за\" минимална работна заплата, без обаче да коментира сегашния ѝ размер. Трябва ли ЕС да помага на страните в криза? Нужно е придържане към Пакта за стабилност в Европа и ако това условие е налице, ХДС е готова да помогне за справяне с проблеми в Южна Европа като младежката безработица. Партията обаче не дава подробности. Поемането на общ дълг не бива да се случва, но идеята за Европейски валутен фонд е нещо, което консерваторите биха приели. Трябва да се заделят пари за кризата, включително чрез \"европейска инвестиционна програма\" - наливане на средтства в инфраструктура, дигитализация, образование, енергетика, научноизследователска дейност. Чрез \"Фонд за младежка заетост\" може да се адресира младежката безработица. Нужен е общ бюджет на еврозоната. Без да влизат в подробности, от партията настояват, че трябва да се сложи край на дългогодишната политика на отрицателни лихви на Европейската централна банка, тъй като растежът ще дойде от реформи. Всяка държава сама е отговорна за пазара на труда и социалното осигуряване. Да. Дългът на Гърция и на други южноевропейски държави трябва да се облекчи, нужни са инвестиции в климатичната политика, енергетиката и земеделието. Да. Време е за край на \"диктата на съкращенията\" (има се предвид политиката на бюджетни икономии от началото на кризата). Нужна е инвестиционна програма, за която да помогнат \"милионерите\" със средства над определен праг. Трябват още дългова подстрижка и репарации за Гърция.  Не - не трябва да се заделя никаква помощ за задлъжнели държави - въпросът не е в положението на останалите страни, а във факта, че Германия не е длъжна да плаща за тях. Затова Германия трябва да напусне еврозоната. Как трябва да се подходи към Путин? Путин е отговорен за актове на \"агресия\", но трябва да се разговаря с него. Цитирана е Меркел с думите ѝ, че е \"отминало времето\", когато Европа е можела да разчита на други за защитата си. Eвропа трябва да се въоръжава независимо от НАТО, без това да влияе на сътрудничеството с него, с оглед на опасностите. ХСС същевременно предлага \"график\" за поетапно отпадане на санкциите срещу Русия, докато се изпълняват Минските споразумения и е готова на отстъпки за Източна Украйна, но не и за Крим.  Говорят не за \"агресията\", а за \"подхода\" на Путин в Украйна. Мирът и сигурността в Европа обаче са възможни само с Русия, а не ако се действа без или още по-малко срещу нея. Подобно на ХСС социалдемократите искат поетапно отпадане на санкциите в хода на прилагането на Минските споразумения (външният министър Зигмар Габриел наскоро повтори идеята). Нужно е да се работи по \"партньорство с Русия\" като дългосрочна цел, което включва и отпадане на санкциите, но това трябва да стане само с \"незабавно\" прекратяване на окупацията на Източна Украйна и Крим. Ако обаче Путин прави отстъпки, те трябва да бъдат смекчени. Санкциите трябва да останат \"засега\", защото Путин е виновен за \"агресивна силова политика\". Няма изрична позиция. Партията обаче отхвърля \"политиката на конфронтацията\" и обвинява \"и ЕС, и Русия\" за проблемите в отношенията им.  Тонът към Русия трябва да се смекчи. Нужно е тя да бъде въвлечена в обща \"структура за политика на сигурност\". А към Ердоган?  Турция не може да е член на ЕС, защото не отговаря на условията. В програмата не става дума за прекратяване на преговорите с Анкара, нито за митническия съюз. Лидерът Ангела Меркел обаче каза през юли, че ще говори с европейските лидери за прекратяване на преговорите. В програмата се казва, че преговорите са единственият възможен формат за диалог. В дебата си срещу Меркел Шулц обаче обяви, че също подкрепя идеята да бъдат прекратени. В сегашната си форма преговорите трябва да спрат, защото авторитарно управлявана Турция не може да е кандидат. Турция е преди всичко \"партньор в НАТО\" и \"силно свързан с ЕС съсед\". Визите за турски граждани трябва да отпаднат, за да може преследваните в родината си по-лесно да намерят убежище в Европа. Преговорите за членство и за митническия съюз трябва да продължат, защото могат да окажат влияние върху Ердоган. Нужна е \"радикална промяна\" - край на оръжейния износ за Турция, отказ от митническия съюз с Анкара, но не и прекратяване (нито ускоряване) на преговорите за еврочленство. Забранената в ЕС Кюрдска работническа партия (ПКК) трябва да бъде разрешена в Германия. \"Турция не принадлежи културно към Европа\", казва партията, без да посочва изрично турския президент Реджеп Тайип Ердоган. Парите, които Анкара получава за бежанци, трябва да бъдат спрени, както и преговорите за членство. Трябва ли да се отделят повече пари за отбрана?  Да, до 2024 г. разходите за отбрана трябва постепенно да стигнат 2 на сто от БВП съгласно договореностите с НАТО. Увеличаването на бюджета за отбрана трябва да стане чрез по-голямо перо за хуманитарни помощи и управление на кризи, иначе не би било подходящо при управление на ГСДП, защото би узначавало почти двукратен скок на разходите. Нужен е и \"отбранителен съюз\" в Европа, в който да участват онези страни, които желаят.  Трябва да се инвестира много повече - например 3 процента от БВП - в отбраната, но редом с това да се увеличи и сумата, която Германия отделя за развитие. Не. Сегашното положение е прахосване на средства, вместо това - не само в Германия, а и навсяъкъде в НАТО - страните участнички трябва да работят за съвместно планиране и сътрудничество и това ще оптимизира дейността им.  Не. Освен това Германия трябва да прекрати всички мисии в чужбина.  Трябва да се възстановят \"мощта\" и \"готовността за операции\" на армията, което на практика означава \"да\". Нужно е и връщането на военната повинноста, за да се \"укрепи обществото\". Какво да се направи срещу ислямистката опасност? Общ за всички провинции закон, регламентиращ дейността на полицията. В съвместен център за противодействие на тероризма в Берлин федералното правителство трябва да работи с провинциите по общи мерки, за да не остават незабелязани джихадисти като Анис Амри (атентатора от Берлин минлата година). Трябва да може в определени ситуации армията и полицията да действат съвместно срещу опасности. За Бавария ХСС предлага и допълнително възможността заподозрени във връзки с радикален ислям да могат да се задържат за дълго или да се проследяват с електронни гривни.  \"Нулева толерантност\" срещу словото на омразата и ислямистите. Джамиите на проповядващите радикален ислям трябва да се затварят и да се прекъсват възможностите им за финансиране. Нужно е да се разработят центрове за превенция и оказване на помощ срещу радикализация. Базите данни на федерално и провинциално ниво трябва да се унифицират. Нужен е общ антитерористичен център на ЕС. Нужни са конкретни стъпки като забрана на конкретни организации, засилено наблюдение на заподозрени. За разлика от ХДС либералите искат образователна кампания в социалните мрежи и подпомагане на конкретни трудови квалификации, които да интегрират младите в икономиката.  Макар да осъждат \"терора на джихадизма\", те приравняват подобни прояви с тези на крайнодесните и  \"райхсбюргерите\" . По-твърди закони няма да имат реален ефект. Нужно е засилено наблюдение на заподозрени. Тероризмът е в списъка на последиците от \"глобалния капитализъм\".  Трябва да се отнема гражданството на лица, свързани с \"терористични организации, например \"Ислямска държава\",\" както и да се облекчи режимът за притежаване на оръжия на гражданите. Не се говори за \"ислямистки\", а за \"ислямски\" тероризъм.", "date": "2017.09.19", "title": "\"Умна\" миграция, отбранителен съюз, разрешаване на ПКК - какво обещават германските партии"}
{"url": "http://www.dnevnik.bg/sviat/2017/09/19/3044250_s_koi_cviat_na_kostjuma_se_pecheliat_izborite/", "text": "За един човек не бива да се съди по дрехите му. Но важи ли това и за политиците? Дали по тях не бихме могли да разпознаем кой ще е бъдещият шеф на кабинета? Облеклото, във всеки случай, очевидно въздейства на подсъзнанието на избирателите. Твърди се, че през 1960 г. Джон Кенеди е спечелил битката за Белия дом включително и поради това, че имал приятен слънчев загар на лицето и отморен вид, докато кандидатът на републиканците Ричард Никсън изглеждал блед и болен след прекарания от него престой в болница. Професорът от университета \"Станфорд\" Дебора Роуд твърди, че политиците с приятно излъчване и добър външен вид получават повече гласове от останалите кандидати. Чаровно поведение и изискано облекло Положителна роля пред избирателите играят също младежкият чар, спретнатите костюми, класическите вратовръзки в червено или синьо, докато брадите, например, са табу за онези, които искат да бъдат избрани. През 1980-те години в САЩ беше популярен изразът: \"Обличай се за професията, която би искал да имаш, а не за онази, която упражняваш\". Успешните бизнес-дами от онзи период носеха мъжки на вид костюми, често пъти с подплънки на раменете. Според Роб Янг, публикувал през 2011 г. книга, посветена на модата в политиката, жените от властта подбират облеклото си в зависимост от онова, което искат да изразят с него: т.е. дали се стремят към властта или искат да я задържат. Епохата на плетените жилетки и маратонките Ясно послание към избирателите отправя през 1982 г. и Йошка Фишер - с помощта на облеклото. Политикът от младата тогава Зелена партия, бореща се срещу закостенелите структури в обществото, полага клетвата си като депутат в Бундестага, облечен в небрежни джинси и бели маратонки. По онова време в германския парламент има неписан закон за това как трябва да изглежда един депутат: с черен костюм и бяла риза с вратовръзка. През 1990 г., когато  Хелмут Кол  води прословутите си разговори за обединяването на Германия с тогавашния съветски президент Михаил Горбачов в едно кавказко село, канцлерът е облечен с домашно плетена синя жилетка. Днес прочутата жилетка е експонат в Музея за история на Германия в Бон. Множество коментари пораждаха навремето и луксозните италиански костюми с марка \"Бриони\", с които се появяваше бившият канцлер Герхард Шрьодер. След като  Ангела Меркел  пое властта през 2005 г. в канцлерството настъпи значително по-голямо цветово многообразие. Стандартното ѝ облекло се състои от костюм, състоящ се от черен панталон и сако с три копчета - шити по мярка от хамбургската дизайнерка Бетина Шьонбах. Външният вид на Меркел е бил коментиран много пъти, а модният елит обича да си прави шеги по повод безкрайните цветови вариации на иначе едни и същите по кройка сака. \"Тя би трябвало да не залага толкова на цветовете, а да си намери някой, който да ѝ предложи по-добра кройка за панталоните\", отбеляза подигравателно известният моден дизайнер Карл Лагерфелд. Волфганг Йооп, обаче, обяви през 2006 г., че Ангела Меркел е била музата, вдъхновила го за есенно-зимната му колекция, защото стилът ѝ бил \"вдъхновяващ\". Във всеки случай никой в Германия не би могъл да си представи, че Меркел или евентуалният ѝ наследник на канцлерския пост биха могли да изразходват 26.000 евро само за козметика, както направи френският президент Макрон. Конфекция или костюми, шити по мярка? На въпрос на седмичникът \"Ди Цайт\" към кандидат-канцлера на социалдемократите Мартин Шулц дали не го прекалява с евтините си костюми, с които излиза пред избирателите, той отговори следното: \"Искам да си остана такъв, какъвто съм – с костюмите ми, които са конфекция, с познатата вече рамка за очила, с брадата\". Дали качеството на костюмите на Шулц ще изиграе роля за изборния резултат, предстои да видим. Ангела Меркел вече е печелила на три пъти избори. Оказвал ли е външният ѝ вид влияние над избирателите? Няма научно изследване, правено по този въпрос. Една студия от 2010 г. обаче твърди, че колкото повече информациите за кандидатката се концентрират над нейния външен вид, толкова по-силно спада одобрението на избирателите към нея.", "date": "2017.09.19", "title": "С кой цвят на костюма се печелят изборите"}
{"url": "http://www.dnevnik.bg/sviat/2017/09/19/3044406_senatut_na_sasht_prie_po-goliam_bjudjet_za_otbrana_ot/", "text": "Сенатът на САЩ прие своята версия на проектозакон за финансиране на разходите за отбрана, който предоставя 700 милиарда долара за бюджетната 2018 година, предадоха \"Франс прес\" и \"Ройтерс\", цитирани от БТА. Това е увеличение по-голямо от поисканото от президента на САЩ Доналд Тръмп. Сумата беше одобрена с 89 гласа \"за\" и 8 \"против\". През юли Камарата на представителите прие своя версия на бюджета за отбрана, която предвижда 696 милиарда долара. Предстои работа по уеднаквяване на двете версии. Тази година бюджетът за отбрана на САЩ е 619 млрд. долара. Сенаторите уточниха, че с предоставените средства трябва да бъдат закупени нови самолети Ф-35 и кораби. Освен това разходите за противоракетна отбрана ще бъдат увеличени с 8% повече, отколкото поиска правителството (общо 8,5 милиарда долара). 60 млрд. долара са заделени за конфликтите в Афганистан, Ирак, Сирия и други страни. Предоставените средства отговарят на желанието на Тръмп за по-голяма и по-силна армия, но създават възможност за сблъсък по отношение на разходите на правителството по-късно тази година, отбелязва Ройтерс. Освен това Сенатът гласува да забрани използването на продукти на фирмата \"Касперски\" от федералното правителство, като се позова на опасенията, че тя може да е под контрола на Кремъл и да представлява заплаха за националната сигурност на САЩ.", "date": "2017.09.19", "title": "Сенатът на САЩ прие по-голям бюджет за отбрана от поискания от Тръмп"}
{"url": "http://www.dnevnik.bg/sviat/2017/09/19/3044137_severna_koreia_nadvisva_zaplashitelno_nad_sreshtata_na/", "text": "Севернокорейската ядрена заплаха е надвиснала заплашително над годишната среща на лидерите от целия свят тази седмица в ООН в Ню Йорк. Дипломатите там с нетърпение очакват първата реч на американския президент Доналд Тръмп пред 193-членното Общо събрание, пише агенция \"Ройтерс\". Дипломати от Северна Корея ще имат места на първия ред за речта на Тръмп за сряда сутринта местно време. Той ще засегне темата за ескалиращата криза, в която американският президент и Пхенян си отправиха  взаимни заплахи за военни действия . Въпреки скептичното си отношение към ползата от международните организации и ООН, Тръмп ще търси подкрепа за строги мерки срещу Северна Корея, докато акцентира върху посланието си \" Америка на първо място \". \"Това не е проблем между САЩ и Северна Корея. Това е въпрос между света и Северна Корея\", заяви в петък съветникът на Тръмп по националната сигурност Хърбърт Макмастър. Генералният секретар на ООН Антониу Гутериш, който встъпи в длъжност през януари, планира да се срещне поотделно със \"засегнатите страни\", в това число и севернокорейския министър на външните работи И Йон-хо в кулоарите на 72-ото Общо събрание.\"Решението може да бъде само политическо. Военното действие може само да предизвика опустошение в такива мащаби, че ефектът от него ще бъде преодолян след няколко поколения\", предупреди Гутериш. Преди седмица 15-те членове на Съвета за сигурност на ООН единодушно приеха своята девета резолюция от 2006 г. насам срещу севернокорейските програми за ядрено оръжие и балистични ракети. Постоянният представител на САЩ в ООН Ники Хейли каза, че санкциите забраняват 90 процента от декларирания официално износ на азиатската страна. За Пхенян тя каза, че \"сега отговорът е изцяло в техните ръце\". Севернокорейският външен министър би трябвало да говори пред Общото събрание на ООН в петък. Иран Някои лидери също така ще настояват Тръмп да не се откаже от споразумението от 2015 г. за намаляване на иранските ядрени амбиции в замяна на вдигането на санкциите на ООН, САЩ и ЕС. Израелският премиер Бенямин Нетаняху обаче казва, че е време да сделката \"да се поправи или да се отмени\". Министрите на външните работи на Иран, САЩ, Великобритания, Германия, Русия, Китай и Франция - страните, подписали споразумението - трябва да се срещнат днес преди изтичането през октомври на крайния срок, в който Тръмп да каже на американския Конгрес дали Техеран се придържа към разпоредбите на \"най-лошата сделка в историята\". Запитан в петък за посланието на Москва към Вашингтон, руският постоянен представител в ООН Василий Небезня каза: \"Останете в Съвместния всеобхващащ план за действие (иранската ядрена сделка)\". Високопоставен дипломат от Съвета за сигурност на ООН, пожелал да запази анонимност, каза: \"Изправени сме пред истинска несигурност във връзка със Северна Коря и е леко опасно да добавяме друг източник на несигурност във връзка с Иран\". Иранският духовен лидер аятолах Али Хаменей каза, че неговата страна няма да бъде тормозена от САЩ и ще отвърне силно на \"всяко погрешно действие\" от страна на Вашингтон във връзка с ядрената сделка. Мианма, климат и реформа на ООН Лидерите и дипломатите ще имат срещи, посветени и на продължаващите от дълго време кризи, в това число Либия, Сирия, Южен Судан, Мали, Централноафриканската република, Йемен и Ирак. Към този списък в последния момент бе добавена и Мианма, в която ООН нарече насилието срещу рохинджите \" етническо прочистване\". Великобритания трябва да е домакин на министерска среща днес, на която ще се обсъжда как властите на Мианма да бъдат накарани да прекратят военната си офанзива в щата Ракхайн, заради която над 400 000 рохинджи избягаха в Бангладеш. След като Тръмп обяви, че САЩ ще се изтеглят от глобалното споразумение от 2015 г. за борба с климатичните промени, няколко заседания на високо равнище са планирани в кулоарите на Общото събрание в подкрепа на договора. \" Климатичните промени  са сериозна заплаха\", каза Гутериш пред репортери. \"Ураганите и наводненията по света ни напомнят, че екстремните метеорологични събития се очаква да станат по-чести и по-сериозни заради климатичните промени\", допълни той. Американският държавен секретар Рекс Тилърсън както изглежда остави отворена вратата пред САЩ да остане в парижкото споразумение \"при подходящите условия\". \"Президентът каза, че е отворен към установяване на тези условия, при които ние можем да останем ангажирани заедно с другите по този въпрос, който, ние всички сме съгласни, че си остава един предизвикателен въпрос\", каза Тилърсън в предаване на телевизия Си Би Ес вчера. Тръмп ще се опита да намери подкрепа за реформиране на ООН, която той веднъж нарече \"клуб, в който хората се събират, говорят и си прекарват добре\", припомня ДПА. САЩ е най-големият донор на ООН и Тръмп се оплака, че Вашингтон плаща прекалено много. \"ООН разбира се има страхотен потенциал да реализира своите основополагащи идеи, но само ако е ръководен по-ефикасно и по-ефективно\", каза Макмастър в петък. Тръмп настоява, че ООН харчи \"безконтролно\" и по-рано тази година заплаши да съкрати с около 1 милиард долара вноската на САЩ за миротворчески операции в предложението си за бюджета. Но когато постоянната представителка на САЩ в ООН Ники Хейли доведе делегация на Съвета за сигурност да го посети във Вашингтон по-рано тази година, той им каза, че парите са \"дребно нещо\" в сравнение с работата, която вършат. Тъй като САЩ са най-големият вносител в бюджета на организацията, заплахата за съкращаване на вноската - САЩ плащат 25%от общия бюджет и 28% от фондовете за мироопазване - не беше подмината леко. Хейли полага големи усилия да намали парите за мироопазване и коментира, че реакциите, предизвикани от предложените съкращения, са нещо положително, защото показват, че на САЩ вече няма да се гледа като на даденост в ООН. Реформата в Обединените нации е сред първите места в дневния ред и е темата на традиционното събитие в понеделник, на което домакин са САЩ, преди да започнат речите. Тръмп ще поиска от останалите страни членки да подпишат декларация в подкрепа на плановете за реформи на Гутериш, в която към него се отправя призив да направи организацията \"годна за целите ѝ\".", "date": "2017.09.19", "title": "Северна Корея надвисва заплашително над срещата на ООН"}
{"url": "http://www.dnevnik.bg/sport/2017/09/19/3044408_bitkata_vuv_formula_1_se_zavurza_siguren_shampion_li_e/", "text": "Шест състезания преди края на сезона във Формула 1 Люис Хамилтън отвори преднина от 28 точки пред големия си съперник Себастиан Фетел. Победата на британеца в последното  състезание в Сингапур  накара много от специалистите да му дадат голямо предимство в решителен момент от сезона. Трикратният световен шампион изглежда много уверен по пътя си към четвърта титла, а вече на 32 години има и достатъчно опит, за да не допуска сериозните грешки от миналото. Основният въпрос обаче е решен ли е шампионатът с подобно изоставане, каквото има Фетел? В сезон, в който нещата се случват толкова бързо, а драма не липсва, логичният отговор би трябвало да е не, но кой знае. Случилото се в Сингапур Уикендът в Сингапур премина през множество обрати и в крайна сметка завърши не по начина, по който се очакваше. Още в петъчния ден изненадващо \"Ферари\" показа огромно изоставане и нелогични проблеми, а \"Ред Бул\" впечатли всички със скоростта си. \"Мерцедес\" и Хамилтън останаха на заден план, след като уличното трасе не пасва на характеристиката на болида W08 и беше логично те да губят точки. В събота \"Ферари\" направи огромна крачка напред, а Фетел грабна полпозишъна с невероятно представяне. Кими Райконен беше четвърти в квалификацията, но в падока започна все повече да се говори, че от Скудерията са способни да вземат трета двойна победа през сезона, след тези в Монако и Унгария. В неделя последва нова промяна на 180 градуса – дъжд, удар между Фетел, Райконен и Макс Верстапен в първата обиколка, и победа за Хамилтън. \"Случилото се все още няма научно обяснение. Бяхме много зле в предните два дни, а в неделя колата беше невероятна, Люис беше много бърз. Единственото, което аз си мисля е, че нашите гуми работеха по-добре при по-ниските температури, които имаше заради дъжда\", обясни шефът на \"Мерцедес\" Тото Волф. С обяснения или без, Хамилтън нанесе огромен удар по шампионските амбиции на Фетел, а \"Мерцедес\" дръпна със 102 точки в битката при конструкторите. Ключовата дума е постоянство Още преди началото на сезона от \"Ферари\" заявиха, че не броят на победите, а постоянството през годината ще решат титлата. Легендарният италиански тим търси първи успех от 2007 г. и в началните шест състезания изглеждаше като отбор, който знае как да спечели отново титлата. Фетел записа три победи и три втори места до Монако, и поведе с 25 точки пред Хамилтън. Въпреки проблемите му в следващите три старта, в които дори не се качи на подиума, той запази приличен аванс от 14 точки след успеха си в Унгария. Ситуацията претърпя нов обрат с трите поредни победи на Хамилтън. Той триумфира в Белгия и Италия след 4-седмичната лятна почивка, а това наклони везните в негова полза. По традиция този, който печели двата старта след паузата на \"Спа\" и \"Монца\", става и шампион. В последните осем сезона имаше само две изключения – 2010 и 2012 г., когато Фетел не спечели на нито едно от двете трасета, но накрая триумфира. След 14 състезания Хамилтън има седем побед и само още две качвания на подиума, а това се случи в първия и третия старт – Австралия Бахрейн с две втори места. По този показател Фетел е малко по-постоянен – четири победи и още шест подиума (пет втори и едно трето място). Отпадането в Сингапур обаче може да му струва скъпо. Статистиката сочи, че напоследък не пилотът с най-много победи става шампион в края на годината. Така беше и миналата година, когато Нико Розберг успя да грабне трофея, макар че имаше девет успеха срещу 11 за Хамилтън. Същото важи за Фетел през 2010 и 2012 г., когато стана шампион с рекордно ниския брой от по пет победи. Поглед към историята Безспорно аванс от 28 точки само шест състезания преди края е колосална разлика, която няма да се стопи лесно. Формула 1 обаче помни невероятни обрати, които превръщат някои от битките за титлата в легендарни дуели. Една от паметните битки е тази между Джеймс Хънт и Ники Лауда през 1976 г. Тогава седем кръга преди края британецът изостава с 36 точки, при това при старата точкова система, при която победа носеше девет точки. Най-скорошният обрат, който Формула 1 видя беше през 2010 г. и беше сътворен именно от Фетел. Тогава две състезания преди края той изоставаше с 25 точки от Фернандо Алонсо, но спечели в Бразилия и Абу Даби, а с трето и седмо място испанецът остана на четири точки от световната титла. Хамилтън също има опит с подобни битки в края на сезона, но от другата страна – той знае какво е чувството да загубиш от водеща позиция. През 2007 г. британецът караше първия си сезон във Формула 1 и беше много близо до това да стане първия дебютант световен шампион, след като спечели неверояна победа на \"Фуджи\" и два кръга преди края имаше аванс от 17 точки пред Кими Райконен. Финландецът се нуждаеше от две победи и поне една грешка на младия си съперник от \"Макларън\". В следващия старт в Китай Хамилтън не завърши, след като затъна в мокрия пясък на входа на алеята на боксовете и отвори вратата за Райконен. Драмата беше пълна в последния старт на пистата \"Интерлагос\" в Бразилия, когато Хамилтън имаше много проблеми и завърши седми, след като шестото му гарантираше титлата. В крайна сметка британецът остана със 109 точки срещу 110 за Райконен. Хамилтън гледа към пореден рекорд на Шумахер С титла или без, сезон 2017 ще остане специален за Люис Хамилтън. Той подобри рекорда на Михаела Шумахер за  най-много полпозишъни в историята , като вече има 70, с един повече от легендарния германец. Британецът не пожела да коментира генерално битката за титлата с Фетел, но изказването му беше разтълкувано като много уверено от всички специалисти. Това се дължи на факта, че Хамилтън вече мисли повече за следващ рекорд, който да покори. \"Честно казано нямам желание да гоня рекорда на  Михаел  от седем световни титли, мисля че никой няма да го достигне. Но защо да не стана №1 по победи в историята\", каза Хамилтън, който има 60, а Шумахер е с 91. Със средно 10 победи на сезон, какъвто е графикът на британеца, той ще може да изравни Шумахер през 2020 г. \"Битката за титлата е много завързана, но мисля, че победата в Сингапур е много важна. Преди състезанието си говорихме просто как да намалим пораженията и да загубим по-малко точки, а сега ситуацията се обърна. Още когато заваля преди състезанието знаех къде ще завърша\", каза шампионът за 2008, 2014 и 2015 г. Какво предстои за \"Ферари\" С едва едно състезание, което фаворизира болида \"Ферари\" до края на сезона, това в Абу Даби, Фетел и екипът му трябва да се надяват на много добро представяне на всяка писта, за да успеят да откраднат титлата. Според всички в Маранело битката не е загубена, като още след финала в Сингапур от Скудерията демонстрира, че гардът не е свален. \"Има още много състезания до края, видяхте че ситуацията се мени динамично и вече няколко пъти през сезона станахме свидетели на обрати. Не сме се отказали и ще се борим до самия край\", каза шефът на \"Ферари\" Маурицио Аривабене. Фетел, който мечтае да се изравни с Хуан Мануел Фанджо с по пет световни титли коментира лаконично: \"Ще имаме още възможности, не ни отписвайте\". Медиите в Италия вече разкриха, че за следващото състезани в  Малайзия . \"Ферари\" ще извади последната версия на двигателя си. Четвъртият ъпдейт по задвижващата система се чакаше още на \"Монца\", за да се компенсира изоставането от \"Мерцедес\" в мощността, но инженерите предпочетоха да изчакат. Твърди се, че \"Ферари\" е намерил начин да намали теглото и същевременно да подобри надеждността на своя двигател. Изданието \"Аутоспорт\" изрази теория, според която в направата на буталата е използвано 3D принтиране, което \"изгражда компонентите слой по слой, като пчелна пита, правейки ги по-здрави\".", "date": "2017.09.19", "title": "Битката във Формула 1 се завърза, сигурен шампион ли е Хамилтън"}
{"url": "http://www.dnevnik.bg/zdrave/2017/09/19/3044131_prof_diana_popova_sedem_dni_nastinka_s_lekarstva_ili/", "text": "На прага на есента, специалистът по \"Уши, нос, гърло\" от болница \"Царица Йоанна – ИСУЛ\" проф. д-р Диана Попова обясни как работят вирусите и какво може (или по-скоро не може) да направи човек, за да се предпази. Тя беше гост при представянето на нова серия противогрипни и противопростудни лекарства за България. \"Дневник\" я попита за някои от популярните постулати, свързани с настинките и прословутия лаф, че \"настинката минава за седем дни с лекарства, или за една седмица - без\". Проф. Попова е председател на Асоциацията на лекарите по оториноларингология в България. - Не са съвсем митове. Хората имаме една терморегулация на организма, която трябва да се поддържа нормална. Като поставим организма в такава ситуация – ако навън е минус 10 градуса и излезем с мокра коса, нашето тяло трябва да се справи и да нормализира температурата, т.е. той изразходва много енергия, използва много защити и средства, в следствие на което пада имунната система. И когато тя отслабва, се отваря път за вирусите, които които могат да ни нападнат. Така че наистина не са безобидни тези неща, а естествени реакции. Почти всички инфекции започват с вирусен произход и това е по-вероятно да се случи при по-резки температурни смени, както става при прехода от лятото към есента. И наистина не е добре да се излиза с мокра коса. - Проветряването е много важно, но има определени хора, които не понасят движението на въздуха и реагират мигновено. Това не е толкова признак на изстиване, а е по-скоро реакция на вазомоторната нервна система. Тези хора реагират с кихане и кашлица на полъха на въздуха, като за този тип реакция няма значение дали навън е по-топло или по-студено. Просто такава е реакцията на организма им – не понасят този тип движение на въздуха и промяна в температурата му, така че се задейства във всякакви ситуации. - И аз така съм го учила навремето. Има известна истина. Продължителността на настинката зависи от много неща, но аз не смятам, че човек трябва да се подлага на това мъчение без лекарства дори само за седем дни, особено след като има неща, с които можем много да си помогнем. Всички сме страдали от хрема – то си е мъка. Защо е нужно това, когато има различни видове препарати, които ще помогнат, докато отмине, да се чувствате по-добре. На кого му е нужно да се самоизмъчва само и само да не използва нещо, което ще му помогне, още повече че повечето продукти са с природни съставки. Определено обаче и не трябва да се злоупотребява. Особено с капките за нос, които имат ксилометазолин и производните на това вещество - до десет дни. Това са 80% от капките на пазара, но към тях лигавицата привиква и хората започват да страдат. Стига се до необходимост от операция, защото не могат вече да дишат. Тъкънта се разраства и вече няма друг начин да се махне. Те затова и продължават да слагат от тези капки все повече и повече - за да се свие тъкънта и да могат да дишат за кратко. \"Дрога\" го наричаме ние ушните лекари. - Не мисля, че кой знае как трябва да се приготвяме. Трябва да приемаме живота такъв, какъвто е със смяната на сезоните. Есента си има и хубави черти и природата сама ни помага за засилването на имунитета. Ако човек е здрав и няма хронични заболявания няма нужда да се засилва имунитетът и то след лято, това е необходимо тогава, когато имунитетът страда. Балансът на имунната система е много важен, но не трябва да развиваме някакъв супер имунитет, защото тогава друго плъзва – може да дойде автоимунно заболяване, не трябва да се прекалява с тези неща. Изобщо трябва да се лекува тогава, когато си болен, а не срещу това, че потенциално можеш да се разболееш.", "date": "2017.09.19", "title": "Проф. Диана Попова: \"Седем дни настинка с лекарства или една седмица без\" е вярно, но защо да се мъчим"}
{"url": "http://www.dnevnik.bg/bulgaria/2017/09/19/3044419_rumen_radev_premierut_da_ne_deli_vajnite_sektori_na/", "text": "\"Ресурсите са в Борисов, но и отговорността е в него. Бих го посъветвал да не дели страната и важните сектори на порции, и да тегли на един повече, на друг по-малко, и всеки ден да си мени решението\". Това обяви пред БНТ от Ню Йорк,  където е на посещение за сесията на общото събрание на ООН , президентът Румен Радев. Поводът е  изказване на Борисов от вчера , че процедурата за избор на новите изтребители за армията е направена твърде на бързо, а държавният глава е оказал влияние за избора. Президентът обяви, че премиерът е подведен от своите съветници по въпроса за избора на боен изтребител за армията. Той отрече да е давал становище за този тип самолет. По отношение на процедурата Радев каза, че толкова добра не е правена в България, като е организирана по всички международни правила и стандарти за равнопоставеност, прозрачност и обективност. Премиерът да си организира съветниците да четат \"Бих помолил премиера да си организира добре всички съветници, които работят за него и своята парламентарна група, да четат. Не може да си прочел един хвърчащ документ, а има още 100 такива и да казваш странни, и нелепи твърдения. Нека тези хора четат и не го заблуждават с глупави становища\", обобщи Радев. Изказването му е по повод твърдението, че има документ, според който като премиер Пламен Орешарски е поискал от Радев, в качеството му наръководител на интегрирания проектен екип за купуване на нов изтребител и на зам.-командир на ВВС, становище за самолетите \"Грипен\". \"Премиерът не е искал моето мнение за \"Грипен\", а за един съвсем друг самолет, по повод посещението на една делегация, която беше в България\", каза още Радев.", "date": "2017.09.19", "title": "Румен Радев: Премиерът да не дели важните сектори на порции и да тегли на един повече, на друг по-малко"}
{"url": "http://www.dnevnik.bg/bulgaria/2017/09/19/3044414_iotova_nastoiava_bulgariia_da_reagira_na/", "text": "Вицепрезидентът Илияна Йотова настоява правителството да излезе с аргументирана позиция пред украинските власти срещу нов закон, който ограничава изучаването на майчин език след пети клас в училище. Пред Би Ти Ви тя съобщи, че ще има среща с ресорния вицепремиер по темата, а предстои и посещение на българска делегация в Киев, на която, както тя се надява, въпросът трябва да бъде повдигнат. Йотова съобщи, че представителите на българското малцинство в Украйна не са били информирани за това, че им се отнемат права, което според нея не е нормално. Тя предположи, че вицепремиерът Валери Симеонов също не е бил информиран. \"От 1800-ната година са първите преселници и да загубим това в 21 в. е непростимо. Те са по българи от някои от нас\", подчерта вицепрезидентът. Йотова, която в продължение на дълги години беше евродепутат, изрази скептицизъм по повод казаното от председателя на Европейската комисия Жан-Клод Юнкер, който  призова България и Румъния да бъдат бързо вкарани в Шенген.  \"Не го приех много насериозно. От Еврокомисията почти нищо не зависи за приемането в Шенген, ЕС не я допуска да се меси\", каза Йотова и припомни, че с по-голяма тежест са позициите на Германия и Холандия. Тя припомни, че още като встъпи в длъжност Юнкер се обяви за това, но досега не личат негови усилия да придвижи проблема напред. Не знам дали тази тема присъства в нашето председателство, каза вицепрезидентът. Тя подчерта, че предстои реформа на шенгенската система, при която е възможно правилата да се затегнат още повече и към техническите критерии ще бъдат прибавени политическите. Вицепрезидентът посочи, че констатацията в правителствения доклад за националната сигурност за това, че Русия е заплаха, е преписан и преведен текст от всички европейски документи, който не е съобразен с българските условия.", "date": "2017.09.19", "title": "Йотова настоява България да реагира на ограниченията за майчиния език в Украйна"}
{"url": "http://www.dnevnik.bg/sport/2017/09/19/3044417_lg_stava_sponsor_na_fa_kup_s_dogovor_za_4_mln_paunda/", "text": "Английската футболна асоциация ще подпише договор с електронния гигант LG за спонсорство на  ФА Къп . Корейската компания ще бъде официален партньор на най-стария футболен турнир в света, заменяйки букмейкъра \"Ладброукс\". Според \"Дейли Мейл\" LG ще плаща по 4 млн. паунда на година, а срокът на договора най-вероятно ще бъде за три години. Корейската компания има дълга история във футбола, след като спонсорираше \"Байер\" (Леверкузен), \"Фулъм\" и \"Бока Хуниорс\" в миналото. Основен спонсор на ФА Къп остава авиокомпанията \"Емиратс\". Превозвачът на Абу Даби има договор с Футболната асоциация до края на сезона, когато приключва сделката на стойност 30 млн. паунда. ФА прекрати своето партньорство с компанията за спортни залози \"Ладброукс\"  през юни, когато отказва от 4 млн. паунда, само година, след като контрактът влезе в сила. Решението беше взето след тримесечен анализ на връзката между футболната игра с хазарта и новите правила, които ще бъдат приети в тази връзка в близко бъдеще. Футболните отношения с хазарта ще се разглеждат наскоро, като няколко от клубовете в  Премиършип  са критикувани за изгодни спонсорски сделки с компании за залагания. В момента шест клуба във Висшата лига носят логата на компании за залози като основен спонсор. Няколко имат подобни фирми на  новата рекламна площ на ръкавите . През миналия сезон общо 11 клуба от Висшата лига носеха логата на букмейкър на екипите си. Букмейкърът SkyBet пък е спонсор на Футболната лига, която администрира следващите три нива от футболната пирамида на Острова – Чемпиъншип, Лига 1 и Лига 2.", "date": "2017.09.19", "title": "LG става спонсор на ФА Къп с договор за 4 млн. паунда на година"}
{"url": "http://www.dnevnik.bg/biznes/turizam/2017/09/19/3044424_ot_raiuner_obiaviha_koi_poleti_ot_i_do_sofiia_shte/", "text": "Авиокомпанията \"Райънер\" (Ryanair) обяви, кои полети от и до София ще бъдат отменени. За момента става въпрос единствено за тези до Лондон. Първият отменен е от Лондон-Станстед до София с номер FR9961 и от София до Лондон-Станстед (FR9962). На 28 септември, 30 септември, 5, 7, 12, 14, 19, 21, 26 и 28 октомври няма да бъдат изпълнени полети FR9967 от Лондон-Станстед до София и FR9968 от София до Лондон-Станстед. Пълен списък на отменените полети за периода 21-24 септември може да се открие  тук , а до края на октомври  тук . Това се прави като  част от реорганизацията на разписанието , предизвикана от недостиг на пилоти.Авиокомпанията ще отмени общо между 40 и 50 полета дневно до края на октомври, което ще засегне около 400 хиляди души. Засегнатите пътници могат за върнат билетите си и да си вземат парите, или да резервират друг полет. Според правилата на ЕС, освен при извънредни обстоятелства, авиокомпаниите трябва да са дали поне двуседмично предупреждение, за да избегнат да плащат обезщетение от 250 евро на пътник за полети до 1500 км и 400 евро при по-дълги маршрути.", "date": "2017.09.19", "title": "От \"Райънер\" обявиха кои полети от и до София ще бъдат отменени (обновена)"}
{"url": "http://www.dnevnik.bg/na_put/2017/09/19/3044108_turisticheska_obikolka_predstavia_jivota_na_putin_v/", "text": "Къде е пиел, живеел и служил Владимир Путин докато е бил съветски разузнавач в Дрезден? Това могат да узнаят туристите в германския град, ако платят 90 евро, съобщава руската секция на Би Би Си. Настоящият президент на Русия е служил в териториалното разузнавателно поделение в източногерманския град между 1985 и 1990 г. Официалната му длъжност е била директор на Дома на дружбата между СССР и ГДР. Екскурзията включва посещение на кръчмата, в която Путин се е отбивал след работа, панелния пететажен блок, в който е бил служебният му апартамент и сградата на КГБ, където днес се помещава Педагогическото сдружение. Обиколката не се радва на интерес, информира Би Би Си. Обитател на \"Путиновия\" вход казва, че туристи се отбиват там не по-често от един-два пъти в годината.", "date": "2017.09.19", "title": "Туристическа обиколка представя живота на Путин в Дрезден"}
{"url": "http://www.dnevnik.bg/sviat/2017/09/19/3044430_uraganut_mariia_predizvika_masova_razruha_na_ostrov/", "text": "В Доминика има масова разруха, изгубихме всичко - така премиерът на карибския остров описа последиците от урагана \"Мария\", който премина през острова с максималната пета категория по сила. \"Най-големите ми опасения са, че тази сутрин ще има много пострадали и вероятно загинали заради свлачища, предизвикани от продължителните порои\", добави Рузвелт Скерит, малко след като ветрове, достигащи 250 км/ч изтръгнаха покрива на къщата му. \"Мария\" се движи приблизително по същата траектория като урагана \"Ирма\", който нанесе сериозни поражения на няколко островни държави в Карибско море по-рано през месеца. След Доминика ураганът отслабна до четвърта категория, но се очаква отново да достигне максималната пета преди да се стовари след няколко часа върху Пуерто Рико и Вирджинските острови. Френските територии Мартиника и Гваделупа, съседни на Доминика, обявиха максималната степен на опасност от бедствие и наредиха на населението да се евакуира. На Доминика живеят около 72 000 души, докато вече пострадалите американски и британски Вирджински острови, както и Пуерто Рико, на който бе спестена срещата с \"Ирма\" преди две седмици, са населени с милиони. Ако \"Мария\" съхрани силата си, това ще е най-мощният ураган, връхлитал острова от 85 години насам. На някои места на Пуерто Рико се очакват по 640 литра дъждове на кв м. Прогнозите за Американските Вирджински острови са и за проливни дъждове, стигащи до 460 литра на квадратен метър за първите 24 часа, следвани от дни на още дъждове и вероятно седмици без електричество, ако ветровете повредят електропреносната мрежа. По островите в района има предупреждение за приливна вълна от океана, достигаща до 2.7 метра. \"Мария\" е 13-та буря от тазгодишния сезон на ураганите в Атлантика и седмата, достигнала степен на ураган. Сезонът, който в момента преполовява, е необичайно активен, като \"Мария\" е чевъртият над трета степен след \"Харви\", \"Ирма\" и \"Хосе\".", "date": "2017.09.19", "title": "Ураганът \"Мария\" предизвика масова разруха на остров Доминика"}
{"url": "http://www.dnevnik.bg/bulgaria/2017/09/19/3044439_dnes_e_posledniiat_leten_den_obiaviha_meteorolozite/", "text": "Днес е последният горещ летен ден с температури около 30 градуса. От петък се връщаме в руслото на нормална есен, по отношение на температурите, каза днес по БНТ климатологът доц. Георги Рачев. Утре и в четвъртък се очакват валежи. Няма обаче индикации за силни бури и поройни дъждове, каквито имаше вчера в Румъния и Сърбия, успокои Рачев. В петък ще бъде хладно, като максималните температури ще са 18-19 градуса. Сутрин термометрите ще показван между 10 и 15 градуса. През уикенда по морето ще става за плаж Тези температури са характерни за края на септември, каза доц. Рачев. В събота и неделя времето ще е хубаво, като там облаци ще има в четвъртък и петък, но сериозни валежи не се очакват. В началото на следващата седмица ще има леко затопляне, като температурите ще са около 24-25 градуса. В средата на седмицата в София са възможни валежи. Октомври се очаква да е по-сух от нормалното, като температурите ще са около нормалните за месеца. \"През октомври ще има хубави дни, в края е и циганското лято, на слънчице на обед ще е приятно. Но сутрина на места, температурите дори ще са отрицателни\", обобщи климатологът. В отговор на въпрос, доц. Рачев каза, че няма индикации да се задави най-тежката зима от 100 години, каквито публикации има. \"Не съм съгласен и че ще е най-меката от 2006 година насам. Вероятно средната температура за сезона ще е с един градус по-висока\", прогнозира той. Климатологът допълни, че най-рано след около месец ще има по-ясна прогноза за зимата.", "date": "2017.09.19", "title": "Днес е последният летен ден, обявиха метеоролозите"}
{"url": "http://www.dnevnik.bg/sviat/2017/09/19/3044437_za_2_meseca_v_rumuniia_sa_doshli_tolkova_migranti/", "text": "В последните два месеца в Румъния са влезли толкова бежанци, колкото за четирите години преди това, в. \"Ромъния либера\" в материал със заглавие \"Румъния, напълно неподготвена за вълната от нелегални мигранти\". Близо 500 нелегални мигранти пристигнаха само през тази година в Румъния през Черно море, което е рекорден брой.  \"До месец август на тази година не беше регистриран нито един случай на нелегална миграция в Черно море. През август и септември имаше пет случая на нелегална миграция в Черно море, в които 475 мигранти от Ирак и Иран опитаха да влязат нелегално в Румъния\", каза заместник-директорът на брегова охрана главен комисар Лауренциу Чику.  Мигрантите пътуват по цели седмици, за да стигнат до Констанца,  вратата към Европа . Сирийци, иракчани, иранци, пакистанци и дори афганистанци тръгват от Турция към Румъния с лодки, натоварени много над капацитета им. За мигрантите не е нито лесно, нито евтино да стигнат до Европа. Цената, плащана за целия този път, варира между 6000 и 8000 евро. Като при туристическите агенции цената за деца е по-ниска, като намалението може да е и с 50 процента. В повечето случаи от всички мигранти една четвърт и дори една трета са деца. Има и жени, бременни в деветия месец.  Ако мигрантите идват от България, било по суша, било по вода, тогава Румъния ѝ ги връща. Ако обаче  идват от Турция , то тогава се изпращат в Инспектората за имигранти в Румъния.  Инспекторатът решава за всеки случай поотделно какво да прави. Повечето от мигрантите отиват в центровете на Инспектората и могат да поискат политическо убежище, ако идват от зони с конфликти.  Най-близкият център до Черно море е в Галац. Там в момента има около 1000 мигранти и жените с хиджаб са станали нещо обичайно в Галац. Мигрантите живеят тук около месец, след което получават документи за самоличност със статут на бежанци. Тогава трябва да се оправят сами: да си намерят жилище и работа. Всеки бежанец получава от румънската държава по 540 леи (230 лева) месечно за период от най-много шест месеца. /БТА", "date": "2017.09.19", "title": "За 2 месеца в Румъния са дошли толкова мигранти, колкото за 4 г. преди това"}
{"url": "http://www.dnevnik.bg/detski_dnevnik/2017/09/19/3044452_za_mejdu_18_i_24_ot_purvoklasnicite_bulgarskiiat_ne_e/", "text": "За между 18 и 24% от първокласниците българският не е майчиният им език, каза днес по Би Ти Ви министърът на образованието Красимир Вълчев. Той допълни, че за това е важно те да посещават детска градина и предучилищната подготовка, за да може в първи клас \"най-малкото да знаят български език\". Той допълни, че има случаи, когато деца на 10 години в трети клас не зная български. Това е възможно, тъй като до трети клас включително няма задължение за повтаряне на клас. Министърът уточни, че при такива случаи се търсят варианти за повече часове по български език. До вчера 1100-те екипа, които проверяват адресите на децата, които не посещават училище, са посетили 50 хил. адреса. \"Първото, което правят, когато посетят адреса, е да убедят родителите или настойниците да запишат детето. Има и санкции, а посещаемостта е обвързана със семейните помощи за деца. Заедно с Министерството на труда и социалната политика ще предложим и други социални плащания да се обвържат с посещаемостта на училище\", каза още Вълчев. Той припомни, че всяка година между 13 и 14% от децата, или между 130 и 150 хил. Деца не завършват гимназиален етап, като една значителна част от тях са отпаднали по-рано. До края на октомври ще се знае колко деца не ходят на училище. Според данните в регистрите те са над 200 хиляди, но сега се проверява колко от тях трайно не живеят в страната. По повод агресията в училище министърът посочи, че се надява от следващата година да има повече психолози в училищата. Ще се инвестира и в повече спортни площадки.", "date": "2017.09.19", "title": "За между 18 и 24% от първокласниците българският не е майчин език, съобщи министър Вълчев"}
{"url": "http://www.dnevnik.bg/sport/2017/09/19/3044422_ne_triabva_da_izostavame_ot_cska_predupredi_dimitur/", "text": "Треньорът на \"Лудогорец\"  Димитър Димитров  остана доволен от успеха на своя тим над  \"Ботев\" (Пловдив) с 2:1  в последния мач от деветия кръг на Първа лига. Шампионите наваксаха изоставане от 0:1 още след първите минути, а с победата останаха само на точка зад лидера ЦСКА. \"Ако трябва да бъда честен доволен съм от победата и характера, който играчите показаха. Много пъти повтори, че с бройката футболисти, които имаме ще ни е трудно да играем на два фронта. \"Ботев\" е добър отбор, който може да създаде проблеми на всеки\", каза Димитров. За пореден път треньорът се оплака от липсата на дълга резервна скамейка и уточни, че \"Лудогорец\" трудно ще издържи с едва 16 футболисти до Нова година. \"Всеки мач е важен и ние трябва да трупаме точки. Битката ще продължи предполагам до края на сезона, ние не трябва да изоставаме от  лидера ЦСКА . Знаете, че и \"Левски\" направи сериозна селекция и ще бъде в битката\", добави Херо. Треньорът на \"Лудогорец\" се надява в най-скоро време да може да използва и последното ново попълнение  Рафаел Форстер . Централният защитник не е в добро физическо състояние и още не е дебютирал за шампионите.", "date": "2017.09.19", "title": "Не трябва да изоставаме от ЦСКА, предупреди Димитър Димитров"}
{"url": "http://www.dnevnik.bg/photos/2017/09/19/3044444_snimka_na_denia_novata_flanelka_na_glavniia_prokuror/", "text": "По улиците на София са разлепени плакати с колаж на главния прокурор Сотир Цацаров, носещ фланелка с лика на неговия руски колега Юрий Чайка, който е на посещение в София. Вчера за посрещането на Чайка по пътя му от летището беше издигнат плакат \"Чайка, вън от Европа\". Срещу визитата на руския обвинител се обяви партия \"Да, България\" заради спорната му репутация. Преди две години Чайка беше разобличен от Фонда за борба с корупцията на дисидента Алексей Навални в притежания на имущество от семейството му, надхвърлящо многократно доходите. Според съобщение на руската прокуратура днес Чайка ще сесрещне с вицепрезидента Илияна Йотова, премиера Бойко Борисов, министъра на правосъдието Цецка Цачева и патриарх Неофит. Българската страна не е обявила официалната му програма.", "date": "2017.09.19", "title": "Снимка на деня: Новата фланелка на главния прокурор"}
{"url": "http://www.dnevnik.bg/sviat/2017/09/19/3044445_liderut_na_irakskite_kjurdi_poiska_pregovori_za/", "text": "За да се вземе решение за отлагане на референдума в Иракски Кюрдистан, са необходими международни гаранции за готовността на Багдад да води преговори за независимостта на региона, каквито не са получени, заявил е вчера кюрдският лидер Масуд Барзани, цитиран от ТАСС, на среща в Ербил с британския министър на отбраната Майкъл Фалън. \"Алтернативните варианти, предлагани от международната общност, ни призовават да водим диалог преди референдума, но не гарантират готовността на Багдад да започне преговори за независимост\", е заявил Барзани според изявление на неговата канцелария. \"Затова Кюрдистан с удоволствие ще пристъпи към тях след референдума\", добави той. Барзани е разказал и за  разногласията  с Багдад. \"Ако не можем да бъдем добри партньори в Ирак, се налага да бъдем добри съседи\", подчертал е той. Фалън е заявил, че неговата страна настоява за отлагане на референдума и започване на диалог между Багдад и Ербил, с открит дневен ред и при международно посредничество. Вчера  Турция  обяви, че започва военно учение на иракската граница, съобщи \"Франс прес\". Паралелно с учението ще продължи провеждането на антитерористична операция. Също вчера турският президент Реджеп Тайип Ердоган разговаря по телефона с иракския премиер Хайдер ал Абади. Те са заявили, че \"ако регионалното правителство на Кюрдистан настоява да проведе референдум,  напрежението  в региона ще се засили\". Двамата лидери са наблегнали на необходимостта от запазване на териториалната цялост на Ирак, съобщават източници от турското президентство. Снощи Ердоган обсъди кюрдския референдум и с генералния секретар на НАТО Йенс Столтенберг. Двамата са обсъдили и подписаното от Турция споразумение за закупуване на руски зенитно ракетни системи С-400, предаде ТАСС. Подробности от разговора не се съобщават. /БТА", "date": "2017.09.19", "title": "Лидерът на иракските кюрди поиска преговори за независимост с Багдад, за да отложи референдума"}
{"url": "http://www.dnevnik.bg/sviat/2017/09/19/3044458_voiski_na_asad_stignaha_opasno_blizo_do_podkrepiani_ot/", "text": "Сирийски войски, водещи кампания срещу Ислямска държава, се приближиха снощи до подкрепяни от САЩ бунтовници, след като прекосиха река Ефрат в провинция Дейр аз Зор, предаде \"Асошиейтед прес\". Това създава опасност от сблъсък с подкрепяните от САЩ Сирийски демократични сили (SDF), отбелязва АП, цитирана от БТА. Говорителят на международната коалиция за борба с Ислямска държава Райън Дилън обаче омаловажи тези притеснения, подчертавайки, че подкрепяните от САЩ сирийски сили поддържат отворени каналите си за комуникация с колегите си в сирийското правителство, за да избегнат напрежение. Това е първият признак за пряк контакт между подкрепяните от САЩ сирийски бунтовници и силите на президента Башар Асад, подчертава АП. Министърът на отбраната на САЩ заяви тази вечер, че бомбардировката на SDF от страна на Русия се обсъжда на най-високо равнище, предаде \"Ройтерс\". Провинция Дейр аз Зор все още е отчасти под контрола на джихадистите две седмици след като сили на режима заедно със съюзниците си  пробиха тригодишната обсада  на града. Междувременно агенцията цитира Сирийската обсерватория за правата на човека, според която бунтовниците са започнали атака срещу правителствеени сили в контролирани от режима райони северно от град Хама. Информацията се съобщава и от медия, близка до ливанската шиитска групировка \"Хизбула\". Според двата източника атаката е добре планирана и включва няколко групи, включително \"Хайят Тахрир ал Шам\" - организацията, оглавявана от бившия клон на \"Ал Кайда\" в Сирия.  Миналата седмица бунтовниците отхвърлиха преговорите в Астана с участието на Турция, Русия и Иран и се заканиха да продължат сраженията. ", "date": "2017.09.19", "title": "Войски на Асад стигнаха опасно близо до подкрепяни от САЩ бунтовници в Източна Сирия"}
{"url": "http://www.dnevnik.bg/bulgaria/2017/09/19/3044472_v_sasht_radev_prizova_za_otpadane_na_vizite_i_pokani/", "text": "Президентът Румен Радев, който е в САЩ за участие в 72-ата сесия на Общото събрание на ООН, се е срещнал в Ню Йорк с водещи еврейски организации от страната. На нея той е призовал за увеличаване на инвестициите от САЩ и Израел в България в областта на информационните технологии и други сфери с висока добавена стойност, съобщи прессекретариатът на държавния глава. Според Радев България може да използва опита на САЩ и Израел във въвеждането на програми за обучение на компютърни специалисти и участието им в реалната икономика, което ще създаде перспективи за повече млади хора да изберат да се развиват професионално в България. Президентът е заявил, че по-скорошното отпадане на визите за българските граждани, които пътуват и работят в САЩ, ще даде нов импулс на двустранното икономическо сътрудничество. По време на срещата е бил отбелязан и историческият принос на страната ни, която успява да спаси през Втората световна война своята еврейска общност.  Радев е участвал и в международен форум в Ню Йорк под патронажа на ЮНЕСКО, на който е представена \"Глобалната коалиция за надежда\". Организацията всяка година отличава обикновени хора, които се превръщат в герои, рискувайки живота си в борбата с екстремизма, или са извършили действия в защита на културното наследство и изграждането на мостове между културите. На тържествена церемония българският президент е отличил полковника от резерва на военноморските сили на САЩ Матю Богданос за заслугите му в изобличаването на връзката между трафика на културни ценности и финансирането на тероризма и лейтенант Кохар Салех за приноса ѝ в борбата с Ислямска държава. \"Краят на студената война породи надежда за създаването на сигурен и проспериращ свят, но днес сме изправени пред все повече предизвикателства, които застрашават мира и стабилността. Едно от тези предизвикателства е екстремизмът, който не признава граници и ценността на човешкия живот, културата и религията\", е подчертал в изказването си Радев. Той е призовал никога да не се забравя примерът на хората, които имат убедеността, куража и силата да се борят за по-доброто бъдеще на човечеството.", "date": "2017.09.19", "title": "В САЩ Радев призова за отпадане на визите и покани местни и израелски инвеститори"}
{"url": "http://www.dnevnik.bg/sport/2017/09/19/3044433_valentino_rosi_se_vrushta_na_pistata_18_dni_sled_kato/", "text": "Деветкратният световен шампион по мотоциклетизъм Валентино Роси се надява да участва в състезанието за Гран при на Арагон, 14-и кръг от  MotoGP . Италианецът счупи крак преди три седмици и първоначално се смяташе, че ще почива до октомври. В понеделник Роси е направил осем обиколки на мотоциклет на пистата в Мизано, за да провери физическото си състояние. Проливен дъжд обаче го е принудил да се прибере по-рано от предвиденото. \"Той ще реши дали да кара в сряда. Той е опитен пилот и знае кое е най-доброто за него\", коментираха от тима на \"Мовистар Ямаха\". Бащата на Роси Грациано коментира пред Motorsport.com какво е състоянието на неговия син: \"Каза ми, че усеща силна болка в десния крак, но е решен да опита отново във вторник и тепърва ще преценява. Мисля, че завръщане на Арагон е възможно.\" Италианецът  получи двойна фрактура на десния крак  на 31 август, след като падна по време на тренировка. Роси е карал ендуро мотор около дома си в Тавулия. Смяташе се, че той ще почива между 30 и 40 дни, като такъв беше съветът на лекаря Рафаеле Паскарела, който го оперира в Анкона. Доктора пропусна състезанието в \"Мизано\" за Гран при на Сан Марино, което е домашно за него, а през миналата седмица от тима му заявиха, че холандецът Михаел ван дер Марк ще го замени на \"Арагон\". Роси е на четвърто място в генералното класиране на MotoGP след 14 състезания. Той изостава с 42 точки от двамата лидери Марк Маркес и Андреа Довициозо.", "date": "2017.09.19", "title": "Валентино Роси се връща на пистата 18 дни след като счупи крак"}
{"url": "http://www.dnevnik.bg/sviat/2017/09/19/3044479_oon_prahosva_potenciala_si_zaradi_prekomerna/", "text": "Американският президент Доналд Тръмп обяви, че Организацията на обединените нации не използва потенциала си добре заради бюрокрация и лошо управление. \"Фокусирайте се повече върху хората и по-малко върху бюрокрацията\", каза той в сесия с генералния секретар Антониу Гутериш. В първото си участие в Общото събрание на ООН, в сесия за нужните реформи на организацията, Тръмп призова държавите членки да са \"дръзки\" в позициите си за реформа на обичайния подход на ООН, вместо да се придържат към \"начини от миналото, които не работят\", без да навлезе в подробности. \"Уверен съм, че ако работим заедно и извършим наистина смели реформи, ООН ще стане по-силна, по-ефективна, по-справедлива и по-голяма сила за мир и хармония в света.\" В миналото Тръмп е правил остри коментари за ООН, говорейки за \"слабостта и некомпетентността\" на организацията. В понеделник той беше много по-сдържан, отколкото очакваха някои дипломати, а част от забележките му бяха подкрепени от  Гутериш , който каза, че също е обезпокоен от прекалената бюрократичност. \"Дори някой, който иска да подрине дейността на ООН, не би се справил толкова добре, колкото сами сме го направили ние, налагайки си тези правила\", обясни той. \"Понякога дори се питам дали не е имало конспирация да направят правилата ни точно такива, за да не сме ефективни.\" Тръмп се оплака и от факта, че не вижда \"резултати\" в ООН, които да съответстват на американските инвестиции в организацията. \"Трябва да се уверим, че никой и никоя страна не носи на плещите си непропорционално голяма тежест - както военно, така и финансово.\" Той отново настоя, че е нужно останалите държави в организацията да плащат повече за работата ѝ. САЩ отговарят за 22% от бюджета на ООН и за 28% от този за мироопазващи мисии. По-късно предстои и първото му обръщение пред световните лидери, в което  Иран и Северна Корея  се очаква да са сред ключовите теми.", "date": "2017.09.19", "title": "ООН прахосва потенциала си заради прекомерна бюрокрация, каза Тръмп"}
{"url": "http://www.dnevnik.bg/biznes/2017/09/19/3044476_gazut_se_ochakva_da_poevtinee_s_nad_7_ot_oktomvri/", "text": "Природният газ ще поевтинее със 7.29% от октомври до 343.22 лв. за 1000 куб. м без акциз и ДДС, или 32.26 лв. за мегаватчас. Това показват изчисленията на работната група към Комисията за енергийно и водно регулиране (КЕВР), която трябва да одобри новата цена. Това означава, че регулаторът е удовлетворил искането на \"Булгаргаз\" за цената през четвъртото тримесечие, съобщава в днешния си брой  \"Капитал daily\" . Докладът на работната група ще бъде обсъден на открито заседание на 25 септември, след което КЕВР трябва да вземе своето решение, което ще влезе в сила на 1 октомври. При такава промяна в цената - над 5%, би трябвало да се коригират и цените на парното. В този случай обаче не се знае още дали това ще се случи, тъй като от 1 октомври би трябвало да се вдигнат и цените за пренос и достъп на газ, които потребителите плащат на \"Булгартрансгаз\". Според изчисления на регулатора това ще се отрази в крайната цена на различните видове потребители между 0.36 и 2.5%, а специално за \"Топлофикация София\" - с малко под 2.5%. Индустрията, както и топлофикациите са недоволни от поскъпването и изчисляват, че самата цена за пренос, която в момента е 19.73 лв. за 1000 куб. метра, ще се увеличи с до 60%, което според тях е необосновано. През четвъртото тримесечие \"Булгаргаз\" ще разчита освен на руския газ и на местния добив от находището \"Галата\", за който през август е сключен договор с концесионера \"Петрокелтик\".", "date": "2017.09.19", "title": "Газът се очаква да поевтинее с над 7% от октомври"}
{"url": "http://www.dnevnik.bg/bulgaria/2017/09/19/3044503_mvr_zadurja_40_chujdenci_turseshti_zakrila_bez/", "text": "МВР задържа 40 чужденци, търсещи закрила, без документи в квартал \"Модерно предградие\" в София, съобщиха от пресцентъра на вътрешното министерство. 13 от тях са непълнолетни. Те са заявили, че са от Ирак. През изминалата седмица статистиката на МВР показва, че от задържаните най-много са тези от Сирия и от Ирак. От началото на годината до 14 септември при опит да влязат в страната са задържани общо 602 граждани. За сравнение - през 2016 година за същия период задържаните на вход са били 3732 лица.", "date": "2017.09.19", "title": "МВР задържа 40 чужденци, търсещи закрила, без документи в София"}
{"url": "http://www.dnevnik.bg/sport/2017/09/19/3044508_levski_obvini_stanislav_angelov_v_krajba_na_shkolata/", "text": "\"Левски\" разпространи официално съобщение, в което обвини бившия шеф на детско-юношеската школа на стадион \"Раковски\" Станислав Ангелов в кражба. Той беше  освободен от поста си на 25 август , а на негово място беше назначен Пламен Николов. По-малко от месец след рокадата от клуба обясниха какво е наложило действията им. Преди няколко месеца във футболните среди се заговори, че Ангелов ще опита да отдели школата от футболния клуб, а стадионът да бъде овластен, но впоследствие тихомълком бившият футболист беше освободен от поста си. Едва сега от клуба дават гласност на проблема. \"През април беше извършена кражба. На общо събрание на неправителствената организация \"Левски-Раковски\", на което е присъствал само г-н Ангелов, ветераните на клуба са обявени за почетни членове без право на глас, а като членове са определени хора и организации, посочени от г-н Ангелов, без знанието на клуба. След като в клуба стана ясно за извършената кражба, с която е подменена волята на левскарската общност, бяха предприети стъпки и разговори с г-н Ангелов, които обаче не доведоха до резултат\", пише в съобщение на сайта на \"Левски\".  потърси Станислав Ангелов за коментар по сериозните обвинения от клуба. \"Не мога да говоря в момента, приятен ден ви желая\", каза Ангелов по мобилния си телефон. Историята Школата на стадион \"Раковски\" наема стадиона чрез дружество с нестопанска цел с обществено полезна дейност \"Футболен клуб \"Левски-Раковски\", тъй като чисто юридически ПФК \"Левски\" не може да ползва съоръжението. До месец април членове на управителния съвет бяха легендите Сашо Костов, Добромир Жечев, Кирил Ивков, Васил Петров и Георги Иванов, а директор - Станислав Ангелов. Финансирането на базата се осигурява от футболния клуб, който плаща разходите за треньорите и обслужващия персонал. Ангелов също е на заплата към ПФК \"Левски\". На 11 април е свикано общо събрание, след което членовете вече нямат право на глас, както твърди клубът. Още тогава Станислав Ангелов е привикан на \"Герена\" от собственика Спас Русев и спортния директор Даниел Боримиров и е уволнен. Пелето работи и след уволнението му Цялата ситуация с Ангелов и школата на \"Раковски\" става още по-заплетена, след като Пелето е освободен, но остава начело на школата и всеки ден ходи на работа. Това се случва, защото поне по документи \"Левски-Раковски\" е независима организация от синия клуб. \"За наше съжаление г-н Ангелов започна еднолично да събира таксите за обучение, заплащани от родителите на трениращите там деца, и така сложи край на всякакви взаимоотношения между \"Левски-Раковски\" и ПФК \"Левски\". Тъй като всички треньори са служители на  ПФК \"Левски\" , клубът реши за неопределено време да прекрати извършването на тренировъчен процес и пренасочи треньорите към база \"Герена\", се казва в позицията на клуба. Според \"Левски\" Ангелов продължава да събира такси, които не отчита, и \"възпрепятства работата на служителите на ПФК \"Левски\" и блокира дейността, като дори необходимата екипировка стои на склад и не може да бъде раздадена\". \"На този етап не мога да кажа какви действия ще предприеме клубът, но ние няма да оставим въпросът така. Поради тази причина решихме да му дадем гласност и обществото да разбере какво се случва. При всички положения мога да кажа, че комуникацията ни с г-н Ангелов не беше много лесна последните месеци\", коментира пред   изпълнителният директор на сините  Красимир Иванов . Той смята, че няма как да се говори за грешка на клуба или предоверяване, защото така или иначе организацията \"Левски-Раковски\" не се е водила документално част от търговското дружество ПФК \"Левски\". \"Левски-Раковски\" е дружество, което не е било част от ПФК \"Левски\" по документи, но досега проблеми не е имало. Няма как ние да сме предполагали, че може да се стигне до нещо подобно. Въпросът е, че е направена подмняна, която води до тези проблеми и страда левскарската общност\", добави финансистът. От клуба изразиха надежда, че \"несправедливостта ще бъде бързо коригирана и тренировките на стадион \"Раковски\" ще бъдат възобновени\". \"Левски-Раковски\" е втората школа на сините, като традиционно най-талантливите деца от нея се пренасочват към \"Герена\". Ангелов застана начело на школата през 2014 г., когато прекрати активната си кариера, а след това беше назначен за спортен директор на \"Левски\". Той беше  уволнен в началото на 2017 г.  и върнат на стария си пост на стадион \"Раковски\". Ангелов има 259 мача и 11 гола за \"Левски\", където игра в два периода – 2001 - 2007 г. и 2012 - 2014 г. Той е трикратен шампион на България и носител на Купата на България четири пъти.", "date": "2017.09.19", "title": "\"Левски\" обвини Станислав Ангелов в кражба на школата на стадион \"Раковски\" (допълнена)"}
{"url": "http://www.dnevnik.bg/skorost/2017/09/19/3044529_lend_rouvur_predstavi_nai-prohodimata_versiia_na/", "text": "Британският производител на автомобили \"Ленд Роувър\" представя на продължаващия до 24 септември автосалон във Франкфурт най-проходимата версия на модела си \"Дискавъри\". Автомобилът носи добавката Ес Ви Екс (SVX) към името си и производството му започва в началото на следващата година от техниците на звеното за специални операции на компанията. Директорът на звеното Марк Стантън уточнява, че ще има цяла продуктова линия SVX, в която ще се предлагат автомобили със забележителна проходимост върху всякакъв терен, без да се прави компромис с комфорта и практичността. \"Дискавъри Ес Ви Екс\" ще се оборудва само от петлитровия бензинов V8 мотор, който предлага 525 к.с. и 625 Нм въртящ момент. Автомобилът е снабден с модификации в окачването. Разполага и с хидравлична система за контрол срещу преобръщане. Тя дава увеличено изместване на колелата и подобрен контрол върху каросерията, като подобрява екстремното офроуд сцепление и същевременно намалява клатенето на каросерията с цел плавно и стабилно шофиране по пътна настилка. \"Дискавъри Ес Ви Екс\" има подобрени преден и заден ъгъл на заход и ъгъл на преодоляване. Гумите са с размер 275/55 R20 Goodyear Wrangler, предназначени за каране по всякакъв терен. Автомобилът има и активен централен и електронен заден заключващ се диференциал. Скоростната кутия е 8-степенна автоматична с промени в настройките. Част от серийното оборудване са системи за контрол при спускане по наклон, електронен контрол на сцеплението и за промяна на настройките според терена. Представеният във Франкфурт автомобил е с уникални предни и задни брони със защитни кори и изложени метални тегличи, всеки оразмерен за теглене на повече от шест тона, преден капак с покритие против отблясъци.", "date": "2017.09.19", "title": "\"Ленд Роувър\" представи най-проходимата версия на \"Дискавъри\""}
{"url": "http://www.dnevnik.bg/sviat/2017/09/19/3044483_vse_poveche_turci_tursiat_ubejishte_v_germaniia/", "text": "Броят на турците, потърсили убежище в Германия, е нараснал значително тази година и се е увеличил от миналогодишния опит за преврат в Турция, показаха данни, публикувани от правителството в понеделник. Тенденцията е особено изразена през последните месеци - през август това са направили 962 турски граждани, през юли - 620, а месец по-рано - 433. Между януари и август молбите за убежище от турски граждани са 4408. За същия период броят им е 2836, което означава, че тази година числото е 55.4 процента по-голямо според Федералната служба за мигранти и бежанци. \"Има увеличение на молбите за убежище от турски кандидати. Не мога обаче да дам причините за това, защото не правим статистически проучвания защо бягат хората\", каза говорител на германското външно министерство. От групата на хора с  дипломатически  паспорти (249 души) 196 са получили убежище до средата на септември - почти 80%, предава говорителят, цитиран от ДПА. През април институцията каза, че най-малко 262 турски дипломати и военнослужещи са кандидатствали за убежище от неуспелия пуч на 15 юли миналата година, след който властите в Анкара арестуваха десетки хиляди и уволниха над 100 000 войници, държавни служители и представители на частния сектор. По-рано през годината турският министър на отбраната Фикри Ъшък призова Германия да отхвърли молбите за убежище от 40 войници - повечето от тях от висшите ешелони - заподозрени във връзки с опита за преврат. От началото на 2017 г. по-малко от една четвърт от турските кандидати за убежище са получили закрила от Германия. Това е значително увеличение, сравнено с 8.2 на сто миналата година.", "date": "2017.09.19", "title": "Все повече турци търсят убежище в Германия"}
{"url": "http://www.dnevnik.bg/sport/2017/09/19/3044528_pironkova_niama_da_igrae_do_kraia_na_sezona/", "text": "Цветана Пиронкова обяви, че няма да се състезава до края на сезона. Заради контузия в рамото българската тенисистка не е играла от  загубата срещу Каролин Вознячки  във втория кръг на \"Уимбълдън\". \"За съжаление моят тенис сезон приключи рано, но, погледнато от добрата страна, се насладих на повече време у дома със семейството и приятелите ми\", написа Пиронкова в \"Инстаграм\". Заради първото по-продължително отсъствие от корта в кариерата си тя падна до 161-ото място в световната ранглиста. Полуфиналистката от \"Уимбълдън 2010\" не е била толкова ниско класирана от май 2005 г., когато заемаше 220-ата позиция. През този сезон Пиронкова е изиграла само 25 мача, в които има десет победи. Тя имаше впечатляваща серия от  47 поредни участия в основна схема на турнирите от Големия шлем , която приключи на US Open. Настоящата седмица е първата от 2006 г., в която Пиронкова не е най-предно класираната българска тенисистка в световната ранглиста.  От вчера първа ракета на България е Виктория Томова , която се изкачи до №149.", "date": "2017.09.19", "title": "Пиронкова няма да играе до края на сезона"}
{"url": "http://www.dnevnik.bg/bulgaria/2017/09/19/3044546_bulgariia_shte_organizira_230_subitiia_za/", "text": "Окончателната програма за българското председателство на Съвета на Европейския съюз ще бъде приета от правителството до 20 декември, каза днес ресорният министър Лиляна Павлова на конференция в парламента по темата, предаде агенция \"Фокус\". Официалното откриване на председателството ще е на 4 януари. Окончателният график сочи, че в България ще бъдат организирани 230 събития за председателството, като 30 от тях ще са на най-високо ниво. На 21 септември и 23 октомври предстоят дебати по приоритетите на председателството. На днешния форум министърът на вътрешните работи Валентин Радев обяви, че сред тях ще е ефективното управление на миграцията, като се повиши процентът на връщане на незаконно пребиваващите. Според него важно е и страните от ЕС да имат обмен на информация и достъп до информационните си системи. За министъра на правосъдието Цецка Цачева най-важната тема е създаването на европейска прокуратура, като България била движеща сила, за да стане тя факт. Като общ приоритет на МВР и Министерството на правосъдието Цачева посочи предотвратяване на радикализацията и насилствения ислямизъм, борбата с тероризма, киберпрестъпността и организираната престъпност.", "date": "2017.09.19", "title": "България ще организира 230 събития за европредседателството, обяви министър Павлова"}
{"url": "http://www.dnevnik.bg/razvlechenie/2017/09/19/3044540_leidi_gaga_otmeni_evropeiskoto_si_turne_zaradi/", "text": "Острите болки, които принудиха Лейди Гага да отмени концерт и да влезе в болница през миналата седмица, налагат отмяна на цялото й турне. Това съобщи певицата, цитирана от \"Ройтерс\". 31-годишната Гага страда от фибромиалгия -  ревматично заболяване , което се характеризира с остри болки по цялото тяло и усещане за силна умора. Певицата отбеляза, че е разочарована от коментари в социалните мрежи, че преувеличавала страданията си, за да се измъкне от турнето. Европейското турне на певицата по случай най-новия й албум \"Джоан\" трябваше да започне на 21 септември в Барселона и да продължи 6 месеца. То е отложено за 2018 г. Според организаторите от Live Nation Гага ще ползва това време, за да се отърве от болката и други стари травми, които все още й причиняват страдания. През 2013 г. американката влезе в болница заради травма на таза, а в документалния филм Lady Gaga: Five Foot Two разказва за борбата си с хроничната болка.", "date": "2017.09.19", "title": "Лейди Гага отмени европейското си турне заради заболяване от фибромиалгия"}
{"url": "http://www.dnevnik.bg/sviat/2017/09/19/3044537_amerikanski_kongresmen_prizovava_bulgariia_da_izgoni/", "text": "Председателят на подкомисията по въпросите на Източна Азия в американския Сенат иска от Китай и 20 други държави, сред които и България, да прекъснат връзки със Северна Корея и да затворят дипломатически мисии като част от усилията страната да бъде изгонена от ООН. Много от републиканците, които имат мнозинство в Конгреса, искат по-решителни действия срещу Пхенян заради  ракетните опити  и  ядрения тест  от началото на месеца и настояват за \"вторични\" санкции и други мерки срещу компании, банки и страни, които извършват бизнес сделки със Северна Корея. Сенаторът републиканец Кори Гарднър, който оглавява подкомисията, e изпратил писмо до посланиците на 21 държави в ООН, гласи прессъобщение на  страницата му . Освен Китай списъкът включва Бразилия, Великобритания, България, Камбоджа, Куба, Чехия, Египет, Германия, Индия, Индонезия, Лаос, Малайзия, Монголия, Нигерия, Пакистан, Полша, Румъния, Русия, Швеция и Виетнам. Групата е определена в прессъобщението като \"страни, поддържащи дипломатически отношения със Северна Корея\". Искането в писмото е страните незабавно да прекратят всякакви дипломатически и икономически отношения с Пхенян. \"Поддържането на  дипломатически  отношения с режим, който продължава да поставя под въпрос международното право и да заплашва страни по света, само награждава престъпно поведение\", пише Гарднър. \"Освен да се прекъснат двустранни отношения, призовавам правителството да поддържа изгонването (на Корейската народнодемократична република) от ООН.\" Цитиран е член 6 от хартата на ООН, според който: \"Член на организацията, който системно нарушава принципите, съдържащи се в тази харта, може да бъде изключен от организацията с решение на Общото събрание по препоръка на Съвета за сигурност.\" Според Гарднър \"няма държава на Земята, която да заслужава това повече от КНДР\". \"Сега е времето дипломатически и икономически да изолираме режима, докато не се ангажира напълно и необратимо с мирно ядрено разоръжаване\", се казва още в писмото. Гарднър беше и авторът на наскоро внесено законодателство, с което САЩ може да наложат икономическо ембарго на всяка страна, която поддържа бизнес отношения със Северна Корея. Новата му инициатива идва часове преди очакваната реч на американския президент Доналд Тръмп пред Общото събрание на ООН, в която  Северна Корея и Иран  ще бъдат сред водещите теми.", "date": "2017.09.19", "title": "Американски конгресмен призовава България да изгони Северна Корея от ООН"}
{"url": "http://www.dnevnik.bg/sport/2017/09/19/3044471_nujno_e_frum_da_specheli_djiroto_za_da_vleze_v/", "text": "Победа в  \"Джиро д'Италия\"  ще бетонира мястото на Крис Фрум в историята на колоезденето, смята директорът на италианската обиколка Мауро Вени. Британският състезател спечели \"Тур дьо Франс\" четири пъти (2013, 2015, 2016 и 2017 г.), а преди 10 дни постигна първи успех и във \"Вуелта\", с което записа и исторически дубъл. Организаторите на Джирото \"RCS Спорт\" се опитват да го привлекат по всякакъв начин в Италия, след като той генерира огромен интерес към себе си. \"Говорил съм с Крис преди години и още тогава му казах, че трябва да спечели поне веднъж Джирото преди да се пенсионира. Това е легендарно състезание. Надявам се да не чака, докато стане на 40 години\", коментира с чувство за хумор Вени. Фрум вече обяви, че спечелване за  пети път на Тура ще бъде негова цел за 2018 г.  Той може да се изравни с Еди Меркс, Бернар Ино, Жак Анкетил и Мигел Индураин по най-много победи в историята. Според директорът на Джирото обаче по-ценно ще бъде победа в Италия. \"Той спечели Тура и след това \"Вуелта\", а успех в Италия ще е исторически. Първо, защото ще събере и трите големи обиколки, а освен това ще стане първият печелил и трите поред, откакто ги провеждаме в такава последователност от 1995 г.\", каза още Вени. Той не смята, че  Фрум  трябва да гони дубъл Джиро – Тур догодина, защото той е много труден за постигане. Организаторите на \"Джиро д'Италия\" опитват всячески да накарат Фрум да кара в състезанието в последните години. По случай юбилейното стотно издание тази година от RCS бяха приготвили дори празен чек за звездата на \"Скай\", но той реши да насочи усилията си към Тура. До момента три обиколки поред е печелил единствено Ино – Джирото и Тура през 1982 г. и след това \"Вуелта\" в началото на 1983 г. Успех на Фрум в Обиколката на Италия ще го нареди сред големите имена, като досега само шестима са печелили и трите състезания – Анкетил, Меркс, Ино, Алберто Контадор, Винченцо Нибали и Феличе Джимонди. Британецът не е участвал в Джирото от 2010 г., когато караше за първи сезон в  \"Скай\" . Тогава Фрум беше дисквалифициран, защото се държеше за полицейски мотор в изкачването на височината Мортироло. Иначе той има и участие през 2009 г., когато завърши 36-и. По-малко часовници през 2018 г. Обиколката на Италия догодина ще започне от Израел, след като организаторите разкриха в понеделник първите три етапа. Те ще се проведат в Йерусалим, Хайфа и Тел Авив, като това е първият случай в историята, в който Джирото започва извън Европа. До началото на ноември организаторите няма да разкрият пълния маршрут на обиколката, но се смята, че състезанието ще продължи на остров Сицилия. През тази година Джирото отново беше на най-големия италиански остров, след като стартира от Сардиния. Според \"Джорнале ди Сицилия\" ще има най-малко три етапа на острова, като единият от тях ще завършва с изкачване на вулкана Етна, както и през 2017 г., но този път от по-стръмната страна Валентино. Изданието през 2018 г. ще се отличава и с по-малкото километри  бягане по часовник . Тази година Том Дюмулен взе предимство благодарение на 68-те километра в коронната си дисциплина и после защитаваше умело аванса си. \"В днешно време разликите са толкова малки, че не се нуждаем от много километри по часовник, за да правим състезанието по-интересно. Мисля, че часовниците само създават драстични разлики за разлика от планинските етапи, така че трябва да ги подбираме внимателно\", каза Вени. През 2018 г. ще има разлика между Джирото и Тура от шест седмици, а не както досега - пет. Обиколката на Франция ще започне по-късно от обичайното, за да не се дублира със световното първенство по футбол. За в бъдеще обаче Вени иска това да бъде намалено на месец или дори по-малко. \"В миналото се смяташе, че трябва много време за възстановяване след Джирото. Сега слушам, че треньорите съветват разликата между двете обиколки да се намали, защото формата може да се задържи по-равномерно\", добави директорът на обиколката. Той ще предложи подобна промяна в календара на Международния колоездачен съюз (UCI). Вени се надява по този начин повече състезатели да карат едновременно Джирото и Тура, а освен това планинските етапи да могат да се провеждат през юни, когато времето в Италия е по-хубаво, а не през май, когато обичайно вали.", "date": "2017.09.19", "title": "Нужно е Фрум да спечели Джирото, за да влезе в историята, смята директорът на обиколката"}
{"url": "http://www.dnevnik.bg/bulgaria/2017/09/19/3044560_novata_sgrada_na_raionniia_sud_v_sofiia_otvaria_vrati/", "text": "Работата на Софийския районен съд в новата сграда на бул. \"Скобелев\" ще започне на 2 октомври, обясниха от съда по повод запитвания на граждани. Мнозина столичани тази сутрин са ходили на новото място, тъй като възприели вчерашното тържествено откриване като начало и на дейността на съда. До 2 октомври гражданите ще продължат да общуват със СРС в досегашната сграда на бул. \"Драган Цанков\" 6. Документацията, която е огромна, е почти преместена в новата сграда, в момента съдиите паралелно с работата си по насрочените дела пренасят книжата си. До 2 октомври всичко ще бъде готово в новата сграда, за да продължат там работата си наказателното и търговското отделение на съда, районната прокуратура, деловодстството.", "date": "2017.09.19", "title": "Новата сграда на Районния съд в София отваря врати за гражданите от 2 октомври"}
{"url": "http://www.dnevnik.bg/bulgaria/2017/09/19/3044559_bulgarskite_vlasti_sa_otkazali_zakrila_na_devet_turski/", "text": "Българските власти са отказали закрила на девет турски граждани, които са поискали убежище по политически причини, показва справка на Държавната агенция за бежанците (ДАБ), цитирана от  в. \"Сега\" От началото на годината до края на август 12 граждани на Турция са поискали закрила в България. Девет от тях са получили отказ за бежански или хуманитарен статут. Останалите трима вероятно са избягали от страната, защото производствата им са прекратени. Според справката на агенцията става дума само за мъже на възраст между 18 и 64 години. В справките за предоставен бежански и хуманитарен статут не фигурира нито един турчин.  През октомври миналата година МВР  върна на Турция седем нейни граждани, обявени за последователи на Фетуллах Гюлен, сочен от турските власти за организатор на преврата от юли 2016 година. Те бяха заловени в камион при опит да преминат нелегално от България в Румъния. За предаването им се разбра от турската преса, и то впоследствие. ", "date": "2017.09.19", "title": "Българските власти са отказали закрила на девет турски граждани"}
{"url": "http://www.dnevnik.bg/razvlechenie/2017/09/19/3044565_rodjur_uoturs_obiavi_koncert_v_bulgariia_dogodina/", "text": "България ще бъде част от турнето на Роджър Уотърс Us+Them догодина. Това обяви музикантът на  своя сайт , където съобщава, че ще посети 23 държави в Европа през 2018 г. Датата и мястото на повечето, включително градовете, още не са известни. Us+Them включва песни от най-обичаните албуми на \"Пинк Флойд\" - The Dark Side of The Moon, The Wall, Animals, Wish You Were Here и изпълнения от най-новия албум на Уотърс Is This the Life We Really Want? от юни, първи от 25 години насам. Според официалния сайт на Уотърс турнето ще мине още през Белгия, България, Хърватия, Чехия, Дания, Финландия, Франция, Холандия, Унгария, Ирландия, Латвия, Литва, Норвегия, Полша, Португалия, Русия, Испания, Швеция, Швейцария и Обединеното кралство. Легендарният музикант вече веднъж  гостува в България със спектакъла си \"Стената\"  - през 2013 г. Дълго чаканото му гостуване съвпадна с протестите срещу кабинета \"Орешарски\", в които Уотърс се включи, искайки   \"оставка\" от сцената.", "date": "2017.09.19", "title": "Роджър Уотърс обяви концерт в България догодина"}
{"url": "http://www.dnevnik.bg/zdrave/2017/09/19/3044547_vrodeniiat_alkoholen_sindrom_predopredelia_sudbata_na/", "text": "Почти 120 хиляди са регистрираните случаи на бебета, родени с алкохолен синдром в света всяка година. Вероятно реалният брой е много по-голям, защото симптомите на увреждането могат да се проявят или потвърдят много по-късно, но така или иначе бележат трудности до края на живота на новородените, чиито майки са пили прекалено много алкохол по време на бременността. За този проблем, на който сякаш не се обръща достатъчно внимание, и за това какво е да живееш с вроден алкохолен синдром, разказва германската агенция ДПА, като цитира ново проучване по темата, публикувано в \"Лансет\". Официалната статистика за Германия показва, че около 4 хиляди деца там се раждат увредени всяка година заради порока на майка си, но според изчисленията на асоциацията на засегнатите от синдрома, реалното число е по-скоро около 10 хиляди. \"Имам проблем с концентрацията и забравям всякакви неща\", казва 15-годишната Нина. Първият й контакт с алкохола е бил, докато била в утробата на майка си, само че спиртните напитки са токсични за плода, особено ако са в големи количества. Тя живее в приемно семейство в Бремен и е родена с алкохолен синдром, макар че е била диагностицирана чак на 12 години. Дотогава приемните й родители знаели само, че биологичните й родители са наркомани, и смятали, че детето ще превъзмогне трудностите в развитието с много внимание и любов, но след това научили, че увреждането е завинаги. На външен вид по нищо не личи, че Нина е увредена. \"Тя няма ред\", казва приемната й майка. Психическите й затруднения личат особено много, когато трябва да направи две неща едновременно. Ако например си подрежда стаята и изведнъж пред нея се озоват едновременно два предмета или дрехи, които трябва да се приберат, тя просто \"изпуска нишката\", разказват родителите й. Нуждае се от постоянна помощ в училище и извън него. Хората, родени с феталния алкохолен синдром, могат да имат също и деформации, психически увреждания и заболявания, забавяне в развитието и поведенчески проблеми. Повечето от тях се нуждаят от чужда помощ и обгрижване до края на живота си и в голяма степен са социално изолирани. Отново според официалната статистика за Германия над 80% от хората с алкохолен синдром не могат и не работят. Според асоциацията, представляваща тези пациенти, има и още десетки хиляди, засегнати от синдрома в по-ниска степен, но дори да не са диагностицирани и да не им личи, те не се справят добре в живота и не получават необходимата помощ. Според изчисленията на организацията например огромна част от затворниците в Германия са увредени по рождение от алкохол и попадат зад решетките, защото не умеят да преценяват финансите и действията си, затова са предразположени към криминални прояви. Нова информационна кампания по въпроса в Германия ще се опита да обясни на младите момичета, които обичат да пият и купонясват, че когато забременеят, трябва да спрат с този начин на живот, ако ще задържат бебето.", "date": "2017.09.19", "title": "Вроденият алкохолен синдром предопределя съдбата на близо 120 хиляди новородени всяка година"}
{"url": "http://www.dnevnik.bg/video/2017/09/19/3044605_video_ruski_boini_helikopteri_obstreliaha_zriteli_na/", "text": "Руски медии съобщиха за инцидент по време на военните маневри \"Запад 2017\", в който боен хеликоптер Ка-52 обстрелва район със зрители. Това е станало в Ленинградска област в неделя или понеделник, вероятно на полигона \"Лужский\", като има унищожени автомобили и двама души са в болница с тежки наранявания, твърди \"Федерал прес\". Причините не са известни, а според изданието 66.RU това е станало малко преди пристигането на президента Владимир Путин на полигона. \"Летяха към целта, оставаха около 500 м и по бойно задание се включва въоръжението, но нещо е станало, може би е дало накъсо и ракетите сами са излетели. Било е някаква тренировка преди демонстрация, пострадали са по-скоро журналисти\", казва източник на 66.RU. Фонтанка.ру показва видеозаписи на инцидента, публикувани в интернет сутринта на 19 септември. На кадрите се вижда поразена военна свързочна техника и според изданието около камиона се е образувал паркинг, включително на цивилни автомобили. Инцидентът се разследва от военните. Министерството на отбраната на Русия потвърди по-късно случайната стрелба с ракети от Ка-52, но с твърдение, че това \"се е случило в друг период от време\", а съобщенията за тежко ранени бяха определени като \"преднамерена провокация или нечия лична глупост\". Всъщност, от пресслужбата на Западния военен окръг (ЗВО) казват, че на 18 септември не е имало никакви инциденти с бойната авиация по време на \"Запад 2017\", но тренировка за нанасяне на ракетен удар от Ка-52 е правена предния ден, на 17 септември. Военните казват, че на разпространеното в интернет видео \"е документиран случай, станал по друго време, когато екипажите на хеликоптерите на армейската авиация в рамките на летно-тактическо учение са отработвали упражнение по поразяване на наземни цели\". \"Интерфакс\" цитира пресслужбата на ЗВО да съобщава, че \"системата за насочване на един от хеликоптерите е направила погрешно прехващане на цел и в резултат на попадение на неуправляема ракета е повреден един от камионите без хора\".", "date": "2017.09.19", "title": "Видео: Руски бойни хеликоптери обстреляха зрители на \"Запад 2017\" (обновена)"}
{"url": "http://www.dnevnik.bg/biznes/2017/09/19/3044551_nai-golemiiat_doskoro_turgovec_na_igrachki_v_sasht/", "text": "Най-големият до неотдавна търговец на дребно с детски играчки в САЩ Toys \"R\" Us Inc. особено популярен сред родените в края на 40-те години, е поискал защита от кредитори. Причина за това е голямата му задлъжнялост и силната конкуренция от онлайн магазините, съобщава \"Блумбърг\". Това е поредният шок за търговците в реалния сектор, притиснати от конкуренцията на онлайн търговците, които гравитират около \"Амазон\", който на практика революционизира потребителските навици. Това стана благодарение на ниските цени и възможността за доставка до всяка точка на света. Над 10 големи търговци на дребно в САЩ поискаха защита от кредитори тази година, сред които Payless Inc., Gymboree Corp. и Perfumania Holdings Inc. В плана им за преструктуриране влиза да затворят зле представящите се магазини и да наблегнат на онлайн продажбите. Това се отразява и на моловете. Агенцията посочва, че вероятно за около 10% от площите си ще трябва да търсят нови наематели през идните години, което означава и да намалят наемите. След като се появила информация за намерението на търговеца да поиска защита от кредитори, някои от доставчиците му отложили изпълнението на някои поръчки заради опасението, че няма да си получат парите навреме. Канадското поделение смята на свой ред да поиска защита от кредитори пред съда в Онтарио. Извън САЩ и Канада търговецът има 255 магазина и джойнт венчъри основно в Азия, не са обект на поисканата защита от кредитори.", "date": "2017.09.19", "title": "Най-големият доскоро търговец на играчки в САЩ поиска защита от кредитори"}
{"url": "http://www.dnevnik.bg/bulgaria/2017/09/19/3044568_borisov_razgovaria_s_jurii_chaika_za_turizum_i/", "text": "Министър-председателят Бойко Борисов се срещна с генералния прокурор на Руската федерация Юрий Чайка, който е на посещение в страната. На срещата присъстваха и главният прокурор Сотир Цацаров и посланикът на Руската Федерация Н.Пр. Анатолий Макаров. По време на разговора в Министерския съвет двамата обсъдиха актуални теми по линия на сигурността и борбата с тероризма. Премиерът Борисов отбеляза, че имаме интерес руски туристи да посещават България и благодари на службите на двете страни, че са осигурили спокоен сезон за тях. Министър-председателят Борисов обърна внимание на търговско-икономическите отношения между България и Русия, като изтъкна, че ще е от взаимна полза тяхното развитие да продължи. Цитираното съобщение за срещата на руския генерален прокурор Чайка с премиера Борисов дойде не от Министерския съвет, където се е провела срещата, а от Прокуратурата на Република България /ПРБ/. Подробност, която потвърди Премиерът говорил за туризма и отбелязал приноса на \"службите на двете страни за спокойствието на руските туристи\", а също и за \"търговско-иономическото сътрудничество между нашите страни\", независимо че че нито българската прокуратура, нито руската се занимават и отговарят за търговско-икономическо сътрудничество. По-съществено е разминаването в информациите на българската и на руската страна за подписаната от двете прокуратури \"Програма за сътрудничество за периода 2017 - 2019 г.\" Както отбеляза \"Капитал\" ПРБ премълча, че освен за съвместна борба с тероризма, радикализацията и организираната трансгранична престъпност, са се договорили за обучение на наши прокурори в академията на руската прокуратура. Консултирали се и по \"взаимодействието в областта на екстрадицията и правната помощ по наказателни дела, в това число претърсвания, изземвания и конфискация на имущество, придобито от престъпна дейност\". Тази подробност напълно липсваше в прессъобщението на българската прокуратура. Една от загадките на визитата бе тази, че от руските медии научихме за времетраенето, програмата и срещите на Юрий Чайка. Българските институции дори не потвърждаваха за предстоящите срещи, нито информираха за подробности след това, а препращаха репортерите по телефона към прокуратурата по всички въпроси.", "date": "2017.09.19", "title": "Борисов разговаря с Юрий Чайка за туризъм и икономическо сътрудничество"}
{"url": "http://www.dnevnik.bg/bulgaria/2017/09/19/3044590_razsledvane_na_ubiistvo_na_taksimetrov_shofyor_stigna/", "text": "МВР и прокуратурата се похвали, че разследването по убийство на таксиметровия шофьор Борислав Петров от февруари тази година е довело до разкриване на престъпна група, занимаваща се от доставка на хашиш до контрабанда на цигари. Покушението срещу Петров, който бил част от групата, пък било по повод разчистване на сметки между членове ѝ. Това се разбра от съвместен брифинг на вътрешното ведомство и прокуратурата, който беше обещан от премиера Бойко Борисов вчера. Повод за него е среднощната акция от уикенда, при която полицията задържа петима души. Петров беше застрелян в столичния квартал \"Надежда\" през февруари тази година. Част от групата, в която той е бил, е подсъдима по дело за 14.5 тона хашиш, доставен с кораб през 2012 година и открит в складове край София. Разследващите имат информация, че убийството му е заради съмнения в един от членовете на групата, че Петров ще го издаде. При арестите от почивните дни са били задържани петима души от тази група. За единия разследващите имат данни, че е физическият извършител на убийството, а другият - поръчителят. Последният не е бил подсъдим по делото за доставка на хашиш, което все още продължава на първа инстанция в съда. Така се стига до прострелването на Петров в столичния квартал \"Надежда\" на 11 февруари, който той умира седмица по-късно. Към момента на убийството на Петров групата се е занимавала с контрабанда на цигари. Затова останалите трима са задържани с такива обвинения. На пристанище във Варна били открити цигари \"Кинг\" за 3.5 млн. лв. \"Това е приблизително един ТИР с цигари\", обясниха разследващите. За ръководител на групата разследващите посочват поръчителя на убийството на Петров. На въпрос защо дело за разследване от 2012 г. не е приключило на първа инстанция през 2017 г. шефът на спецпрокуратурата Иван Гешев се оплака от лошите материални условия, които посочи като причина за бавенето по делото. Отново използва аналогия за описване на трудната работа на спецзвената заради лошите материални условия като заяви: \" Това е все едно да изкопаеш с лопата канал до Пловдив\". По-късно през деня Софийският градски съд (СГС) наложи най-тежката мярка за неотклонение - задържане под стража на двамата, обвинени за убийството на Петров. Атанас Спасов е човекът, който е поръчал убийството на таксиметровия шофьор, а Стефан Георгиев е физическия изпълнител, информира \" 24 часа \".", "date": "2017.09.19", "title": "Разследване на убийство на таксиметров шофьор стигна до престъпна група (допълнена)"}
{"url": "http://www.dnevnik.bg/analizi/2017/09/19/3044550_chaiki_okolo_nas/", "text": "\"Чайка\" (1895 г.) на Антон Павлович Чехов е пиеса в четири действия, която изследва сладките окови на самосъжалението. Това е постановка за любовта и меланхолията, възбудени от пулса на мистично руско езеро (според героя на Чехов д-р Дорн); история за блазнещата, но незасищаща глада сценична и литературна слава; състезание (между Трепльов и Заречная) за това чия съдба по-умело ще уподоби мелодраматичния символ на нежелания дар – убитата при лов птица. \"Чайка\" е спектакъл на подтекста; на огледалото на театъра в театъра; история за твореца, който нарцистично се взира в отражението си, преди да бъде прекъснат от вълните на падащата завеса.  \"Чайка\"  (2015 г.) е руска \"криминална драма\" в пет части (Гърция, Швейцария, Иркутск, Артьом и Игор). Документалният филм на Фонда за борба с корупцията, създаден от Алексей Навални, хвърля светлина върху престъпната дейност (незаконни казина, пране на пари и др.) на синовете на генералния прокурор на Руската федерация Юрий Чайка, извършвана под покровителството на техния баща. Въпреки обвиненията към него, които продължават и до днес, Юрий Чайка е на този пост от 2006 г. Същият този човек, генералният прокурор на Русия, сега е на посещение в България, където подписа заедно с нашия пръв обвинител Сотир Цацаров  програма за сътрудничество  за периода 2017 - 2019 г., в която ще се включват теми като противодействие на тероризма, борба с радикализацията и екстремизма. В отговор на акцията на \"Да, България!\" и призива \"Чайка вън от Европа\", поставен от нейни съмишленици върху надлеза на \"София тех парк\" на \"Цариградско шосе\", Сотир Цацаров нападна остро Христо Иванов, поставяйки под съмнение неговата юридическа компетентност. (Лозунгът така и не \"посрещна\" кортежа на руския гост, какъвто беше замисълът на инициаторите, защото беше свален експедитивно.) Бившият министър на правосъдието Иванов може да е прав, а може и да греши, когато потърси връзка между посещението на Чайка и аферата \"Дунарит\", в която прозират интересите на руската офшорна компания \"Виафот\" и зад която, както се твърди, стои магнатът Делян Пеевски. Това, което обаче е извън съмнение е, че и защитава човешките права.  Случаят \"Чайка\" неизбежно препраща към вечно актуалната, травматична тема за отношенията между България и Русия. Коментирайки доклада за националната ни сигурност и въпроса дали Русия е заплаха, премиерът Борисов лаконично очерта позицията на кабинета: България е член на НАТО и има своите геостратегически ангажименти към пакта, в крайна сметка руските ракети са насочени към нашата територия. Същевременно обаче министър-председателят призова към прагматизъм – държавата се нуждае от добри отношения с Русия заради туристическия бизнес, реализацията на газовия хъб \"Балкан\" и др. През тази призма на пръв поглед трябва да бъде тълкувано посещението на генералния прокурор на Русия, както и подписаната програма за сътрудничество, която би следвало да бъде в интерес и на двете държави. Първият въпрос, който възниква обаче, е какъв точно опит могат да обменят двамата висши прокурори Цацаров и Чайка. Множество международни доклади посочват, че прокуратурата, както и изобщо съдебната система на Руската федерация, е използвана за смазването на противниците на режима на Владимир Путин. Нерядко Путин е начело на страната от края на 1999 г., ако броим и времето, прекарано от руския лидер като министър-председател (2008-2012 г.) след рокадата с неговия довереник Дмитрий Медведев (интересен детайл, Медведев е висок само 163 см, но в сравнение с него Путин, който се издига на цели 170 см, е истински гигант). Фактът, че към момента Владимир Владимирович е президент за трети мандат (през 2008 г. конституцията на страната беше променена, като мандатът на президента беше удължен от 4 на 6 години), поставя под съмнение тезата, че в Русия се прилага реално и ефективно принципът на мандатността - един от фундаментите на демократичната политическа система.  Алексей Навални, когото през 2017 г. списание Time включва в списъка на 20-те най-влиятелни хора в света, е обект на особен интерес от страна на руските блюстители на закона. Мнозина анализатори считат, че делата срещу руския блогър, който стои зад филма \"Чайка\", са опит на властта той да бъде заглушен. През 2013 г. Навални е осъден в град Киров на 5 години затвор за присвояване на над 500 000 долара (16 милиона рубли) от държавна компания за дървесина, т.нар. дело \"Кировлес\". През 2016 г. обаче Европейският съд по правата на човека публикува решение, в което заявява, че при разглеждането на делото \"Кировлес\" през 2013 г. е нарушено правото на Навални на справедлив процес. Любопитна и показателна е реакцията на обществото на \"Чайка\" на Навални. За 82% от зрителите на филма, които са го гледали през 2015 г., \"описаните корупционни схеми и престъпни групи са типично явление за съвременната руска власт\"; 28% от респондентите считат, че (данните са на \"Левада-Центр\").  Случаят \"Навални\" далеч не е изолиран. Според годишния доклад на  Freedom House - Freedom of the Press 2017   пресата в Русия продължава да бъде несвободна, като съдът е използван от властите за смазването на опозицията (сред примерите, които се посочват в доклада, е натискът върху журналисти, работещи в \"Панамските досиета\", в които е замесено и името на Владимир Путин). Не е нужно да припомням други шокиращи примери за \"качеството\" на руската демокрация – политическите убийствата, жертви на които стават депутатът Сергей Юшенков (2003 г.), редакторът Пол Хлебников (2004 г.), банкерът Андрей Козлов (2006 г.), журналистката Анна Политковска (2006 г.), офицерът на ФСБ Александър Литвиненко (2006 г.), адвокатът Станислав Маркелов и репортерката Анастасия Бабурова, опозиционният лидер Борис Немцов (2015 г.) и много други.  Веригите, в които е поставена българската преса, не са толкова тежки като руските; според Freedom House пресата в нашата страна дори е \"частично свободна\". Доверието на обществото в прокуратурата обаче е критично ниско, като според някои оценки такова имат не повече от 6% от респондентите. Накратко, \"слабият ученик\" в часа по демокрация нито нейната политическа система трябва да бъде модел за подражание. За някои изкушението за последното, изглежда, остава голямо и неустоимо. Историята на връзките между двете страни е драматична и турбулентна, но в очите на немалко сънародници е обагрена с романтика. Внимателният анализ на събитията обаче показва, че тези топли чувства към големия братски славянски народ в много случаи са не просто неоснователни, а формират дълбоки, мъчителни вододели в нашата народопсихология. Намесата на дългата ръка на Кремъл (в септемврийските бунтове през 1923 г., атентата в църквата \"Св. Неделя\" през 1925 г., преврата на 9 септември 1944 г. и др.) поляризира и до днес българското общество.  Връщайки се към пиесата на класика А. П. Чехов и темата за романтичния пиетет към самосъжалението, трябва обаче да признаем и поемем отговорността за собствените си действия и бездействия, от които произтичат негативите, натрупани в отношенията с Русия. Цели поколения - представители на партийния елит на социалистическа България, се возят, разположили се удобно в седалките на колосалните черни  чайки  и  зилове , докато нашата страна е най-покорният съюзник на СССР. За някои от нашите държавници в най-новата ни история след 1989 г. возенето продължава по инерция.", "date": "2017.09.19", "title": "Чайки около нас"}
{"url": "http://www.dnevnik.bg/sport/2017/09/19/3044613_lekata_atletika_chaka_premiera_da_kaje_koga_shte/", "text": "Българската федерация по лека атлетика (БФАЛ) очаква реконструираната зала \"Фестивална\" да бъде открита през октомври. Точната дата ще бъде определена от премиера Бойко Борисов, обяви президентът на БФАЛ Добромир Карамаринов. \"Асикс арена\" е абсолютно готова и напълно оборудвана. Имаме и дата през октомври за официалното откриване, за която сме говорили със спортния министър Красен Кралев. Не искам да конкретизирам, защото нещата трябва да се съгласуват с премиера, който има желание да присъства\", коментира Карамаринов на пресконференция. Съоръжението, което ще носи името \"Асикс арена\" срещу договор за 100 хиляди лева годишно, трябваше да отвори врати още през ноември.  Ремонтът на залата започна на 11 февруари  2016 г. и по задание и договор с изпълнителя трябваше да завърши за 270 дни (около девет месеца).. Оставката на предишния кабинет \"Борисов\" обаче доведе до забавяне. След това беше поставен нов срок от спортния министър Красен Калев - март 2017 г. Това обаче не се случи и след като беше изпуснат лекоатлетически сезон на закрито, откриването на залата отново се отложи. \"Много сме доволни, че след толкова години най-после ще имаме зала за лека атлетика, която да обезпечи подготовката на състезателите в София за зимния сезон. Подменено е отоплението осветлението, вентилацията, настилката. Въобще цялото съоръжение е модернизирано. Най-радващото е, че атлетиката вече си има дом за четирите зимни месеца, което е и основното предназначение на залата\", каза още Карамаринов. От федерацията планират в \"Асикс арена\" да се състоят националните първенства на закрито, както и Балканиадата за юноши и девойки през февруари. \"Залата не може да домакинства европейско или световно първенство, но изцяло покрива изискванията за национални шампионати и турнири.  Новата зала в Бургас  ще може да приеме големи първенства\", обясни Карамаринов. Най-добрата българска спринтьорка Ивет Лалова-Колио заяви, че ще пренасочи част от зимната си подготовка в София. \"Имам много хубави спомени от тази зала, защото там са първите ми стартове. Хубаво е, че ще мога да се върна в нея като състезателка.\" \"Досега българските атлети бяха принудени да търсят място за подготовка през студените месеци в чужбина. Сега тази обновена зала решава всички проблеми. Така и аз ще имам възможност да се връщам по-често в София през зимата, да тренирам с по-младите, което предполагам ще бъде допълнителна мотивация и за тях\", каза Лалова на пресконференцията на БФАЛ.", "date": "2017.09.19", "title": "Леката атлетика чака премиера да каже кога ще oтвори врати зала \"Фестивална\""}
{"url": "http://www.dnevnik.bg/biznes/2017/09/19/3044626_putnata_agenciia_iska_ot_slujbite_proverka_za/", "text": "Агенция \"Пътна инфраструктура\" сезира Държавна агенция \"Национална сигурност\" и останалите компетентни институции за разпространените снощи от нейно име фалшива информация и документи, се казва в съобщение на институцията от днес. Снощи до медиите стигна писмо, според което е избран изпълнителят на изграждането на тол-системата. \"Веднага след разпространяване на невярната информация е извършена проверка на информационните системи на АПИ и е установено, че електронното писмо не е изпратено от електронна поща на агенцията и информационните системи не са били обект на хакерска атака. Електронното съобщение е изпратено от интернет платформа, имитираща името на АПИ, посочват от агенцията. Оттам уточняват, че работата на тръжната комисия за избор на изпълнител в обществената поръчка за проектиране, изграждане и въвеждане на електронна система за събиране на таксите за ползване на републиканската пътна мрежа продължава. Процедурата върви от април 2016 година, като за този период има 14 жалби срещу обществената поръчка. Седем от жалбите са разгледани и отхвърлени. Мотивите са най-вече къси срокове на поръчката. Средно една жалба се разглежда 30 месеца, което бави всеки търг. Тъкмо обжалването на всяка процедура доведе до това  правителството да обяви , че обжалванията продължат, ще изгради системата с 200 млн. лв. от бюджета.  Министърът на регионалното развитие Николай Нанков  каза, че се обмисля завеждане на насрещен иск срещу жалбоподателите за пропуснати ползи. Изчисленията на министерството са, че всеки ден държавата губи 1.5 млн. лв. от невъвеждането на тол системата.", "date": "2017.09.19", "title": "Пътната агенция иска от службите проверка за разпространена фалшива новина от нейно име"}
{"url": "http://www.dnevnik.bg/politika/2017/09/19/3044611_da_bulgariia_iska_ostavkata_na_ministura_na_ikonomikata/", "text": "Първите 100 дни от управлението на кабинета \"Борисов 3\" показаха по категоричен начин неадекватното и вредно поведение на министъра на икономиката Емил Караниколов. Това обявяват в своя  позиция  от \"Да, България\" като по този начин мотивират искането си за неговата оставка. \"В псевдоопит да оправдае своята активност за незаконно превземане на независим частен субект – оръжейното предприятие \"Дунарит\" АД, министър Караниколов първоначално обяви, че държавата ще спасява дружеството. Без то да има каквато и да е нужда да бъде спасявано\", допълват от партията. \"Дунарит\" се оказа длъжник на държавата след близо 2-годишна сага около неговия корпоративен контрол, както и след напълно преднамерени и добре планирани цесии, осветили търговски отношения на държавните институции с офшорката Viafot Ltd.(свързвано с депутата от ДПС Делян Пеевски - бел. ред.), с единствената цел да бъде поставено в зависимост и да бъде превзето, се допълва в позицията, изпратена до медиите. От партията анализират, че държавата е била поставена в ролята на догонващ, след като от страна на \"Дунарит\" са й върнали близо 50-те млн. лв. дългове, които тя покри от името на предприятието към фалиралата КТБ. \"Това обаче само засили непремерените реакции на институциите, чието \"острие\" се оказа Караниколов – отнети лицензи, преместени поръчки, протакане на процедури, проверки от полиция и прокуратура\", допълват от партията. Според нея случилото се е сигнал, че чрез държавните лостове ще бъдат погазени закони и Конституцията по отношение защитата на частната собственост и осигуряването на еднакви правни условия за стопанска дейност. \"Да, България\" смята, че това не е първата укорима изява на Караниколов, но категорично е достатъчна да го накара да поеме политическа отговорност предвид поста, който заема. \"В миналото, като директор на Агенция за приватизация, той има своята роля за прокарването на скандални сделки като продажбата на \"Булгартабак\" или пък Дипломатическия клуб в Бояна, удобно и безпроблемно озовали се в контрола на Делян Пеевски\", пише в позицията. Според нея предложението на икономическия министър държавата да придобие \"Дунарит\" съпътствано от  предложението му да оглави междуведомствен съвет за развитие на оръжейните предприятия , са не просто съшити с бели конци, а очевиден пример за впрягане на държавната мощ в посока на овладяване на субекти в бранш с приходи от над 1 млрд. евро годишно.", "date": "2017.09.19", "title": "\"Да, България\" иска оставката на министъра на икономиката"}
{"url": "http://www.dnevnik.bg/politika/2017/09/19/3044619_bsp_sravni_rumen_radev_s_petur_stoianov_pokrai_izbora/", "text": "Зам.-председателят на БСП Кирил Добрев сравни президента Румен Радев с един от предшествениците му Петър Стоянов покрай избора на нов председател на Върховния административен съд (ВАС). Миналата седмица Висшият съдебен съвет (ВСС), чийто мандат изтича на 2 октомври, избра Георги Чолаков за шеф на ВАС. Президентът Румен Радев обяви, че  проучва дали да не спре назначението с мотив , че председателят на ВАС трябва да се избере от новия състав на ВСС, тъй като той ще работи с него. Държавният глава, който е в САЩ до 24 септември, все още не е подписал указ за назначаването на Чолаков, както и не е върнал кандидатурата му. \"Това не е прецедент. И Петър Стоянов е искал избор на позиции и шефове в съдебната система да става от новия орган. Доколкото разбрах, президентът Радев иска новия ВСС да препотвърди избора на стария и в това няма нищо лошо\", заяви Кирил Добрев днес. Колегата му от Изпълнителното бюро на БСП Атанас Зафиров коментира, че скандалът с избора на нов изтребител за Военновъздушните сили (ВВС) цели да омаскари президента Румен Радев. Минала седмица от анкетната комисия в парламента, която разследва случая, обявиха, че  критериите за избор на нов изтребител са променени без знанието на парламента по времето, когато Радев е бил командир на ВВС . БСП призова още вицепремиерите Красимир Каракачанов и Валери Симеонов да оттеглят подписите си от доклада за сигурността, тъй като Русия не била заплаха, а стратегическа възможност за България.", "date": "2017.09.19", "title": "БСП сравни Румен Радев с Петър Стоянов покрай избора на шеф на ВАС"}
{"url": "http://www.dnevnik.bg/sport/2017/09/19/3044628_fifa_e_poluchila_pochti_edin_milion_zaiavki_za_bileti/", "text": "Близо един милион подадени заявки има до момента за билети за мачовете от  световното първенство в Русия . Това съобщи ръководителят на отдела за билети към ФИФА Фалк Елър пред журналисти. От световната футболна централа разкриват, че търсенето е огромно 10 месеца преди началото на турнира. \"Ние сме напълно доволни от търсенето на билети и вече имаме регистрирани близо милион заявки. Интересът от чуждестранни фенове е много засилен, засега той представлява 21% от всички заявки. Най-голям интерес извън Русия има от Аржентина, Китай, Мексико и Съединените щати\", каза Елър. Първият етап на кандидатстване започна на 14 септември и ще продължи до 12 октомври. Заявката обаче не гарантира получаването на билет. Ако интересът надхвърля наличните места, билетите ще се разпределят с жребий. Всеки фен, който подава заявление, ще получи уведомление за статута си преди 16 ноември. Вторият период от първия етап на продажбите ще започне на 16 ноември и ще приключи на 28 ноември. Билетите ще се продават на принципа \"първи дошъл\". За гражданите на Руската федерация има специална четвърта категория билети, които струват от 1280 рубли. \"Жителите на Руската федерация ще имат достъп до 350 хиляди четвъртата категория на цената на билета, която вече е въведена. Това е най-ниската цена в историята на световните първенства\", каза Елър. Световното първенство започва на 14 юни 2018 г. и ще продължи до 15 юли 2018 г. Състезанието ще се проведе в 11 града. Мачът на откриването и финалът ще са на  \"Лужники\"  в Москва. Според Елър за мача на откриването са получени 60 хиляди заявки, докато за финала – 83 хиляди. Капацитетът на реконструирания \"Лужники\" е 81 хиляди зрители.", "date": "2017.09.19", "title": "ФИФА е получила почти един милион заявки за билети за световното първенство в Русия"}
{"url": "http://www.dnevnik.bg/bulgaria/2017/09/19/3044635_viara_ankova_se_mesti_v_nova_televiziia_i_shte/", "text": "Доскорошният шеф на Българската национална телевизия (БНТ) Вяра Анкова ще поеме стратегическото ръководство на новинарския екип на Нова телевизия и ще отговаря за развитието на новините, информационните предавания и публицистичните програми от 9 октомври 2017 г. , съобщиха от частната телевизия. Като генерален директор \"Информация\" и член на мениджърския съвет тя ще продължи ползотворната работа по по-нататъшното утвърждаване на лидерската позиция на новините и публицистиката на медията, се казва в съобщението. \"Щастливи сме, че в \"Нова Броудкастинг Груп\" идва телевизионен мениджър с дългогодишна и богата експертиза в сферата на новините и актуалната информация. Вяра Анкова е обществено призната личност с изключително високи професионални стандарти. Вярвам, че с нейния 26-годишен телевизионен опит ще вдъхнови екипа на новините на \"Нова\" и заедно ще продължат бъдещото развитие на медията като лидер в новините и актуалните програми\", коментира Силва Зурлева, член на борда на директорите на \"Нова Броудкастинг Груп\", в чийто ресор за кратко бяха и новините  след напускането на Дарина Сарелска . В съобщението се припомня, че кариерата на Анкова е протекла изцяло в БНТ - от отдел \"Обмен за чужбина\" през 1991 г. през репортер, редактор, водещ, директор на новините и два мандата генерален директор. \"Да стана част от водещата търговска телевизия и най-голямата мултиплатформена медийна група в България е голяма отговорност за мен. В наши дни журналистите са поставени пред много трудни задача – една от тях да отсеят достоверната от недостоверната информация, и да гарантират на зрителите обективни новини. Вярвам, че с опита си ще допринеса за усъвършенстването на този процес, поддържайки добрия имидж, който новините и актуалните предавания на \"Нова\" вече имат. За мен е удоволствие да се присъединя към един екип, който е доказал възможностите си през годините. Вярвам, че заедно ще работим в посока утвърждаването на Нова телевизия като предпочитан източник на информация на всички възможни платформи в портфолиото на компанията\", е цитирана да казва Анкова. Главният изпълнителен директор на \"Нова Броудкастинг Груп\" Дидие Щосел коментира, че с идването на Анкова \"Нова\" прави поредна стъпка в стратегията за привличането на най-успешните и утвърдени мениджъри на телевизионния пазар.", "date": "2017.09.19", "title": "Вяра Анкова се мести в Нова телевизия и ще отговаря за новините"}
{"url": "http://www.dnevnik.bg/sport/2017/09/19/3044634_sportnoto_ministerstvo_shte_obiavi_sled_31_mart_kak_sa/", "text": "Крайната оценка за резултатите от  проектите, финансирани по Националната програма за изпълнение на младежки дейности  по чл. 10а от Закона за хазарта, ще бъде изготвена най-късно до 31 март 2018 г. Това обяви Министерството на младежта и спорта (ММС) в отговор на въпрос на \"Дневник\". Финансовите отчети на одобрените проекти трябва да бъдат внесени в ММС до 31 октомври. Те ще бъдат разгледани и приети до 20 декември, а обработването и анализирането на статистическите данни ще приключи до 28 февруари. Крайната оценка за съответствието, ефективността, ефикасността и устойчивостта при изпълнението на програмата ще бъдат публикувана на електронната страница на министерството, заявиха от ведомството на Красен Кралев. Одобрените проекти са 64, а финансирането е на обща стойност 2 млн. лева. ММС твърди, че към момента   за неефективно изпълнение на финансираните проекти. От министерството обясниха за \"Дневник\", че се осъществяват текущ контрол по изпълнението на програмата, комуникация с организациите и  . Контролът за целесъобразното изразходване на средствата ще бъде извършен след получаването на отчетите по проектите. Миналата седмица читател сигнализира, че е получил рекламни брошури за два нови уебсайта, финансирани от ММС по програмата - tireshavash.com и stopagresia.com, които не работят. Едва след  проверката на \"Дневник\"  сайтовете  започнаха да функционират .  Крайният срок за реализирането на проектите е 15 октомври. По едно от трите направления - \"Информирай младите\", има задължително изискване за \"осъществяване на едномесечна национална кампания за разпространение на изработените видеоклипове и банери за достигане на посланията до целевата група\". \"Организациите реализират планираните по проектите национални кампании по направление \"Информирай младите\"  \", казаха от ММС. От министерството допълниха, че срокът за реализирането на всички дейности няма да бъде удължен, но \"всички изработени продукти в рамките на проектите (клипове, банери и други) и резултатите от тях ще продължат да бъдат популяризирани\". \"По този начин кампаниите за превенция на агресията и зависимостите не се ограничават с краен срок, а се превръщат в устойчиви дейности и в добавена стойност към осъществените проекти\", казаха още от спортното министерство.", "date": "2017.09.19", "title": "Спортното министерство ще обяви след 31 март как са изразходвани парите от хазарта"}
{"url": "http://www.dnevnik.bg/skorost/2017/09/19/3044646_remont_zatvaria_za_kamioni_prohoda_na_republikata_do/", "text": "Проходът на републиката ще бъде затворен за тежкотоварни превозни средства над 12 тона до 15 ноември, заради ремонт на второкласния път през град Гурково, съобщиха от пътната агенция. Трафикът на леките автомобили ще се осъществява без ограничение. Проходът на републиката е основна пътна връзка за тежкотоварния трафик между Северна и Южна България и докато тече ремонта камионите ще преминават през Котленския проход. Пътуващите от Северна за Южна България ще се движат по маршрута Велико Търново – път I-4 – Омуртаг – път II-48 (Котленски проход) - Петолъчката – Подбалканския път. Шофиращите от Южна към Северна България ще минават по обратния маршрут. Друга възможност е през Ришкия проход и пътя Шумен - Карнобат.", "date": "2017.09.19", "title": "Ремонт затваря за камиони Прохода на републиката до 15 ноември"}
{"url": "http://www.dnevnik.bg/sviat/2017/09/19/3044319_germanskite_liberali_moje_da_sa_problem_za_merkel_sled/", "text": "На германския канцлер Ангела Меркел може да се наложи за формира правителство с партия, чиято програма изглежда либерална, но чийто лидер казва, че Гърция трябва да излезе от еврозоната, Русия може да задържи Крим, а бежанците трябва да се приберат в родината си. Либералната, бизнес ориентирана партия дълго беше естествен съюзник на консерваторите на Меркел. Заедно с Християндемократичния съюз още по времето на Хелмут Кол те бяха естествен младши партньор. Такива бяха и във втория кабинет на Меркел между 2009 и 2013 г. Откакто излязоха от власта преди четири години обаче, на тях им се наложи да се променят и 38-годишният Кристиан Линднер, предприемач и някогашен автомобилен състезател аматьор, оглавява сегашното им превъплъщение. \"Ройтерс\" отбелязва, че Линднер смущава германските политици с твърдата си линия по редица въпроси и притеснява дори някои в партията на Меркел на фона на предположенията, че  възможен вариант  за формиране на коалиция е т. нар. \"Ямайка\" (консерватори, либерали и зелени). \"Черният сценарий за Меркел е крехко мнозинство с FDP,\" казва Франк Декер, политолог и ментор на тезата на Линден в университета в Бон, цитиран от агенцията. \"Тя не би имала избор. Би била осъдена да управлява с него.\" Проучванията дават на ХДС/ХСС и FDP общ резултат от около 45 на сто и ако това се осъществи, коалицията \"Ямайка\" също може да изглежда примамлива, но още по-трудна заради различията между трите партии. За либералите обаче самото влизане в парламента ще е събитие, след като партията му претърпя поражение на вота и взе едва 4.8 на сто от гласовете (под националния праг от 5 на сто за влизане в парламента) - първият случай, когато остана извън парламента от 1949 г. насам. Очаква се, че резултатът ѝ ще е двоен. Червени линии Не би било пресилено да се твърди, че именно Линднер успя да измъкне FDP от  политическото блато . В германските медии могат да се видят сравнения с френския президент Еманюел Макрон, те са и почти на една и съща възраст, а и и двамата имат високо самочувствие. На плакатите на партията изглежда мрачен, черно-бял, гледащ не към камерата, като модел от стара реклама на \"Келвин Клайн\". За разлика от Макрон обаче Линднер не иска промени в еврозоната, нито бюджет и финансов министър - възможност, която той отхвърли толкова агресивно, че изненада дори някои от съюзниците си. Според програмата си  либералите  искат да въведат автоматични санкции за страните, които нарушават бюджетните правила на Евросъюза, да премахнат спасителния фонд на еврозоната и да улеснят процеса на напускане на еврозоната за страните, които го искат. \"Най-трудният въпрос е за дневния ред на бъдещето на Европа\", каза Линднер в интервю за в. \"Велт ам зонтаг\". \"Опасявам се, че Меркел вече се е договорила за нови механизми на финансиране (за ЕС) с (френския президент) Еманюел) Макрон... Всичко върви в посока на финансови трансфери. Това е червена линия за нас.\" Особено често е на прицел Гърция, чиято икономика, смята Линднер, би била значителен стимул за икономиката на страната. \"Всички онези, които ходят на ваканция до Майорка, биха ходили вместо това до гръцките острови\", каза той. Миналата седмица. Според инвестиционния стратег в \"Блекрок\" Мартин Люк има и риск кризата в еврозоната да се завърне, ако FDP влезе в правителството - идея, която самите либерали опровергават, настоявайки, че евродепутатите на партията като Александер граф Ламбсдорф и Михаел Тойрер биха сдържали агресивните позиции и гарантирали умерения курс. \"Програмата ни само задава посока. Показва какво бихме направили, ако можехме да управляваме сами, което, разбира се, няма да е възможно\", твърди високопоставен източник в партията. Същевременно приближени но Меркел казват, че възможностите ѝ в отношенията с Макрон и съвместната работа по еврозоната вероятно ще са по-ограничени, ако FDP са партньор - особено ако Линднер стане финансов министър, какъвто  даде сигнал, че иска  да бъде. \"Може да направи европейските партньори да изпитват носталгия по Волфганг Шойбле\", казва един от помощниците на канцлера. От друга страна \"Ройтерс\" съобщиха още през юли, цитирайки източници от партията, че е възможно Шойбле  да бъде \"пожертван\"  в хода на коалиционните преговори. Да взимаш гласове от \"Алтернатива за Германия\" Ако FDP се окажат част от коалиция \"Ямайка\" със \"Зелените\", трудно ще могат да приложат радикалните си идеи на практика, затова някои в партията на Меркел предпочитат тази конфигурация, чието име идва от цветовете на трите партии в нея. Независимо от това обаче някои от изказванията на Линднер притесняват заради очевидния опит да се вземат гласове от крайнодясната \"Алтернатива за Германия\". Така например той вече е предлагал да се приеме анексирането на Крим като \"трайно временно решение\", а миналата седмица настоя, че бежанците трябва да се принуждават да се върнат в родината си, когато мирът в близкоизточните им държави се възстанови (по думите му \"няма човешко право на избор в коя част на земното кълбо да живееш\"). Последната идея принципно се споделя от партията му, макар и с възможността да кандидатстват за удължаване на престоя. В неделя Линднер обяви пред медиите, че гледа на борбата за третото място като на \"надпревара между FDP и AfD\" и заклейми \"нападките\" на \"Зелените\" към програмата си: \"Могат да се занимават с нас, днес ние ще се занимаваме с политика!\" Проблемът е, че дори от FDP не са сигурни колко от това е предизборна стратегия заради прекомерната зависимост на публичния образ на партията от Линднер. В неделя той представи списък с десет приоритета на либералите и сред тях не преобладаваше крайната реторика тип \"Алтернатива за Германия\" - говореха основно за нуждата да се изгради \"най-добрата образователна система в света\", ангажимент за дигитализация (който и Меркел споделя), \"баланс между гражданите и държавата\", \"либерална политика за миграция, включително нов закон за миграцията\", \"разумна енергийна политика\". Всъщност най-радикално звучащото сред тях беше за нуждата Германия да поеме \"повече отговорност в света\". Тези очаквани стъпки повдигат въпроса дали реториката на Линднер не е действително силно предизборна, за да даде тласък на партията. Каквато и да е истината, част от посланията му изглежда се харесват и сред членовете на AfD - 27 годишната Франциска Шрайбер от борда на \"Млада алтернатива\" - младежкото крило на антиимигрантската партия - обяви, че възприема AfD като \"твърде дясна\" и  преминава  към либералите. Александер Гауланд от AfD пък каза, че FDP ще са най-подходящият коалиционен партньор и получи гневна реакция от Линднер, който нарече \"Алтернатива за Германия\" \"националистка и авторитарна\" и призова да не се гласува за нея. За FDP обаче предизвикателствата тепърва започват дори случай на успех - никоя партия от 1950 г. не е успявала да от извънпарламентарна направо да се изстреля във властта. Две трети от кандидатите, които могат да спечелят места в Бундестага, досега никога не са работили там. Само един има опит на ниво правителство в Берлин. \"Ще видим научили ли са уроците от миналото,\" казва политологът Декер. \"Вестерлеве беше чудесен лидер на опозицията, но му беше трудно. Линднер трябва да избегне тази съдба,\" добави той, имайки предвид бившия  лидер на либералите , който беше външен министър в предишното правителство. \"Зюддойче цайтунг\" говори и за още един проблем. \"За четири години 38-годишният напълно обърна партията към себе си... Нямаше борби за власт (и) Линднер можеше да търси персонал със свобода, каквато не би могъл да ползва и самият  Ханс-Дитрих Геншер \", пише изданието, имайки предвид емблематичния лидер и дългогодишен външен министър, превел Германия през времето на обединението. Сега обаче, дори да вземе около десет на сто от гласовете, Линднер ще има проблем с кадрите. \"Кой още (ще е във властта освен него)? И може ли тази FDP отново да управлява?\" Изненадата на Макрон Според \"Франкфуртер алгемайне цайтунг\" опасения от ролята на FDP в кабинета споделя и самият Макрон, но по различни причини - всъщност той е изненадан от позициите на Линднер. Доскоро неговата партия \"Република, напред!\", която спечели парламентарните избори във Франция, но още няма евродепутати, се готви за вота за Европарламент през 2019 г. при интензивни и \"изпълнени с доверие\" контакти с FDP в рамките на Алианса на либералите и демократите. От друга страна Линднер и Макрон са по-близки, отколкото изглеждат, а по време на кандидатпрезидентската кампания във Франция Линднер не се умори да подкрепя бившия инвестиционен банкер. \"С победата на Еманюел Макрон спечели кандидат, който не залага на разделения, а иска - както (искаме и) ние - да направи Европа по-добра. Това ни се вижда положително и за Германия.\" И двамата са скептични за идеята на председателя на Европейската комисия Жан-Клод Юнкер, че всички страни в ЕС трябва да станат част от  еврозоната . Всъщност Макрон не се колебае за проевропейската ориентация на FDP и има само едно силно желание за изборите - Меркел да остане канцлер, пише изданието.", "date": "2017.09.19", "title": "Германските либерали може да са проблем за Меркел след изборите"}
{"url": "http://www.dnevnik.bg/biznes/2017/09/19/3044641_s_42_sa_narasnali_obslujenite_poleti_prez_bulgariia/", "text": "Ръководството на въздушното движение е обслужило над 331 464 полета през летния сезон (1 май - 31 август) на тази година. Това е с 4.2 % повече от регистрираните през миналата година, съобщават оттам. Обслужените прелитащи полети са 274 620, което е с 3.59 % повече от 2016 година. 43 308 са обслужените излитащи и кацащи международни полети на българските летища, което е със 7.89 % повече от миналата година. 18.84 % е ръстът на обслужените вътрешни полети на територията на България и това лято са регистрирани 13 536 полета. В условията на непрекъснатото увеличение на трафика BULATSA стартира есенната си кампания за набиране на нови ръководители на полети. Подборът на кандидатите започва на 16 октомври. Всички, които са подали документи до тази дата и отговарят на изискванията, ще бъдат допуснати до следващите етапи.", "date": "2017.09.19", "title": "С 4.2% са нараснали обслужените полети през България"}
{"url": "http://www.dnevnik.bg/bulgaria/2017/09/19/3044658_za_predsedatelstvoto_bulgariia_podpisa_dogovor_s/", "text": "Министърът за българското председателство на Съвета на ЕС Лиляна Павлова и генералният директор на служба \"Устни преводи\" на Европейската комисия Флорика Финк-Хоойер подписаха днес споразумение за административно сътрудничество. С него се осигурява симултанният превод за събитията на най-високо ниво, предвидени в календара на българското председателство. Предвижда се осигуряването на достатъчно на брой акредитирани преводачи с опит, които да гарантират качеството на превода и поверителността на предоставените им документи и съдържанието на съответните заседания. Според решение на Министерския съвет за тази дейност могат да бъдат платени до 3 млн. лв. Осигуряването на добър устен превод е една от основните задачи, свързани с организацията, подчерта днес Павлова. Генерална дирекция \"Устни преводи‟ на Европейската комисия е най-голямата служба за устни преводи в света. Тя осигурява устен превод на 24-те официални езика на ЕС, сред които и български, както и на няколко други езици на страни извън ЕС. Услугата се ползва от европейските институции (Европейския съвет, Съвета на ЕС, Европейската комисия, ротационното председателство на съвета, Европейския икономически и социален комитет, Комитета на регионите, Европейската инвестиционна банка) и от външни ползватели (европейските служби и агенции в държавите членки и в трети страни в рамките на контактите с ЕС). Дирекцията се занимава единствено с конферентен превод. Писмените преводи се осигуряват от други служби. В дирекцията работят над 500 щатни устни преводачи и ежедневно се наемат между 200 и 400 преводачи на свободна практика с цел да се предоставят преводачески услуги за около 11 хил. заседания годишно.", "date": "2017.09.19", "title": "За председателството България подписа договор с най-голямата служба за устни преводи в света"}
{"url": "http://www.dnevnik.bg/politika/2017/09/19/3044650_parlamentut_izbra_ivailo_ivanov_za_upravitel_na/", "text": "Парламентът избра днес Ивайло Иванов за управител на Националния осигурителен институт (НОИ) за срок от четири години. Кандидатурата му, която бе издигната от ГЕРБ и \"Обединени патриоти\", бе подкрепена от \"БСП за България\" и ДПС. \"За\" гласуваха 183 народни представители, а един се въздържа. До избора се стигна, след като досегашният управител Бисер Петков стана министър на труда и социалната политика в кабинета \"Борисов 3\". Досега  Ивайло Иванов бе зам.-министър в същото министерство . Дебат по кандидатурата нямаше. Депутатът от \"Обединени патриоти\" Петър Шопов попита БСП защо нямат алтернативна кандидатура, а социалистът Георги Гьоков му отговори, че Иванов е професионалист, а \"когато има за какво да бъдат подкрепяни управляващите, БСП ще ги подкрепя\". В кулоарите на парламента Ивайло Иванов обяви, че като шеф на НОИ ще работи за законови промени, свързани с ограничаване на болничните, които се ползват неправомерно. Той каза още, че планира срещи с европейските институции, на които да постави въпроса българите в Европейския съюз да ползват пълните си осигурителни права.", "date": "2017.09.19", "title": "Парламентът избра Ивайло Иванов за управител на Националния осигурителен институт"}
{"url": "http://www.dnevnik.bg/sport/2017/09/19/3044589_fjuri_poiska_da_bude_onevinen_za_da_si_vurne/", "text": "Бившият световен шампион по бокс в тежка категория Тайсън Фюри призова Антидопинговата агенция на Великобритания (UKAD) да се произнесе възможно най-скоро по обвинението му за употреба на допинг. През юни миналата година той беше уличен в употреба на забранени вещества, но обяви, че иска \"да си върне предишната слава\". Фюри е със спрени права от 15 месеца, като чака да бъде насрочена дата за изслушване пред UKAD. Антидопинговата агенция трябваше да вземе решение през май, но го отложи и се очаква да бъде насрочена нова дата до края на годината. Фюри, който е на 29 години, се закани да съди UKAD за тези действия. \"Или ме накажете, или ме пуснете на свобода. Твърде дълго бях в застой и искам да продължа напред с живота си! Изчистете името ми и ми позволете да си върна предишната слава\", написа Фюри в своя профил в \"Туитър\". Коментарът на англичанина може да се приеме като знак за евентуално завръщане на ринга на 29-годишния боксьор. За последно той се би срещу  Владимир Кличко през ноември 2015 г ., когато спечели и събра всички шампионски титли в четирите версии на тежката категория - IBF, WBA, WBO и IBO. Украинецът активира клаузата в договора за реванш, който беше отлаган два пъти от Фюри и не се състоя. Англичанинът беше обвинен в употреба на допинг през юни 2016 г., като призна, че е  взимал редовно кокаин, за да се бори с депресията . \"Колко дълго трябва да бъда държан извън ринга? Минаха 15 месеца, откакто ме разследват. Вие спирате невинен човек от изпълнение на съдбата му и подсигуряване на семейството му\", заяви Фюри, според когото е третиран по особен начин от UKAD. \"Случаите на всички останали се решават след няколко месеца, защо трябва да бъда третиран по различен начин. Със сигурност трябва да има закон за човешките права, който да предотвратява да се случват такива неща с хората\", допълни англичанинът. Фюри се отказа два пъти от бокса - през октомври 2016 г.  заради психологически проблеми  и през юли тази година. През март той обяви, че се връща на ринга и иска да се бие с новия световен шампион  Антъни Джошуа , като дори разкри, че се подлага на диета, за да си върне отново оптималното състезателно тегло.", "date": "2017.09.19", "title": "Фюри поиска да бъде оневинен, за да си върне предишната слава"}
{"url": "http://www.dnevnik.bg/bulgaria/2017/09/19/3044676_glavniiat_prokuror_na_rusiia_chaika_se_sreshtna_s/", "text": "Прокуратурата и Светият синод съобщиха, че българският патриарх Неофит се е срещнал с руския главен прокурор Юрий Чайка. По-рано днес обвинителят е имал среща и с премиера Бойко Борисов. Чайка е на двудневно посещение у нас, като домакин е държавното обвинение. Те са и единственият източник на информация за програмата на главния прокурор. Срещата с патриарх Неофит е първата, за която има информация и от приемащата страна - Светия синод. На срещата с Неофит са присъствали и архимандрит Филипп, настоятел на Патриаршеското представителство в София, представител на Московската патриаршия и на цяла Русия към българския патриарх, главният прокурор Сотир Цацаров, заместникът му Ася Петрова и Н.Пр. Анатолий Макаров. В съобщението на държавното обвинение е цитиран Чайка, който казва, че \"вярата и православието са изключително важен спояващ елемент между хората в обществото и православните народи\". Българският патриарх е подарил на руския си гост книгата \"Летопис на Българската православна църква\" и диск с песнопения в изпълнение на самия патриарх. В съобщението на Светия синод главният прокурор е цитиран със същите думи и се казва, че посещението на Чайка в Патриаршеския дом е било \"израз на дълбокото му уважение към главата на Българската православна църква\". \"В хода на разговора двете страни споделиха задоволството си от възраждането, което бележи в последните години вярата и православната църква в Русия и България\", пише още в съобщението на духовенството.", "date": "2017.09.19", "title": "Главният прокурор на Русия Чайка се срещна с патриарх Неофит"}
{"url": "http://www.dnevnik.bg/detski_dnevnik/2017/09/19/3044677_nabljudateliat_ne_e_nevinen_ili_kak_da_se_prekusne/", "text": "Насилникът, жертвата и (не толкова невинният) наблюдател са три роли в трагедия, която често се разиграва вкъщи, в училище, на детската площадка, на улицата, на работното място. Барбара Колоросо – международно признат консултант по въпросите на възпитанието и образованието, дава на родителите, учителите и специалистите, които работят с деца, инструментите, необходими за прекратяването на тази порочна практика. Книгата й \"Тормоз в училище. Насилникът, жертвата и наблюдателят\" излиза за първи път преди повече от десетилетие, вече има пет обновени и допълнени издания и се счита за една от най-авторитетните и полезни книги за превенция и интервенция при проблеми с насилието. Според Колоросо първата стъпка към прекъсване на тормоза е да се намерят причините и начините, по които едно дете се превръща в насилник или в жертва (а понякога и в двете), и да се изследва ролята на наблюдателите за продължаване на този цикъл. \"Трябва да се вгледаме в културния климат на дома, на училището и на обществото, което може би култивира насилието, като подкрепя порочното поведение от страна на не толкова невинните наблюдатели, които се явяват поддръжници на целта на насилника, и затруднява смелите свидетели, онези, които оказват съпротива, и защитниците да осигурят подкрепа на тормозеното дете, да излязат и да заговорят срещу несправедливостта\", пише Барбара Колоросо в книгата \"Тормоз в училище\". Комбинацията от насилник, който получава това, което иска от жертвата си; тормозено дете, което е твърде уплашено, за да се оплаче; наблюдател, който участва в насилието или си затваря очите за него, и възрастни, които третират насилието като закачка, а не тормоз, като \"момчешка му работа\", а не като хищническата агресия, може да бъде смъртоносна и новинарската хроника го доказва. Специално внимание Колоросо обръща на кибертормоза и онлайн насилието. \"Голяма част от насилието извън мрежата се извършва без знанието на възрастните, а младите хора се колебаят дали да докладват. Кибернасилието не само се извършва без знанието на възрастните, но и нахлува в живота на детето толкова силно, че то се чувства извънредно изолирано и тормозено. Трябва да убедим децата си, че могат да ни имат доверие, че сме могъщи съюзници и ще действаме, стига само да ни се доверят\", казва тя. \"Необходимо е да спре публичното прехвърляне на вина и отговорност между родители, учители, медии и администрация. Още по-трудно и необходимо е ние – като родители, учители и общество – да създадем безопасен пристан за нашите деца. Трябва да направим всичко необходимо, за да изземем оръжията от сърцата, умовете и ръцете им. Да ги научим да отстояват правата си, докато в същото време уважават правата и нуждите на околните; да разрешават конфликтите без насилие; да проявяват интегритет, когато са поставени в трудна или неудобна ситуация или когато са подложени на натиск; да развият личен етичен кодекс, който да им дава силата да постъпват правилно независимо от външните обстоятелства или последствия\", подчертава тя. От тази книга ще научите:", "date": "2017.09.19", "title": "Наблюдателят не е невинен, или как да се прекъсне тормозът в училище"}
{"url": "http://www.dnevnik.bg/zelen/2017/09/19/3044697_ekoministerstvoto_prishpori_nai-golemite_obshtini_da/", "text": "Екоминистерството отново пришпори общините с проблемно мръсен въздух да се заемат спешно с решаването на проблема. Заместник-министърът на околната среда и водите Красимир Живков е изпратил писмо до кметовете на 28-те най-големи общини в страната и ги призовава да изпълнят задължението си по закон да работят по действащи общински програми за качеството на атмосферния въздух, които са основно средство за справяне с наднорменото замърсяване. Ведомството е изпратило и конкретни указания за актуализиране на програмите, за да постигнат поставени цели.  МОСВ настоява разработваните програми да отговарят на всички изисквания на действащата нормативна уредба.  ъзможно най-точно трябва да се определят източниците на вредни емисии, разположението им и количествата вредни вещества, изпускани в атмосферния въздух. \"Това е от изключително значение за избор на правилните мерки в програмите, с които да бъде постигнато съответствието с допустимите нормите за качество на въздуха.  Със средства на оперативна програма за 2014-2020 г. в момента се актуализират програмите за качеството на атмосферния въздух на общините Асеновград, Благоевград, Варна, Враца, Гълъбово, Димитровград, Монтана, Несебър, Перник, Пловдив, Шумен. В писмото се припомня, че на 5 април, 2017 г. Съдът на ЕС в Люксембург излезе с решение, според което България не е спазила допустимите норми на замърсяване с фини прахови частици в цялата страна. Решението постановява задължение за изготвяне и изпълнение на планове за качество на въздуха, за да бъде периодът на превишаване на пределно допустимите стойности възможно най-кратък.  МОСВ предупреждава, че поради естеството на проблема, който очевидно няма да може да бъде решен в най-кратки срокове, е твърде вероятно решението на съда да доведе до налагането на финансови санкции на България.", "date": "2017.09.19", "title": "Екоминистерството пришпори най-големите общини да се борят с мръсния въздух"}
{"url": "http://www.dnevnik.bg/photos/2017/09/19/3044505_fotogaleriia_purvi_izdaniia_na_ivan_vazov_i_aleko/", "text": "Първи издания на \"Бай Ганьо\", \"Драски и шарки\" и \"До Чикаго и назад\", ранни преводи на Гьоте, Шекспир и Хариет Бичър Стоу и селекция от списания от края на XVIII и началото на XIX в. показва изложбата \"Първите книжари на столицата\" в Столичната библиотека.", "date": "2017.09.19", "title": "Фотогалерия: Първи издания на Иван Вазов и Алеко Константинов в Столичната библиотека"}
{"url": "http://www.dnevnik.bg/bulgaria/2017/09/19/3044670_antikorupcionen_fond_vnese_signal_sreshtu_dvama/", "text": "Сигнал до българската и руската прокуратури за корупционни действия на двама руски граждани заради договорките по неосъществения проект за газопровода \"Южен поток\" внесе наскоро учредената неправителствена организация \"Антикорупционен фонд\". Активистът и журналист Николай Стайков и адвокатът Грета Ганева обясниха, че се възползват от посещението на генералния прокурор на Русия Юрий Чайка в България, за да бъде предаден сигнала на руските разследващи служби. Двамата членове на организацията обясниха, че източниците на тяхната информация са публикации в американски и български медии и получен до фонда сигнал. Искането им е за проверка на публикувана през декември 2014 г. в американския вестник \"Ню Йорк Таймс\" статия, посветена на българско-руските отношения с основен акцент на проекта \"Южен поток\". В нея била описана конкретна среща между руски депутат и специален пратеник на руския президент - Александър Бабаков, и български зам.-министър, която повдигала сериозни съмнения за корупционни практики. Стайков поясни, че в публикацията се споменава Божан Стоянов, който е бил зам.-министър на енергетиката в служебното правителство на Марин Райков. Името на Стоянов нашумя, след като той беше обявен от Комисията по досиетата за сътрудник на бившата Държавна сигурност и обеща да обжалва констатацията ѝ в съда. Според публикацията в \"Ню Йорк Таймс\" веднага след срещата българският зам.-министър е информирал ДАНС, въз основа на което \"Антикорупционният фонд\" иска и проверка в агенцията какво е направено по сигнала на Стоянов.", "date": "2017.09.19", "title": "\"Антикорупционен фонд\" внесе сигнал срещу двама руснаци за корупция при \"Южен поток\""}
{"url": "http://www.dnevnik.bg/bulgaria/2017/09/19/3044717_delian_peevski_si_e_nael_amerikanski_advokati_za/", "text": "Депутатът от ДПС Делян Пеевски е наел американската компания  \"Morgan Lewis Consulting\" , за да го защитава по закона \"Магнитски\". Информация за това се появи в днешния брой на вестник \"Монитор\", който е от кръга медии, обслужващи интересите на депутата. В средата на август стана известно, че американският лобист Джоузеф Огъстин е внесъл на 14 август (понеделник) документите, с които собственикът на фалиралата КТБ и бивш бизнес партньор на Пеевски - Цветан Василев официално  кандидатства за закрила в САЩ по закона \"Магнитски\" . Огъстин е от юридическата компания JWI \"Джеферсън Уотърман интернешънъл\". В изданието компанията е представена като \"една от най-реномираните международни адвокатски кантори с офиси в 30 страни и 2000 юристи\". Съветници по случая били президентът на дружеството Крис Кокс и съдружникът Нейтън Хохман. С последния има поместено и кратко интервю, в ковто Хохман казва, че глобалният акт \"Магнитски\" \"категорично не е създаден, за да се намесва в легитимни, законно провеждани разследвания в дадена страна, срещу лица, които са извършили престъпления в съответната държава\". Крис Кокс пък е бил съветник на президента Роналд Рейгън. Според информацията Пеевски е прибегнал до услугата на защитниците , за да отстояват \"позицията му по обвиненията, отправени срещу него и срещу главния прокурор Сотир Цацаров от банкера беглец Цветан Василев, обвинен в източването на милиарди от фалиралата КТБ\". Представители на компанията  \"Morgan Lewis Consulting\"  излязоха със становище през март месец тази година, че преглед на данъците на американския президент Доналд Тръмп през последните 10 години не показва той да има приходи от Русия. \"Гардиън\" съобщи, че в Русия компанията е обявена за най-добрата кантора за 2016 година.", "date": "2017.09.19", "title": "Делян Пеевски си е наел американски адвокати за защита по закона \"Магнитски\" (обновена)"}
{"url": "http://www.dnevnik.bg/sport/2017/09/19/3044640_iastrebovo_oko_na_jivo_zamenia_sudiite_na_liniite_vuv/", "text": "Първото издание на  Next Generation Finals  в Милано, което ще събере най-добрите играчи до 21 години в тениса от настоящия сезон, ще се проведе без съдии на линиите (лайнсмени). Тяхната работа ще бъде заместена от технологията \"ястребово око на живо\", която ще показва в реално време дали топката е излязла извън игралното поле. Революционната иновация ще се задейства и ще сигнализира на главния съдия само когато топката е аут. Всяко решение е крайно, като състезателите нямат право на обжалване. Ситуациите, в които топката е била в близост до линиите, ще се визуализират на видеоекрани около стадиона. \"Това може да се окаже преломен момент в тениса. Нашите спортисти работят усилено и заслужават най-доброто и най-прецизно ръководене, което можем да предложим. Готови сме да изпробваме технологията в истинска турнирна обстановка. Финалите на Next Gen са перфектното място за това и очакваме с нетърпение да видим резултатите и да оценим ползите от новата система\", заяви вицепрезидентът на ATP Гейл Дейвид Брадшоу. Новият турнир ще се проведе от 7 до 11 ноември. Участие ще вземат осем тенисисти - седемте най-предно класирани в ранглистата и един с \"уайлд кард\". Наградният фонд е 1.275 млн. долара.", "date": "2017.09.19", "title": "\"Ястребово око\" на живо заменя съдиите на линиите във финалите на Next Gen"}
{"url": "http://www.dnevnik.bg/biznes/2017/09/19/3044742_novi_promeni_v_zakona_shte_ulesniat_rabotata_na/", "text": "Правителството е подготвило промени в Закона за МВР, които предвиждат облекчаване на режима на издаване на т.нар. сини карти за пребиваване и работа в България, каза днес вицепремиерът Валери Симеонов по време на кръгла маса на тема \"Демографската криза и трудовата мобилност\". Той припомни, че още в първите две седмици от мандата на правителството са направени промени, които облекчават режима на сезонната заетост за чужденци, като процедурата е съкратена от няколко месеца на 7 дни. Благодарение на това между 3 и 4 хиляди души, основно хора с български корени от Украйна и Молдова, са работили в страната през лятото и така са подпомогнали туристическия сезон. С новите промени, които предстои да се одобрят от парламента, дошлите да работят в България ще могат да преминават от един режим на пребиваване в друг, без да се налага да напускат страната. Съкращава се времето и сериозно се намалява и таксата за издаване на синя карта, като отпада изискването в нея да се изписва точната специалност. Според Симеонов с всичките тези мерки се облекчава изключително много процедурата по издаване на разрешителните за пребиваване и работа на квалифицираните специалисти. В хода на дискусията за демографската криза и трудовата мобилност председателят на Комисията по въпросите на децата, младежта и спорта Славчо Атанасов посочи, че 27 000 младежи годишно напускат България. 17 % от абитуриентите през 2015 г. са отишли да учат в чужбина и едва 2 или 3 % са се върнали.", "date": "2017.09.19", "title": "Нови промени в закона ще улеснят работата на чужденци в България"}
{"url": "http://www.dnevnik.bg/razvlechenie/2017/09/19/3044716_video_dubioza_kolektiv_pozdraviavat_bulgariia_s_kavur/", "text": "Балканската-ска-пънк банда Dubioza Kolektiv кани почитателите си на предстоящия си концерт в \"Арена Армеец\" с кавър на Тодор Колев. Босненските музиканти, които са изключително популярни в България, а и отвъд Балканите, ще изнесат голям концерт в столичната \"Арена Армеец\" на 27 октомври. \"Подгряващи\" са световноизвестните британци Asian Dub Foundation. Успехът не пречи на Dubioza Kolektiv да зарадват феновете си в България с кавърверсия на \"Песен за града\" на Тодор Колев, известна и като \"София, София, мой малък Лондон\". Изпълнението е заснето на столичната ул. \"Витоша\". Билети за октомврийският концерт на цена от 30 лв. се продават в мрежата на  Eventim.", "date": "2017.09.19", "title": "Видео: Dubioza kolektiv поздравяват България с кавър на Тодор Колев"}
{"url": "http://www.dnevnik.bg/bulgaria/2017/09/19/3044772_promianata_v_obuchenieto_v_ukraina_niama_da_zasegne/", "text": "Законът за образованието на практика не засяга децата на украинските българи, те също говорят украински, каза пред журналисти украинският посланик Микола Балтажи, цитиран от БТА. Днес той се срещна в Народното събрание с председателя на парламента Димитър Главчев. Според Балтажи децата на украинските етнически българи ще получат възможността да продължат да развиват своята езикова идентичност. \"За мен най-важно е, че няма да има никаква промяна, която да засяга българското национално малцинство, каквито притеснения има\", коментира Димитър Главчев. Председателят на парламента се ангажира да информира медиите за разговорите с нашите сънародници, след като се върне от визитата си в Таврия. Той каза, че самият Микола Балтажи е добър пример за адаптирал се потомък на българи. В българската гимназия в Украйна се преподава и на български, и на украински, като до 4-ти клас обучението е на български, украинският се изучава като предмет, а след това нещата се обръщат, посочи Балтажи. Според него има неразбиране и манипулиране на фактите и за това е призовал българските политици да се въздържат от политизация и емоции. Той съобщи, че украинската страна кани българския министър на образованието да обсъдят темата на място. По-рано днес вицепрезидентът Илияна Йотова настоя  правителството да излезе с аргументирана позиция пред украинските власти срещу нов закон, който ограничава изучаването на майчин език след пети клас в училище. Микола Балтажи добави, че приетият на 5 септември от Върховната рада нов закон за образованието се стреми да въведе европейските стандарти, не съветската и постсъветската система на образование. Той следвал и радикалната реформа в образователната сфера. Според конституцията на Украйна държавният език е украински, но се гарантира спазване езика и на националните малцинства, включително и на българското, подчерта дипломатът. Законът бил даден и за експертиза на Съвета на Европа, която в Украйна се надяват да е положителна. Не се предвиждало и президентско вето върху него. Няма нарушение и на европейската харта за регионалните езици и езиците на националните малцинства, посочи Микола Балтажи.", "date": "2017.09.19", "title": "Промяната в обучението в Украйна няма да засегне българското малцинство, увери посланикът на страната"}
{"url": "http://www.dnevnik.bg/bulgaria/2017/09/19/3044750_sofiia_privlicha_evropeiskata_agenciia_za_lekarstvata/", "text": "Ниски цени и нова сграда – с тези предимства България се надява да привлече Европейската агенция за лекарствата, която трябва да напусне Лондон след Брекзит. Днес страната представи кандидатурата си в Постоянното представителство на България към ЕС в Брюксел, съобщава БТА. Европейската агенция за лекарства (EMA) със своите 800 служители е обект на ожесточена конкуренция между 19 европейски града. Зам.-министърът на здравеопазването Мирослав Ненков отбеляза, че България разполага с изключително удобно географско положение, а София е постоянно свързана със света с многобройни полети. На въпрос дали служителите на агенцията, включително тези с еднополови бракове, ще запазят правата си, Ненков отбеляза, че всяка година в София има  гей парад . Тези хора не са дискриминирани у нас, българите са открити, живеят на кръстопът и са виждали какво ли не, допълни Ненков. Зам.-министърът заяви, че новата сграда за агенцията може да бъде построена в София тех парк и че България все още не е домакин на нито една европейска агенция. Той уточни, че  българската кампания за домакинство на агенцията струва  под 50 хиляди евро. Повече от половината страни членки са кандидатствали за домакинството на институцията. До края на септември България ще се разбере  квалифицира ли се за надпреварата,  а окончателното решение ще се вземе през ноември с гласуване от държавите. Градът победител трябва да получи 14 гласа, а България основно ще се стреми да получи подкрепата на 9-те страни, които не кандидатстват, обясни Мирослав Ненков. През август той коментира пред БНР: \"Какво ѝ е на София, че да не може тези хора да дойдат у нас? Кое й е лошото на България, освен че е бедна? Нашите приятели и роднини, които работят и живеят в чужбина, идват тук да си правят зъбите. Защо? Защото е лошо? Идват тук да си оперират жлъчките – защо, нали са много хубави онези болници в западния свят. Със зъби и нокти ние ще се борим да гласуват за нас.\" Какво предлагат другите Конкуренцията за двете агенции, които напускат Лондон, е жестока – 19 града искат да привлекат EMA, а 8 – Европейската банкова агенция (EBA), с нейните 170 служители. ЕМА има над 800 души екип и привлича 36 000 експерти ежегодно на срещите си, от което печелят и местните хотели, отбелязва агенция \"Ройтерс\". \"Присъствието на ЕМА ще подхрани научната общност, което ще бъде от полза за всеки град, и ще привлече нови компании, които искат да се установят в Европа\", коментира Ларс Соренсен, бившият шеф на датската компания Novo Nordisk. За фаворит се смята Франкфурт, но сред основните му конкуренти са Стокхолм, Копенхаген, Амстердам, Дъблин, Барселона, Милано, Виена и Лил. Някои от състезателите планират да създадат чисто нови офиси, други – вече съществуващи сгради. Барселона например готви място в офис сградата \"Торе Агбар\", а Милано – в \"Пирели тауър\". Властите в Атина пък са избрали бивш тютюнев склад. Копенхаген предлага сграда на 10 минути от летището и обещава да осигури наема за двадесет години напред, Виена предлага 25 години безплатен наем, а Варшава – 50% от сумата за 10 години напред.", "date": "2017.09.19", "title": "София привлича Европейската агенция за лекарствата и с толерантност към гей браковете"}
{"url": "http://www.dnevnik.bg/bulgaria/2017/09/19/3044812_dsb_i_da_bulgariia_parlamentut_da_proveri_ima_li/", "text": "ДСБ и \"Да, България\" поискаха от председателя на Народното събрание Димитър Главчев да защити българските граждани от незаконно подслушване, съобщиха от ДСБ. \"Опазването и гарантирането на основните човешки права, които засягат личния живот и тайната на личната кореспонденция са в основата на демократичната държава\", се казва в подписано от председателите на двете партии Атанас Атанасов и Христо Иванов писмо до Главчев. Обръщението е по повод  твърденията  на директора на Националното бюро за контрол на специални разузнавателни средства Бойко Рашков, че е имало нерегламентирано подслушване на политици, магистрати и журналисти с цел сплашване, натиск или шантаж. От ДСБ и \"Да, България\" призовават парламентарната комисия за контрол над службите за сигурност да изслуша Рашков и да провери  изнесените от него данни  за случаи на злоупотреба със специални разузнавателни средства. Ето останалата част от изпратеното де медиите писмо: Институциите на Република Българя, и на първо място Народното събрание, са длъжни да се противопоставят на всеки опит за погазване на закона и гарантираните от него човешки права. Изразяваме опасенията на българското общество относно оповестените в публичното пространство факти, за недопустима намеса в личния живот на български граждани, за която няма адекватна реакция от нито една институция в страната. Става въпрос за направените редица публични изявления от председателя на Националното бюро за контрол върху специалните разузнавателни средства (СРС) Бойко Рашков,в които той изнесе сведения за груба злоупотреба със специални разузнавателни средства, заявявайки че \"има данни за нерегламентирано подслушване на политици, магистрати и журналисти, с цел сплашване, натиск или шантаж\". Тези факти са силно обезпокоителни и създават съмнения за тежко нарушаване на основни граждански права, гарантирани от българската Конституция. За констатираните от бюрото нарушения, г-н Рашков твърди, че е сезирал съответно - Главния прокурор, ВСС и Министъра на правосъдието, очевидно без резултат. Съгласно Закона за СРС, Националното бюро за контрол на специалните разузнавателни средства, е независим държавен орган, който се конституира чрез избор от НС. За това настояваме да упражните правомощията си като председател на българския Парламент и да свикате заседание на Комисията за контрол на службите за сигурност, прилагането и използването на специалните разузнавателни средства и достъпа до данните по закона на електронните съобщения. На заседанието на Комисията да бъдат изслушани председателят и всички членове на Националното бюро и да се извърши детайлна проверка за всички случаи на злоупотреба със специални разузнавателни средства. Поради чувствителността на тази тема очакваме българската общественост да бъде запозната с резултатите от работата на Комисията, както и какви действия ще бъдат предприети за търсене на съответната отговорност. Адекватната реакция на висшия орган на държавна власт в Република България по такъв основен проблем на демократичната държава би било лакмус за разделението на властите, за върховенство на закона и не на последно място за отговорността на народните представители пред избирателите. Надяваме се, че няма да се поддадете на натиск и ще защитите независимостта на българския Парламент.", "date": "2017.09.19", "title": "ДСБ и \"Да, България\": Парламентът да провери има ли незаконно подслушване"}
{"url": "http://www.dnevnik.bg/regioni/2017/09/19/3044793_borisov_kum_kmetove_na_malki_obshtini_vnimavaite_s/", "text": "Договори на обща стойност 43 млн. лева получиха днес в Министерския съвет кметовете на 15 български общини. Допълнителното субсидиране е предназначено за рехабилитация на улични мрежи, градска среда и училища, съобщава БТА. Договорите бяха връчени от премиера Бойко Борисов, министъра на земеделието Румен Порожанов и изпълнителния директор на Държавен фонд \"Земеделие\" Живко Живков. Те са по Програмата за развитие на селските райони 2014 - 2020 г. \"Тези пари се превеждат директно на кметовете. Имам една молба към вас – да си направите чисти, публични и ясни обществените поръчки. Целият контрол е при вас. Бъдете много внимателни, за да няма после разследвания по телевизиите и вестниците\", заяви Борисов по време на церемонията, като си пожела до следващите местни избори тези поръчки да бъдат реализирани. Договорите за 43 млн. лева получиха кметовете на общините Кнежа, Златарица, Вълчедръм, Средец, Вършец, Павликени, Долна баня, Хисаря, Дряново, Балчик, Велики Преслав, Угърчин, Лясковец, Белица и Нови пазар. \"Благодарение на политиката на ЕС много от малките български общини имат възможност да реализират проекти, важни за икономическото, социалното и екологичното развитие на териториите. Колкото по-бързи и ефективни са кметовете при подаването на договорите, толкова по-бързо тези пари ще стигнат до хората и работата ще бъде видима\", написа в профила си във \"Фейсбук\" Бойко Борисов малко след церемонията.", "date": "2017.09.19", "title": "Борисов към кметове на малки общини: Внимавайте с обществените поръчки, за да няма разследвания по телевизиите"}
{"url": "http://www.dnevnik.bg/sport/2017/09/19/3044708_nova_kontuziia_vadi_noier_ot_igra_do_kraia_na_godinata/", "text": "Вратарят на  \"Байерн\" (Мюнхен)  Мануел Нойер ще пропусне оставащите срещи на баварците до края на годината заради контузия на левия крак. Германският национал е бил опериран успешно днес, като прогнозите са, че 31-годишният страж ще се завърне в игра през януари. Нойер e получил травмата в понеделник на последната тренировка на отбора преди отпътуването за Гелзенкирхен за гостуването на \"Шалке\" тази вечер. Германският вратар, който е капитан на \"Байерн\" от този сезон, беше диагностициран с пукната костица на лявото стъпало. \"Мануел Нойер получи нова контузия и сме изключително тъжни. Операцията мина добре, което е най-важното нещо за момента. Ние и капитанът ни гледаме в бъдещето. Мануел ще се върне към най-добрите си дни и ще е на разположение през януари\", заяви изпълнителният директор  Карл-Хайнц Румениге  пред клубния сайт. Стражът на \"Байерн\" беше извън игра от средата на април до края на август заради подобна контузия на лявото стъпало. Оттогава най-добрият вратар в света за последните четири години изигра само пет мача за баварците - три в Бундеслигата и по един в Шампионската лига и приятелски мач. Тази вечер на вратата на \"Байерн\" срещу \"Шалке\" ще застане Свен Улрайх. Баварците нямат загуба от \"миньорите\" в Бундеслигата от декември 2010 г. В последните 13 мача между двата отбора \"Байерн\" има 10 победи и три равенства. Според медиите в Германия шампионите ще върнат в състава ветеранът Том Щарке, който сложи край на кариерата си след края на миналия сезон. 36-годишният вратар беше викнат за лятното турне на отбора в Азия заради контузиите на Нойер и Улрайх.", "date": "2017.09.19", "title": "Нова контузия вади Нойер от игра до края на годината"}
{"url": "http://www.dnevnik.bg/politika/2017/09/19/3044797_dps_poiska_gerb_da_izvadi_nacionalistite_ot_vlastta/", "text": "ДПС призова ГЕРБ да извадят \"Обединени патриоти\" от властта в декларация на партията, прочетена от председателя и Мустафа Карадайъ. \"Призоваваме всички национално отговорни партии да преосмислят своето отношение към участието на националисти в управлението на страната и категорично да го осъдят и се разграничат. Не можем да изнесем такъв деструктивен модел в Европа и в Европейския съюз, създаден именно като отговор на най-чудовищната част от историята на човечеството\", каза Карадайъ. Повод за декларацията на ДПС е, че на 15 септември се е появила информация за множество разрушени надгробни плочи в еврейското гробище в София. \"Този вандалски акт, погазващ общочовешки принципи, за съжаление не е изолиран случай. Това е само пореден случай. И премълчаването на тези факти няма как да промени истината\", каза председателят на ДПС. Той припомни, че наскоро беше изрисувана и осквернена с неприлични надписи и пречупени кръстове братска могила. От ДПС осъждат поредния акт на омразата и призоваха за обща позиция на Народното събрание по този повод. \"Призоваваме категорично да осъдим всяка форма на омраза и агресия, да осъдим антисемитизма, да осъдим национализмите, да се разграничим от онова, което ни отдалечава от надписа на сградата, в която се намираме – на обединението като условие за успех\", каза Карадайъ. \"Трябва да помним и знаем как обществото разчита участието на националистите във властта (носители на разединението и омразата, на противопоставянето, на агресията). Как се тълкува не просто толерирането на това противопоставяне, а осъществяването на власт и управление под този знак. Наред с внушението, че това е нормално и няма нищо опасно в това\", се казва още в декларацията на ДПС. \"Недопустимо е в европейска България да се толерират подобни актове и поведение, мълчаливо да се подминават и ненаказани да остават нацистки знаци и символи, посегателство върху паметни плочи, разрушаване на гробища, за нормално да се приемат речникът на омразата, включително действеното проявление на тази омраза\", каза Карадайъ. Според него този акт е трябвало да бъде осъден от управляващите. , заяви Мустафа Карадайъ. \"Днес е време всеки да заеме правилната позиция. Утре може да бъде късно. И никой, за който европейските ценности имат значение, няма право да мълчи. В противен случай е част от евроскептицизма, екстремизма и националпопулизма\", каза още Мустафа Карадайъ. Той завърши изказването си с цитат от стихотворението на Мартин Нимьолер \"Когато нацистите дойдоха за мен\", което започва така: \"Когато нацистите дойдоха за комунистите, аз мълчах; не бях комунист. Когато затвориха социалдемократите, аз мълчах; не бях социалдемократ....\"", "date": "2017.09.19", "title": "ДПС поиска ГЕРБ да извади националистите от властта"}
{"url": "http://www.dnevnik.bg/biznes/2017/09/19/3044765_do_godina_se_ochakva_da_ima_nov_zakon_za_zemedelskite/", "text": "До края на годината земеделският министър трябва да внесе в Народното събрание доклад, който да включва анализ на нормативната уредба, отнасяща се до собствеността и управлението на земеделските земи, както и стратегия за управлението им. До десет месеца след приемането на доклада министърът трябва да внесе в парламента проект на закон или кодекс, който да урежда изцяло отношенията в земеползването. Това решиха депутатите, като гласуваха проект на ГЕРБ и отхвърлиха аналогичен на БСП, в който се предлагаха по-кратки срокове за разрешаване на проблемите. Какъв е проблемът Причината за внасянето на двата проекта са сигналите в последно време от собственици на земи за неправомерното им преотдаване от страна на арендатори и трудностите по прекратяването на тези договори. Депутатът от БСП Георги Гьоков обяви при представянето на проекта на партията си, че след недообмисленото връщане на земеделските земи в България се е установило арендно земеделие, което обхваща около 75% от обработваемата земя. При 2 млн. собственици това означава, че за почти всеки трети българин е важно да се подобрят отношенията с ползвателите на имотите, обясни депутатът. Оценката му е, че тези хора са влезли във феодални зависимости от арендаторите и от агроолигарсите и не са способни да защитават интересите, докато са \"цакани\" с дългосрочни арендни договори. Колегата му Светла Бъчварова, която е и бивш заместник-земеделски министър посочи, че е виждала с очите си договор за аренда за 60 години. Гьоков анализира, че при бездействието на държавата арендаторите се разпореждат с чужда земя, прибират европейски и национални субсидии, а си позволят да не плащат ренти. Според него става дума за богата и силно организирана прослойка от арендатори, която диктува условията. В това време коректните арендатори изнемогват и са принудени да прилагат същите условия по договорите, което означава малка рента. Депутатите от ляво призоваха да се помисли за въвеждането на минимална рента, базирана на обема продукция, получена от даден имот. Депутатите от БСП обясниха и че процедурата по разваляне на договор за аренда минава през съда, което ощетява собствениците. Цвета Караянчева от ГЕРБ, която е вносител на приетия проект, защити тезата, че е нужно единно законодателство в областта на поземлените отношения. Според депутати се налага да се опростят процедурите по сключване и разваляне на арендни договори или такива за наем, да има регистър, в който да се вписват договорите и от който да се вижда броят на арендодателите. Сега има изискване договорите да се вписват в съответните земеделски служби, но никой не следи дали се спазват клаузите в тях, посочи Бъчварова. Какво да се прави На възраженията от ляво, че е твърде дълъг срокът, в който министърът на земеделието да се ангажира с промени, които да решат посочените проблеми, Румен Порожанов обясни, че това се налага, защото се търси цялостно решение. Той посочи обаче, че преди два месеца и половина, макар и в не много спешен порядък, е започнал да се изготвя анализ на проблемите, който се очаква да е готов до началото на октомври. След това на тази база ще се подготви закон или кодекс, който да обединява материята, разпределена в момента в четири закона. Той допълни, че е възможно да се помисли какво междувременно може да се поправи в законодателството, но трайното решение изисква време. \"Нещата не са толкова елементарни и не искаме да работим под натиск\", обяви той. Депутат възрази, че за проблеми, поставени сега, се предлага решение през 2020 г. Земеделският министър не отхвърли изцяло идеята да има минимален праг на рентата в зависимост от добива, макар да отбеляза, че това решение е непазарно. Той посочи и че се предвижда единна информационна система да замени съществуващите няколко сега, които не кореспондират помежду си.", "date": "2017.09.19", "title": "До година се очаква да има нов закон за земеделските земи"}
{"url": "http://www.dnevnik.bg/kultura/2017/09/19/3044777_arheolozi_otkriha_nad_60_ostanki_ot_korabokrusheniia/", "text": "Точно 60 добре запазени останки от корабокрушения, които разказват историята на корабоплаването в Черно море, са били открити на дъното на Черно море от експедицията Black Sea Map. Международният екип, който извършва едно от  най-големите подводни археологически проучвания  в света, представи резултатите си днес в Бургас, съобщиха агенция \"Фокус\" и Министерството на културата. В третата си, последна година проектът закръгля значимите си находки на 60, като   Черно море е специфично с безкислородните си условия, в които органични материали като дърво и дори корабни въжета могат да се запазят цели със столетия. Поради това, а и богатият набор от корабокрушения от римския, византийския и османския период, обхващащи две и половина хилядолетия, чуждестранните медии нарекоха дъното му  \"музей на корабоплаването\" . Днес археолозите представиха и колекция от амфори и други предмети, извадени от корабокрушенията. \"Корабокрушенията, с които ние работихме през тези две години, разделяме на две групи. Едната са наши открития в Южното Черноморие, а други бяха регистрирани като потенциални обекти по време на проучванията за работата по Южен поток. Нашата задача и по двете беше да ги документираме добре, да ги заснемем, да можем да определим какви са\", каза д-р Калин Димитров от Центъра за подводна археология в Созопол, партньор на проекта, в който участват още учени от Великобритания, САЩ, Швеция Норвегия, Гърция и Украйна. Водещ е университета в Саутхемптън. Историята на корабоплаването и търговията в Черно море, която може да бъде реконструирана по находките, е само част от целите на експедицията,  разказа преди време пред \"Дневник\"  директорът на Националния археологически музей Людмил Вагалински. Вече трета година тя обследва дъното с помощта на най-новите роботизирани лазерни сканиращи, акустични и фотограметрични техники, за да изследва ландшафтните промени и следите от живот по дъното от праисторията до днес. Проучването, финансирано от шведски милиардер, ще бъде представена и във филм, заснет от Дейвид Белтън и продуцент на сериала на Би Би Си \"Синя планета\" Анди Байът, носители на БАФТА. . \"Бихме искали да продължим за по-дълго време с един по-малък проект за продължаване разкопките в залива пред устието пред река Ропотамо. Надяваме се да имаме продължение на друг проект, свързан с дълбоководните корабокрушения за две години, но това изисква събирането на сериозни средства\", каза Калин Димитров. По думите на министъра на културата Боил Банов, присъствал на представянето на резултатите, работата заслужава да продължи. Той разказа са визията си за създаването на Музей на подводната археология, който да събира археолози от цял свят на острова Св. св. Кирик и Юлита край Созопол.  Днес \"Хавила суб сий\", изследователският кораб, участвал в последния етап на експедицията това лято, е отворен за посетители на бургаското пристанище.", "date": "2017.09.19", "title": "Археолози откриха над 60 останки от корабокрушения на дъното на Черно море (видео)"}
{"url": "http://www.dnevnik.bg/zdrave/2017/09/19/3044819_lichnite_lekari_otnovo_nastoiavat_da_se_vuvede/", "text": "Национално сдружение на общопрактикуващите лекари в България припомни искането си да се въведат потребителски такси за преглед на деца. Организацията настоява за това от миналата година и повдига въпроса отново преди предстоящата процедура по формирането на бюджета за догодина, в интервю на председателя д-р Любомир Киров пред БНР. В момента прегледът на деца при личния лекар е безплатен и той не се компенсира по същия начин, както в специализираната или болничната помощ, където и за деца има такси и то дори по-високи от стандартната от 2.90 лв., изтъква Киров. Предложението на сдружението е потребителската такса за деца да е като за пенсионерите - 1 лев, а останалите 1.90 лв. да се покриват от здравната каса. \"От моите данъци, от данъците на колеги, вашите, да се заплаща за децата, както за пенсионерите. Един лев да плащат родителите, а останалите лев и 90 стотинки да се заплащат от държавата, което е безкрайно справедливо. Не може нашите колеги, както и медицинските сестри и други да изпълняват социална политика. Извинявайте, ние изпълняваме тази политика плащайки си данъците\", казва Любомир Киров. И тази година, както и миналата, личните лекари настояват за увеличение с 25 млн. лева на бюджета за първична помощ, което може да се подплъти с въвеждането на таксата за деца, казва Киров. \"Нашата позиция е ясна от години и тя е, че всички трябва да заплащат такава такса, а ако трябва да има освободени от нея хора, независимо на каква възраст и по какви причини, то тази такса да бъде покривана от съответното ведомство, институция или който там е преценил, че този човек не трябва да я заплаща\", казва председателят на сдружението.", "date": "2017.09.19", "title": "Личните лекари отново настояват да се въведе потребителска такса за деца"}
{"url": "http://www.dnevnik.bg/zelen/2017/09/19/3044818_koritoto_na_reka_vucha_e_pochti_suho_signalizirat_ot/", "text": "Kоритото на река Въча при град Кричим е почти сухо. Това се случва втори ден след решение на кмета на града Атанас Калчев реката да се пресушава между 8.30 и 17.30 часа всеки ден, а графикът за работата на ВЕЦ-а за периода между 18 и 22 септември е променен. За това сигнализират от Асоциацията на парковете в България, които се опасяват, че три вида риба в защитена зона \"Река Въча - Тракия\" ще бъдат сериозно засегнати. Река Въча – в частта си след регулацията на града и вливането й в река Марица, е част от защитена зона \"Река Въча - Тракия\". Там се опазват местообитания на маришката мряна, европейската горчивка и бисерната мида. Действията, предприети от кмета, са опасни за защитени видове риба. От Асоциацията са изпратили сигнали до Регионалната екоинспекция в Пловдив, както и до районната прокуратура за потенциално престъпление по реда на чл. 278 в ал.1 от Наказателния кодекс, според който унищожаването или повредата на защитен природен обект със значителна вреда се наказва с лишаване от свобода до две години или с поправителен труд. В отговор на притесненията кметът Атанас Калчев обяснява в личния си профил, че действията му са заради разчистване коритото на реката в регулацията на града от храстовидна растителност, която на места преминавала в дървесна и разстилане на новообразуваните наноси в самото корито. Калчев обяснява действията си с изпълнение на Закона за водите, съгласно които той трябва ежегодно да определя участъците от реката в регулация, които имат нужда от прочистване като част от дейностите за постоянна и превантивна защита от евентуални наводнения. Подобно почистване на коритото е правено за последно през пролетта на 2012 г., а през 2015 е преценено, че няма нужда от подобно прочистване, показа проверка на \"Дневник\" в  отчета на община Кричим за изпълнението на общинската програма за опазване на околната среда . Според кмета, който е на тази длъжност от 2007 г., спирането на водния отток в определения часови диапазон в рамките на пет дни няма да повлияе на нивото на подпочвените води в новите и по-дълбоки тръбни кладенци на ВиК - Пловдив, за питейна вода. \"Дневник\" изпрати запитване до Регионалната екоинспекция в Пловдив за резултатите от проверката на място, както и помоли за коментар кмета на общината и отговорното ведомство – МОСВ.", "date": "2017.09.19", "title": "Коритото на река Въча е почти сухо, сигнализират от Асоциация на парковете"}
{"url": "http://www.dnevnik.bg/razvlechenie/2017/09/19/3044775_mvr_opitalo_da_spre_rok_fest_na_selo_-_muzikata/", "text": "МВР се е опитало да забрани рок фестивал в силистренското село Секулово на 9 септември, защото музиката щяла да възбуди местните роми и да причини безредици. Уведомителното писмо на полицията в Дулово е цитирано от сайта \"Оффнюз\" и е качено и на профила в социалната мрежа \"Фейсбук\" на един от организаторите на феста \"Енигма рок\" - Боби Ейнджъл. В писмото се казва: \"По-голямата част от жителите на с. Секулово са от ромски произход. Това фактическо положение, както и предвиденият нетрадиционен за културата на ромския етнос вид музикални изпълнения, създават предпоставки за извършване провокационни действия на етническа основа, които е възможно за прераснат в масови нарушения на обществения ред.\"", "date": "2017.09.19", "title": "МВР опитало да спре рок фест на село - музиката щяла да провокира ромите към безредици"}
{"url": "http://www.dnevnik.bg/video/2017/09/19/3044862_video_drugite_novini/", "text": "Централна гара - София, стартира специална програма в помощ на хората с увреден слух. Започва обществено обсъждане на програмата за българското председателство на Съвета на Европейския съюз. Авиокомпания отменя близо 50 полета от дневното си разписание до края на октомври. Банкси рисува в памет на Жан-Мишел Баскиа. Тейлър Суифт за трета седмица е начело на Хот 100 - \"Билборд\". \"Най-опасната\" звезда в мрежата е Аврил Лавин.", "date": "2017.09.19", "title": "Видео: Другите новини"}
{"url": "http://www.dnevnik.bg/bulgaria/2017/09/19/3044824_generalniiat_prokuror_na_rusiia_se_sreshtna_i_s_cecka/", "text": "След срещите си с  премиера Бойко Борисов  и с  българския патриарх Неофит  генералният прокурор на Русия Юрий Чайка се срещна и с правосъдния министър Цецка Цачева и вицепрезидента Илияна Йотова. На срещата с Цачева са присъствали главният прокурор Сотир Цацаров, заместникът му Ася Петрова и посланикът на Русия в България Н. Пр. Анатолий Макаров, съобщи пресцентърът на държавното обвинение. На нея били обсъдени правомощията и дейността на Министерството на правосъдието и взаимодействието със съдебната власт. Цачева е запознала руската делегация със законодателните инициативи на ръководеното от нея ведомство. Представила им е последните изменения в Наказателно-процесуалния кодекс (НПК), както и дебатите по обсъждането на антикорупционния закон. Повече за спорните промени в НПК, с които делата за корупция по високите етажи на властта се местят в спецсъда, четете  тук . За сравнение на проектите за антикорупционните закони на ГЕРБ и БСП четете  тук . Междувременно прессекретариатът на държавния глава съобщи, че Чайка се е срещнал и с вицепрезидента Илияна Йотова. Съобщение бе изпратено и от прокуратурата. В това на президентството се цитират думите на Йотова - \"нито една държава не може сама да се пребори с предизвикателствата пред сигурността на гражданите в днешно време. Обмяната на опит, двустранната информираност и координацията между България и Руската федерация в борбата с тероризма са важни и трябва да работим за подобряването им\". Тя дава \"висока оценка на подписаната в рамките на посещението на Юрий Чайка програма за сътрудничество между главните прокурори на България и Руската федерация\" и е призовала за скорошни конкретни и добри резултати от споразумението в полза на гражданите. Основните теми по време на разговора на Йотова и Чайка са били борбата с тероризма и корупцията. \"Когато става дума за безопасността на гражданите и антикорупционното законодателство, нека оставим експертизата да надделее над политиката\", призовала вицепрезидентът. Двамата са се съгласили, че повече усилия в днешно време институциите насочват към справянето и предотвратяването на киберпрестъпността. Йотова е обърнала внимание на радикализацията на млади хора като сериозен проблем и за двете държави и се обявила за повече превантивни комуникационни кампании и по-широка осведоменост между младежите за съвременните прояви на насилие и тероризъм.", "date": "2017.09.19", "title": "Генералният прокурор на Русия се срещна и с Цецка Цачева и Илияна Йотова"}
{"url": "http://www.dnevnik.bg/evropa/zemedelie/2017/09/19/3044917_15_malki_obshtini_poluchiha_43_mln_lv_evrosredstva_za/", "text": "Почти една година след приема на проекти от общини по схемата за инвестиции в малка по мащаби инфраструктура от програмата за развитие на селските райони, бяха сключени първите договори на официална церемония в Министерски съвет. 15 малки общини получиха 43 млн. лв за проекти, свързани с ремонт на улици, детски градини и читалища. Сред тях са общините Хисаря, Балчик, Вършец, Лясковец, Нови пазар, Дряново, Велики Преслав и др.  По време на церемонията земеделският министър Румен Порожанов съобщи, че в следващите 2-3 месеца ще бъдат финализирани процедурите за всички одобрени проекти, чиято стойност се очаква да достигне 380-390 млн. евро, тъй като средства ще получат всички предложения с равен брой точки в класирането. Схемата за инвестиции в инфраструктура, която бе отворена за кандидатстване през миналата есен, предизвика сериозен интерес сред малките населени места като бяха подадени проекти за над 1 млрд. евро при бюджет от 341 млн. евро. Същевременно обаче около нея възникнаха и спорове- оказа се, че през ноември, един месец след приема на проекти, земеделското министерство е изпратило насоки за съответствие с критериите за оценка, които според някои кметове променят правилата за получаване на финансиране постфактум, след като проектите са подадени. Така по време на служебния кабинет стана ясно, че има 200 жалби срещу класирането на общинските проекти, а тогавашният министър Христо Бозуков обяви, че работна група ще ги разгледа. Резултатите от дейността й обаче не бяха обявени. Във вторник стана ясно, че сегашното класиране на проектите включва изпратените насоки за съответствие.  В момента земеделското министерство работи и по втори прием на проекти от схемата, при който ще бъде отворен целия остатъчен бюджет по нея до 2020 г. ", "date": "2017.09.19", "title": "15 малки общини получиха 43 млн. лв евросредства за инфраструктура"}
{"url": "http://www.dnevnik.bg/sport/2017/09/19/3044558_oblastnata_uprava_shte_zadvijva_procedura_za_otdavane/", "text": "Областният управител на София Николай Пехливанов обяви, че ще задейства процедура за дългосрочно отдаване под наем на стадион \"Георги Аспарухов\". Той твърди, че до момента това не се е случило, защото \"законово е много трудно\". От областната управа, в чиито активи е стадионът, заявиха, че изчакват да видят дали ще бъде приет новият проектозакон за младежта и спорта, за да задвижат процедурата за отдаване под наем. Според спортния министър Красен Кралев е напълно възможно при \"интензивна работа\" да има нов закон до края на 2017 г.  \"Ако случайно това не се случи, ще предприема действия за дългосрочно отдаване под наем на тези съоръжения\", каза Пехливанов пред Би Ти Ви. От построяването му през 1963 г. стадион \"Георги Аспарухов\" се ползва от \"Левски\". Футболният клуб има акт за безвъзмездно и безсрочно ползване на съоръжението. Oт областната управа заявиха за \"Дневник\", че тепърва предстои да се реши каква да бъде процедурата за отдаване под наем - търг или конкурс.  Законно или не?  Пехливанов твърди, че решението няма никаква юридическа стойност. \"Законово то не е обосновано, но фактически съществува и това е базата, на която се стъпва\", каза той. По думите му казусът е \"много стар\" и \"постоянно е подмятан от институция на институция\".  От \"Левски\" отговориха, че обвиненията са неоснователни. \"Левски\" не е единственият отбор, който използва стадион по този начин. Но аз не искам да гледам в градината на другите. Според мен сензация в този случай не може да се търси, защото всичко е известно, няма нещо ново по този въпрос, което да се казва\", заяви изпълнителният директор на \"Левски\" Красимир Иванов пред \"Дневник\". Той изтъкна факта, че клубът е направил сериозни инвестиции в стадиона, тренировъчни игрища и базата на детско-юношеската школа. \"Излишно се търси някакъв скандал, когато го няма. Още повече, че ние (клубът) имаме документи за ползването на \"Герена\". \"Левски\" стопанисва стадиона и е направил немалко инвестиции в последните години по подобряването на базата\", каза Иванов. Според него са подбрани факти, които не показват цялостната картина около използването на стадион \"Георги Аспарухов\", и историята е представена едностранно от областния управител.  \"Темата е много широка и може да се говори много по нея, но въпросът е генерален и не касае само \"Левски\", добави изпълнителният директор на сините. В спортния комплекс \"Георги Аспарухов\" има и общинска, и държавна собственост.  Защо чак сега? От областната управа заявиха за \"Дневник\", че заради настоящия закон за спорта няма как да бъде стартирана процедура за отдаване под наем на стадиона, тъй като няма действащ договор с \"Левски\". И допълниха, че в новия проектозакон това било урегулирано.  Действащият закон за спорта е в сила от 1996 г., като оттогава е претърпял над 30 поправки, изменения и допълнения. Самият Пехливанов не пожела да коментира пред \"Дневник\" какви действия ще предприеме, ако проектозаконът не бъде приет.  Активизацията на областния управител по казуса със стадион \"Георги Аспарухов\" идва в момент, в който Министерството на младежта и спорта подготвя обявяването на конкурс за отдаване под наем на стадион \"Българска армия\" и базата в Панчарево. \"Не знам дали има връзка между това, не искам и да намесвам \"ЦСКА-София\", защото това би било спекулация от моя страна. Факт е обаче, че случайно или не времето на публикацията съвпада с този конкурс за базите\", каза Красимир Иванов.", "date": "2017.09.19", "title": "Областната управа ще задвижва процедура за отдаване под наем на стадион \"Георги Аспарухов\""}
{"url": "http://www.dnevnik.bg/politika/2017/09/19/3044894_novi_f-16_shte_vliazat_v_procedurata_po_izbor_na/", "text": "Проектът за купуване на нов за армията ни изтребител ще бъде променен и трябва да бъде гледан отново от парламента. Това е записано в заключенията на доклада, който трябва да бъде приет утре от парламентарната комисия, която проверява процедурата. Според източници на \"Дневник\" в списъка на предложенията, от които трябва да избира правителството, ще се включат и нови F-16, които са предложени от САЩ. На последното заседание на комисията миналата седмица председателят й  Емил Христов попита командира на ВВС  генерал-майор Цанко Стойков, който наследи Румен Радев на поста, като ръководител на проекта защо не е взел предвид и предложение от неназована държава за нови самолети, което щяло да се впише във финансовата рамка от 1.5 млрд. лв. за 8 самолета, обучение и наземно оборудване. Комисията ще предложи на Министерството на отбраната (МО) да направи ново примерно разпределение за разсрочено плащане, за да може да се осигурят и другите два проекта за модернизация на армията - кораби и бронетранспортьори. Втората препоръка е да се актуализират вариантите за актуализация на проекта на база на офертите, постъпили след изпращането през декември 2016 г. на искане за предложение (RFP). Такива бяха изпратени до Италия за употребявани \"Еврофайтър Тайфун\", до Швеция за нови \"Грипен\" и до САЩ и Португалия за употребявани F-16 с модернизационен пакет. Предложението от САЩ за нови F-16 е получено след това. Третата препоръка до МО е да изпрати отново RFP до трите държави след актуализиране на проекта от парламента. След като получи новите оферти и ги оцени, министерството трябва да информира Министерския съвет за избора си. След това правителството трябва да проведе преговори и да сключи междудържавен договор за покупката. Комисията установи, че управляващите проекта в Министерството на отбраната са  променили условията , гласувани от Народното събрание, като е добавено ново задължително изискване - примерна схема за плащане. \"Тя не е условието, което ще може да дисквалифицира един от участниците\", каза председателят на комисията Емил Христов след заседанието й преди седмица. Промяната е направена от председателя на борда, ръководещ проекта, към юли 2016 г., месец след одобряването на проекта за инвестиционен разход от парламента. Христов отказа да изрече конкретно име, но към тази дата председател на борда е бил тогавашният командир на ВВС ген. Румен Радев. В едно от последните си заседания в края на април  служебното правителство одобри офертата  на шведската компания СААБ за изтребители \"Грипен\" като най-изгодна от предложенията за нов тип изтребител за нуждите на армията. Решението е взето на закрито заседание, като разгледаният документ е с гриф за класифицирана информация. България избираше между три предложения - употребявани F-16, собственост на Португалия, от Италия за \"Юрофайтър\" втора употреба и шведските \"Грипен\". Предложението на САЩ и Португалия е дисквалифицирано заради добавения критерий, а при новата процедура би могло отново да влезе в надпреварата. Премиерът Бойко Борисов дава противоречиви сигнали за покупката на изтребители, като няколко пъти каза, че изтребителите трябва да са нови, а вчера повтори, че  \"п ърво ни трябва сухопътна техника, щото такава ни е доктрината\" .  Не ме притеснява това, че ще прегледаме нещата отначало, коментира в парламента възможното рестартиране на процедурата и военният министър Красимир Каракачанов. За него било по-важно да се вземат мерки да се ремонтират МиГ-29, които според него можели да летят до 2020 - 2030 година. Той също каза, че иска нов самолет, а не втора или трета ръка.", "date": "2017.09.19", "title": "Нови F-16 ще влязат в процедурата по избор на изтребител"}
{"url": "http://www.dnevnik.bg/biznes/2017/09/19/3044873_metodikata_za_saniraneto_shte_se_popravia/", "text": "Вече е сформирана междуведомствена работна група, която ще разгледа методиката на Националната програма за енергийна ефективност на многофамилни жилищни сгради, по-известна като програмата за саниране. Това обяви строителният министър Николай Нанков, цитиран от пресцентъра си, след среща с представители на Камарата на строителите в България. Програмата трябва да се оптимизира, като се промени методиката и в нея се предвиди по-строг контрол, обявил Нанков. Той посочи, че за тази цел с новия Устройствен правилник на министерството е създаден нов отдел \"Контрол и мониторинг\" в дирекция \"Жилищна политика\", която осъществява методическото ръководство на програмата. Регионалният министър напомни, че бъдещето на програмата зависи от дебатите, които ще бъдат проведени в Народното събрание. С представителите на камарата министърът обсъдил още реализацията на големите инфраструктурни проекти. Той обявил, че през октомври ще бъде обявен търг за проектиране на оставащия за изграждане участък от АМ \"Хемус\". В края на годината се предвижда да бъде обявен и търгът за избор на изпълнител за пътя Ботевград – Мездра Обсъдено е и въвеждането на типови договори и процедури при възлагането на обществени поръчки, което ще намали възможностите за обжалване на процедурите и ще съдейства за по-доброто изпълнение на проектите.", "date": "2017.09.19", "title": "Методиката за санирането ще се поправя"}
{"url": "http://www.dnevnik.bg/bulgaria/2017/09/19/3044871_za_polovin_godina_nad_28_mln_lv_sa_otishli_kum/", "text": "За първите шест месеца на тази година са регистрирани 406 телефонни измами. За сравнение, за същия период през 2016 г. броят на тези престъпления е бил 380, т.е. има увеличение от 7%. Това обяви вътрешният министър Валентин Радев по време на парламентарния контрол днес. \"Разкрити са 61 престъпления, или 15.2% от регистрираните за периода, спрямо 27 за миналата година. Налице е увеличение при разкриваемостта с малко над 7-8%\", обясни той, цитиран от \"Фокус\", и допълни, че са установени 47 извършители на такива престъпления спрямо 19 за същия период на миналата година. \"МВР не води официална статистика за инкриминираните суми, но по приблизителни данни причинените имуществени вреди през 2017 г. надхвърлят 2.8 млн. лева\", посочи Радев. По думите му единичните суми, с които са ощетени гражданите, варират от няколко стотин до няколко десетки хиляди лева. \"Измамата е на второ място по разпространение след кражбата. През последните години особена актуалност придобиха телефонните измами\", коментира още вътрешният министър. \"Тези престъпления представляват около 30% от регистрираните измами. Това са престъпления с висока финансова и морална за жертвите, които са предимно възрастни хора\", посочи той. \"Основната тенденция е миграция на контингента на територията на Румъния\", обясни министърът и допълни, че има данни за извършвани измами с български сим карти и на територията на Сърбия. \"Налична е информация за движение на хора от криминалния контингент по линия на Българското Черноморие, откъдето извършват престъпна дейност, възползвайки се от натовареността на курортите с туристи\", коментира Радев. \"До средата на юли 2017 г. съвместно с 10 областни дирекции на МВР са проведени 13 полицейски операции за противодействие на телефонните измами\", каза още той.", "date": "2017.09.19", "title": "За половин година над 2.8 млн. лв. са отишли към телефонни измамници"}
{"url": "http://www.dnevnik.bg/razvlechenie/2017/09/19/3044757_folker_shlyondorf_i_nositel_na_mejdunarodniia_bukur/", "text": "Големият немски режисьор Фолкер Шльондорф и носителят на международната литературна награда \"Ман Букър\" Давид Гросман ще са сред гостите на \"Синелибри\", съобщиха организаторите от издателство \"Колибри\" на пресконференция днес. Третото издание на фестивала между 11 и 22 октомври разширява програмата си с международен конкурс, концерт на Софийската филхармония и фотографска изложба, а над 90% от филмите ще са премиерни. Носител на \"Оскар\" и \"Златна палма\" за екранизацията си по Гюнтер Грас \"Тенекиеният барабан\", Шльондорф пристига у нас с филм в конкурса - \"Завръщане в Монтаук\" по Макс Фриш и за панорама на творчеството си. Той вече бе у нас веднъж през 2011 г., на \"София филм фест\", където представи автобиографията си, издадена в рамките на поредицата \"Амаркорд\" на \"Колибри\". В съревнованието участват още \"Вечерята\" по романа на Херман Кох с Ричард Гиър, Лора Лини и Стийв Куган, \"Измамените\" - най-новият филм на София Копола, с Никол Кидман, Колин Фарел и Ел Фанинг, Кирстен Дънст, \"Изгубеният град Z\" по бестселъра Дейвид Гран, \"Червеният Истанбул\" на Ферзан Йозпетек, по едноименната му книга, \"Дама пика\" по Пушкин, реж. Павел Лунгин, \"История на любовта\" по Никол Краус, реж. Раду Михайлеану) и \"Ана Каренина. Историята на Вронски\" по Толстой, режисирана от Карен Шахназаров. Като всеки конкурсен фестивал, \"Синелибри\" ще има и жури, председателствано от внучката на Чарли Чаплин Кийра  Победителят ще бъде обявен на официална церемония в Зала 1 на НДК на 14 октомври. Давид Гросман, който е един от най-известните живи израелски писатели, идва за представянето на \"Един кон влязъл в бар\" - романът, който тази година му донесе  престижния международен аналог на наградата \"Букър\". Концерт на Софийската филхармония ще съпътства прожекция на \"Дама пика\" в зала \"България\", по случай 80-годишния юбилей на концертната зала. Фестивалът ще бъде съпътстван от фотографска изложба на име \"25-и кадър\" на Ивайло Петров и Емануела Беловарски (Whaleworx Studiо), както и късометражни филми преди заглавията в програмата. Част от паралелната програма на фестивала ще бъде честването на 95-годишния юбилей на писателя и киносценарист Анжел Вагенщайн. Пълната програма на фестивала с близо 40 заглавия, ще се появи  скоро на сайта на фестивала.", "date": "2017.09.19", "title": "Фолкер Шльондорф и носител на международния \"Букър\" гостуват на \"Синелибри\""}
{"url": "http://www.dnevnik.bg/photos/2017/09/19/3044883_snimka_na_denia_kambanen_zvun_v_chest_na_chaika/", "text": "Главният прокурор Юрий Чайка, който е на двудневно посещение в България, в което не е предвидена среща с журналисти, посети Руската църква, видя \"Дневник\".", "date": "2017.09.19", "title": "Снимка на деня: Камбанен звън в чест на Чайка"}
{"url": "http://www.dnevnik.bg/biznes/2017/09/19/3044860_raiuner_puska_10_destinacii_ot_burgas_i_oshte_edna_ot/", "text": "Нискобюджетният ирландски превозвач \"Райънер\" (Ryanair) обяви днес, че отваря втора своя база в България - в Бургас. От края на март там ще бъде базиран един самолет и ще се изпълняват полети до десет дестинации по два пъти седмично: Братислава, Дюселдорф (Везе), Франкфурт (Хан), Краков, Меминген, Милано (Бергамо), Рига, Жешов, Тел Авив и Варшава (Модлин). От София ще има три пъти седмично полети до Пафос. От компанията съобщават, че оценяват инвестицията си в бургаската база на 100 млн. долара и 200 работни места. Вече могат да се резервират билети за полети през идното лято.", "date": "2017.09.19", "title": "\"Райънер\" пуска 10 дестинации от Бургас и още една от София"}
{"url": "http://www.dnevnik.bg/sviat/2017/09/19/3044886_specialniiat_prokuror_e_s_nai-visok_reiting_v/", "text": "В Македония специалният прокурор Катица Янева се ползва с по-голямо доверие сред гражданите от всички политици, показва последната анкета на Международния републикански институт (ИРИ), направена от 4 до 21 август, съобщава телевизия А1. Според резултатите от проучването 28 процента от гражданите имат много добро мнение за  специалния прокурор . След Янева е премиерът Зоран Заев, за когото 25 процента от анкетираните имат много добро мнение.  Президентът Георге Иванов е трети с 21 процента. Следват лидерът на опозиционната партия ВМРО-ДПМНЕ  Никола Груевски  с 15 процента и председателят на парламента  Талат Джафери  с 10 процента. Най-лош рейтинг от политиците, включени в анкетата, има лидерът на Демократичната партия на албанците Мендух Тачи, за когото 62 процента от анкетираните имат много лошо мнение. В анкетата са участвали 1105 граждани. В коментар за проучването македонският портал \"Фактор\" посочва, че високият рейтинг на специалния прокурор показва колко е \"обезправено\" македонското общество и колко много македонците искат да се върне правдата в страната. /БТА", "date": "2017.09.19", "title": "Специалният прокурор е с най-висок рейтинг в Македония, сочи проучване"}
{"url": "http://www.dnevnik.bg/biznes/2017/09/19/3044915_chez_ne_bili_spirali_procedurata_po_prodajbata_na/", "text": "Процедурата по продажбата на активите на ЧЕЗ в България не е спирана. Това са заявили от централата на чешката компания в Прага, съобщи БНТ. Вчера министърът на енергетиката Теменужка Петкова заяви в Перник, че по нейна информация процедурата на този етап е прекратена. Това обяви пред \"Блумбърг\" и говорителят на ЧЕЗ Роман Газдик. Той допълва, че компанията оценявала офертите и провеждала преговори с потенциалните купувачи. През август чешки медии съобщиха, че са получени няколко оферти за бизнеса на ЧЕЗ в България, а директорът на компанията посочи, че до септември ще бъде взето решение дали компанията ще напусне страната. Мажоритарен акционер в чешката енергийна група е държавата. Преди няколко месеца се разбра, че компанията иска да продаде своя дял от 67 на сто в дружеството, притежаващо електроразпределителната мрежа в Западна България, както и същия дял в електроснабдителното дружество в региона и участието й в две слънчеви централи и ТЕЦ \"Варна\".", "date": "2017.09.19", "title": "ЧЕЗ не били спирали процедурата по продажбата на бизнеса им в България"}
{"url": "http://www.dnevnik.bg/bulgaria/2017/09/19/3044914_sudut_vurna_deloto_sreshtu_kmeta_na_plovdiv_zaradi/", "text": "Окръжният съд в Пловдив прекрати съдебното производство срещу кмета на Пловдив Иван Тотев и върна делото на Софийската градска прокуратура за отстраняване на допуснати съществени процесуални нарушения, съобщи  dariknews.bg , позовавайки се на съобщение от съда. Тотев беше  обвинен по най-тежката алинея за длъжностно престъпление  за изграждането на зоокът в града, от което според разследващите са настъпили щети за общинския бюджет в размер на близо 700 хил. лева. Делото беше образувано по обвинителен акт на антикорупционното звено на Софийската градска прокуратура, с който освен него на съд бяха предадени и един от заместниците на Тотев - Димитър Кацарски, както и районният кмет на \"Западен\" Димитър Колев. Двамата също за обвинени в престъпление по служба. Окръжният съд в Пловдив е приел, че в хода на разследването са допуснати съществени нарушения, довели до ограничаване на правото на защита на обвиняемите и защитниците им. Освен това магистратите са констатирали противоречия в обвинителния акт. Ако се твърди, че престъплението е извършено в съучастие, то следва да бъде обосновано, допълват още от съда. Разпореждането на магистратите подлежи на протест и обжалване пред апелативният съд в града в 7-дневен срок. След повдигане на обвинението прокуратурата поиска отстраняване на Тотев от кметската длъжност, но съдът не уважи искането. В определението съдът каза, че прокуратурата е нямала никакви основания да иска отстраняването на кмета, че липсват каквито и да е било доказателства, че той е можел или е въздействал по някакъв начин на свидетелите, разпитани в хода на разследването. Тотев заяви, че съвестта му е чиста. Повече четете  тук . ", "date": "2017.09.19", "title": "Съдът върна делото срещу кмета на Пловдив заради противоречия в обвинението"}
{"url": "http://www.dnevnik.bg/bulgaria/2017/09/19/3044980_uchenici_biha_uchitel_s_durven_kol_v_gimnaziia_v_sadovo/", "text": "Ученици от професионалната гимназия по селско стопанство в Садово са пребили свой учител. Инцидентът е станал днес по обяд, като преподавателят е откаран в болница, съобщава Би Ти Ви. По първоначални данни трима ученици от най-горния клас в гимназията започнали да отварят вратите на стаите от последния етаж по време на учебен час, като обяснявали, че не знаят какъв час имат. Учителка по география им направила забележка, като през това време учителят по английски излязъл и започнал да въдворява ред. Той повишил тон на едно от трите момчета. 17-годишният ученик излязъл от училището, след което се върнал с дървен кол, с който започнал да удря учителя по английски, който е на 40 години и в последните две работи в гимназията. Другите двама заподозрени за побоя го удряли с ръце и крака по лицето. Трите момчета са задържани за 24 часа. Предстои прокуратурата да им повдигне обвинения. Утре педагогическият съвет се събира в училището, за да реши дали да изключи учениците от гимназията.", "date": "2017.09.19", "title": "Ученици биха учител с дървен кол в гимназия в Садово"}
{"url": "http://www.dnevnik.bg/bulgaria/2017/09/19/3044977_kantorata_naeta_ot_peevski_e_nai-dobrata_v_rusiia_za/", "text": "Американската правна кантора \"Морган Люис\" ( \"Morgan Lewis Consulting\" ), която според вестник \"Монитор\" била наета да защитава депутата от ДПС Делян Пеевски по закона \"Магнитски\", е обявена през месец май 2017г. за най-добрата в Русия. В публикацията се допълва, че съветници по случая били президентът на дружеството Крис Кокс и съдружникът Нейтън Хохман. Последният казва, че глобалният акт \"Магнитски\" \"категорично не е създаден, за да се намесва в легитимни, законно провеждани разследвания в дадена страна, срещу лица, които са извършили престъпления в съответната държава\". В средата на август американският лобист Джоузеф Огъстин депозира пред властите в САЩ документи, с които собственикът на фалиралата КТБ и бивш бизнес партньор на Пеевски - Цветан Василев официално  кандидатства за закрила в САЩ по закона \"Магнитски\" . Огъстин е от юридическата компания JWI \"Джеферсън Уотърман интернешънъл\". \"Морган Люис\" бе обявена в Лондон за Най-добрата юридическа фирма в Русия в годишната класация за Европа на Chambers & Partners. Ръководството  , отличаващо кантори от 24 държави на континента, е основано на проучване, включително на оценките на клиенти В  съобщението на компанията  по този повод се припомня, че тя е оценявана като елитна и от други класации. В профила на \"Морган Люис\", както и в припомнянето за дейността на московския им офис, не се посочва изрично да има опит в защита правата на човека и борба с корупцията (в частност в правораздавателните и законодателни органи по света), каквото е основното предназначение на т.нар. глобален Закон \"Магнитски\". За сметка на това кантората \"предлага пълен набор услуги в представляване бизнеса на клиентите си, включително съвети по корпоративни и финансови въпроси; сливания и придобивания; финансови трансакции; уреждане на съдебни спорове и международен арбитраж; проекти от енергетиката и природните ресурси; трансакции около имотни сделки; трудово-правни въпроси; имиграция и др\". Офисът в Москва представлява \"Морган Люис\" в редица бивши съветски републики, а компанията има кантори и в бившата и настоящата столици на Казахстан, но не и в някоя централноевропейска страна от ЕС и НАТО. Европейските офиси са в Лондон, Франкфурт, Брюксел и Париж. През май 2017г. броени дни след като президентът Доналд Тръмп уволни директора на ФБР Джеймс Коми от \"Морган Люис\" разпространиха писмо от 8 март, в което двама данъчни специалисти, работили за финансите му от 2005г., обявяват, че през последните 10 години той няма приходи от руски източници \"с някои изключения\". Нейтън Хохман в интервю за \"Монитор\" разкрива, че вече са подали документи пред Държавния департамент на САЩ в защита на Пеевски, което би трябвало да означава, че американската фирма е наета преди месеци и е имала достатъчно време да се запознае с факти и документи по дейността на КТБ и Цветан Василев. В професионалния му профил в \"Морган Люис\" се описва, че специалността му са финансови, банкови и данъчни казуси, включително защита на американци, обвинени, че са укрили доходи в офшорни сметки. Преди да се завърне в частния бизнес, Нейтън Хохман е работил 7 години като ръководител на данъчния отдел с около 350 адвокати на министерството на правосъдието, което в САЩ изпълнява и функциите на Главна федерална прокуратура. В Калифорния той е бил прокурор по над 180 случая на корупция на обществени служители, данъчни, кредитни и банкови измами, пране на пари и др.", "date": "2017.09.19", "title": "Кантората, \"наета от Пеевски\", е най-добрата в Русия за 2016г."}
{"url": "http://www.dnevnik.bg/bulgaria/2017/09/19/3044987_ne_e_dobra_praktika_da_mi_se_davat_suveti_otvud_okeana/", "text": "Не е добра практика да ми се дават съвети отвъд океана. Това заяви премиерът Бойко Борисов след  изказването на президента Румен Радев , което той направи от Ню Йорк за спора за купуването на новите изтребители за бойната авиация, съобщиха от правителствената пресслужба. Пред журналисти в Бургас министър-председателят заяви, че когато президентът се завърне в България двамата \"ще седнат и ще говорят\". Той подчерта, че държавническата политика е да намериш баланса между всички. Той отхвърли обвиненията на Радев, че лобистки интереси са намесени в избора на нови изтребители. \"Три милиарда ще заминат за самолети. Ще ги дадем, но ще се пазарим. Трябва ли да се хвърлим на най-хубаво и най-скъпото? А като се дадат 3 млрд. лв. за изтребителите, още 7 милиарда трябва да се дадат за корабите и сухопътните войски\", добави премиерът. Той поясни, че имало и по-евтини самолети, които също са нови. Те са от по-нисък клас, но по думите му биха свършили достатъчно добра работа. \"Хайде да източим държавния резерв и да го дадем за въоръжение и нищо няма да усетите срещу това\", допълни министър-председателят, като уточни, че освен армия в държавата има пенсионери, полицаи, жп работници, доктори, учители, хора в неравностойно положение, инфраструктурни проекти, които също изискват пари. Борисов каза още, че след десет дни ще започне строителството на обходите на Поморие и Ахелой.", "date": "2017.09.19", "title": "Не е добра практика да ми се дават съвети отвъд океана, заяви Борисов"}
{"url": "http://www.dnevnik.bg/sviat/2017/09/19/3044866_za_pruv_put_sauditska_arabiia_obuchava_jeni_za/", "text": "Саудитска Арабия ще обучава жени да работят като авиодиспечери, съобщиха саудитски държавни медии. Консервативното ислямско кралство се опитва да създаде повече работни места за жените като част от реформата, целяща да намали зависимостта на саудитската икономика от петрола, предаде \"Ройтерс\". Планът за икономически реформи \"Визия 2030\", оповестен миналата година, има за цел да увеличи заетостта и да диверсифицира източниците на приходи, тъй като ниските цени на петрола засегнаха финансите на най-големия петролен износител в света. Някои от планираните промени, като увеличаване на броя на  жените  в общата работна сила от 23 процента до 28 процента и четирикратно увеличение до 5 процента на броя на високопоставени държавни постове, заети от жени, би преобразило саудитското общество, където трудовата заетост по традиция е запазена територия за мъжете. Държавната компания \"Сауди еър навигейшън сървисис\" (Saudi Air Navigation Services - SANS) обяви в неделя, че е предложила теоретично и практическо обучение на 80 жени годишно, за да ги подготви да работа като авиодиспечери. Кандидатките започнаха да полагат приемни изпити в неделя, съобщи държавната агенция САП (SPA). Те трябва да имат диплом за средно образование с висок успех и да са на възраст между 18 и 25 години. Саудитска Арабия е единствената страна, в която на жените не е позволено да шофират, което затруднява отиването им на работа. Повечето работещи жени са в държавния сектор - предимно в здравеопазването и образованието. Властите посочват, че желаят да увеличат наемането на жени в частните фирми като част от плана за реформи. /БТА", "date": "2017.09.19", "title": "За пръв път Саудитска Арабия обучава жени за авиодиспечери"}
{"url": "http://www.dnevnik.bg/bulgaria/2017/09/19/3044957_prokuror_opitala_da_spasi_supruga_si_i/", "text": "Софийският градски съд (СГС) наложи пробация за срок от шест месеца спрямо обвинителя Румяна Желева от окръжната прокуратура в Добрич за това, че е използвала служебното си положение и e лъжесвидетелствала, за да спаси от разследване съпруга си, информира \" Правен свят \". Присъдата не е окончателна и подлежи на обжалване и протест. Съдът прецени, че заради многобройните смекчаващи вината на магистрата обстоятелства, всякакво наказание лишаване от свобода е прекалено тежко и ѝ наложи пробация за срок от 6 месеца, т.е. Желева ще трябва да се регистрира задължително по настоящ адрес и да се среща периодично с пробационен служител в срок от половин година. Обвинителният акт бе внесен през ноември 2016 г. от антикорупционното звено за случай от 30 юни 2012 г. Тогава съпругът ѝ Живко Желев бил спрян на пътя от катаджии, които го заподозрели, че шофира пиян. Автомобилът му лъкатушел по пътя, което направило впечатление на полицаите, а след като го спрели, установили, че шофьорът силно лъха на алкохол. Той обаче отказал да бъде тестван на място, не представил и шофьорска книжка, а се обадил на съпругата си. След това на място пристигнала прокурор Желева с документите на мъжа си. Тя се представила на полицаите, като им заявила, че е прокурор и попитала дали може да направи нещо, за да няма последствия за съпруга ѝ. След нейната поява обаче мъжът ѝ станал агресивен към полицаите, хванал единия за ръката и го ударил с юмрук в гръдния кош, като отправял закани с убийство и обиди. Полицаите поискали подкрепление и на мястото дошъл втори екип, след което мъжът бил задържан и отведен в полицията. По време на инцидента прокурор Желева обяснявала на униформените, че нямат право да задържат мъжа ѝ и им напомнила, че е прокурор. , за да набави противозаконна облага за съпруга си - да бъде преустановена извършваната полицейска проверка и да не бъде санкциониран за нарушение по Закона за движение по пътищата. За това обвинение Наказателният кодекс предвижда до 3 години затвор. В хода на разследването срещу съпруга на Желева за причиняване на лека телесна повреда по хулигански подбуди на полицай, за отправяне на закана с убийство и за хулиганство, прокурорката била разпитана като свидетел по нейно изрично желание. Според прокуратурата, в показанията си Желева е лъжесвидетелствала, за което обвинение законът предвижда до 5 години затвор. \"Мъжът ми не е оказвал никаква съпротива на полицаите; Съпругът ми нищо не е направил. Твърдя, че в мое присъствие не се е държал предизвикателно, за да го задържат. Като му занесох документите, повтаряше, че няма да даде кръвна проба. Тихо, кротко и спокойно го казваше; По-скоро провокативното поведение беше от стана на полицая и пр.\", са някои от твърденията на прокурор Желева,", "date": "2017.09.19", "title": "Прокурор, опитала да спаси съпруга си и лъжесвидетелствала в негова полза, получи 6 месеца пробация"}
{"url": "http://www.dnevnik.bg/sviat/2017/09/19/3044990_advokatut_na_trump_otreche_da_e_imalo_taini_dogovorki/", "text": "Адвокатът на американския президент Доналд Тръмп - Майкъл Коен, отрече той или клиентът му да са заговорничели с Русия да се намесва в миналогодишните президентски избори в САЩ. По думите му такива обвинения целят да дискредитират президентството на Тръмп, съобщава БТА. \"Заявявам ясно, че нямам нищо общо с никаква руска намеса в нашия изборен процес\", каза Майкъл Коен в изявление, подготвено за негова уговорена среща с комисията по разузнаването към Сената, която в крайна сметка бе отложена. \"Предвид това, че бях близо до президента на САЩ, когато беше кандидат, нека също така да кажа, че никога не съм виждал нищо, ама нищичко, което да показва негова роля в руска намеса в нашите избори или каквато и да е форма на тайни съглашения с Русия\", допълни Коен.", "date": "2017.09.19", "title": "Адвокатът на Тръмп отрече да е имало тайни договорки с Русия за президентските избори в САЩ"}
{"url": "http://www.dnevnik.bg/sport/2017/09/19/3044989_levski_izstrada_pobeda_nad_botev_gulubovo_sled_110/", "text": "\"Левски\" изигра най-разочароващия си мач от началото на сезона, но се размина с опасността от срамно отпадане от втородивизионния \"Ботев\" (Гълъбово) в първия кръг за Купата на България. Тимът на Дели Роси постигна изстрадана победа с 1:0 след продължения. В първите 110 минути на двубоя сините не успяха да отправят нито един точен удар към вратата на седмия във Втора лига. Първият такъв - на Антонио Вутов в 111-ата минута, обаче се превърна в гол и прати столичани в следващата фаза. Делио Роси направи шест промени от  мача със \"Септември\" (2:0) . Холмар Ейолфсон, Антони Белмонт, Алекс Боримиров, Мики Орачев, Ивайло Найденов и Жуниор Мапуку започнаха като титуляри. Местата си в стартовия състава запазиха Божидар Митрев, Давид Яблонски, Жорди Гомес, Васил Панайотов и Антонио Вутов. \"Левски\" владееше топката продължително, но не успяваше да създаде каквато и да било опасност пред вратата на съперника. Честите центрирания на играчите в синьо не даваха никакъв резултат, а изстрелите от дистанция бяха много неточни. Ситуацията се запази и след почивката. В началото на втората част се стигна до два удара с глава - на Мапуку и Яблонски, но и те бяха доста неточни. Роси опита да промени нещо в играта на своя отбор, но включването на Иван Горанов, Серджиу Буш и Жерсон Кабрал. Това обаче не се случи. Редовното време приключи без точен удар към една от двете врати. В първото продължение също не се стигна до такъв.  На практика първият малко по-опасен изстрел в двубоя дойде в 97-ата минута и той изненадващо беше към вратата на \"Левски\". Иван Цачев шутира от дистанция, а Митрев само изгледа топката, но тя премина над гредата. \"Левски\" все пак успя да избегне дузпите и да си спести заплахата от сензационно отпадане още в първия кръг на турнира. В 111-ата сините отправиха първия си и единствен точен удар и той се превърна в гола. Буш изведе Вутов зад защитата и юношата на тима прати топката покрай вратаря Марин Орлинов. Въпреки че бяха доста изморени, играчите на \"Ботев\" (Гълъбово) опитаха да стигнат до изравняване в заключителните минути. Те отправха два удара, но първият попадна право в ръцете на Митрев, а вторият премина доста встрани от вратата. Всички резултати от днес (0:1 С. Ганчев 28' - дузпа, 1:1 Кармаджъ 42', 1:2 Г. Минчев 74) (0:1 Хаджиев 8', 0:2 Негруц 17') (0:1 Ятоба 18', 0:2 Георгиев 40', 0:3 Костадинов 45', 1:3 Рахов 63', 1:4 Ненов 65') (0:1 Калоянов 7', 0:2 Гади 88') (0:3 Кубемба 15', 30', 60', 0:4 Десподов 89', 1:4 Бодуров 91' - автогол)", "date": "2017.09.19", "title": "\"Левски\" изстрада победа над \"Ботев\" (Гълъбово) след 110 минути без точен удар"}
{"url": "http://www.dnevnik.bg/bulgaria/2017/09/19/3045000_bsp_niama_da_podkrepi_doklada_za_nacionalna_sigurnost/", "text": "БСП няма да подкрепи доклада за национална сигурност, в който Русия беше посочена като заплаха за България. Това обяви в профила си във \"Фейсбук\" лидерът на левицата Корнелия Нинова. Решението е взето на днешното заседание на Изпълнителното бюро на партията. Нинова призова вицепремиерите Валери Симеонов и Красимир Каракачанов да оттеглят подкрепата си за доклада, а Волен Сидеров, който е лидер на парламентарната група на \"Обединени патриоти\", да убеди депутатите си да гласуват против него. \"Сега е времето да покажат дали са патриоти, които държат на предизборните си думи или лъжепатриоти, които са се борили само за властта\", написа още Нинова. По-рано през деня Каракачанов заяви, че от \"Обединени патриоти\" ще предложат по време на разискванията на доклада в парламента  да бъде променено изречението,  в което е записано, че Русия е заплаха за националната сигурност на страната. Според него терористични организации като \"Ислямска държава\" са много по-опасни за България. По време на Изпълнителното бюро на БСП е взето решение да се предложи провеждането на дискусия в Народното събрание за случващото се във военно-промишления сектор. Нинова уточни, че се е срещнала с  протестиращи работници от военните заводи , които са ѝ обяснили, че над 1000 души могат да останат без работа. ", "date": "2017.09.19", "title": "БСП няма да подкрепи доклада за национална сигурност, обяви Нинова"}
{"url": "http://www.dnevnik.bg/sviat/2017/09/19/3045007_novo_silno_zemetresenie_ubi_hora_v_meksiko/", "text": "Земетресение с магнитуд 7.4 по Рихтер разтърси Мексико и бе усетено в едноименната столица, съобщиха от американския Геофизичен институт. Според мексикански сеизмолози магнитудът е бил 6.8, уточнява БТА, а според коригираната американска оценка е от 7.1 степен. Мексиканските власти, цитирани от в. \"Мундо\", съобщиха, че загиналите са най-малко 49, а от тях поне 42 са в щата Пуебла. Само в столицата Мексико, където също има няколко жертви, са се срутили най-малко 27 сгради. Към полунощ българско време властите потвърдиха, че има затрупани хора под развалините, но броят им не е известен. По-рано на кадри в социалните медии се видяха частично повредени сгради, рухнали фасади и затрупани от отломки улици и автомобили. Епицентърът на труса е в южната част на Мексико, на 8 километра югоизточно от Антенсинго в щата Пуебла, на дълбочина 51 километра. Трусът предизвика паника в столицата на Мексико и хиляди хора излязоха на улиците. Трусът стана точно 32 години след мощното земетресение от 1985 г., в което загинаха над 10 000. Само преди няколко дни  друго силно земетресение от 8.1 разлюля страната и отне живота на 98 души.  Броени часове преди днешния трус хиляди мексиканци участваха в национално учение за реагиране при такова бедствие, което се провежда редовно слес трагедията от 1985г. Представители на гражданска защита заявиха за местна телевизия, че в столицата има горящи сгради, в които са блокирани хора. Президентът Енрике Пеня пътуваше със самолет за провинция Оахака, една от най-засегнатите от предишното земетресение. При новината за новия трус той обяви в \"Туитър\", че незабавно се връща в столицата. Ведната след земетресението столичното летище прекрати работа, за да оцени пораженията. Петролните сонди задействаха протоколи за сигурност, като тепърва ще се разбере дали работата на някои от тях е прекратена заради разместване на земните пластове.", "date": "2017.09.19", "title": "Ново силно земетресение уби хора в Мексико"}
{"url": "http://www.dnevnik.bg/photos/2017/09/19/3044593_fotogaleriia_svetovnite_snimki_na_denia_-_19_septemvri/", "text": "Горски пожар обхвана района около бразилската столица Бразилия.", "date": "2017.09.19", "title": "Фотогалерия: Световните снимки на деня - 19 септември 2017 г."}
{"url": "http://www.dnevnik.bg/bulgaria/2017/09/19/3045019_rumen_radev_posochi_iran_kato_opciia_za_energiinata/", "text": "Със своите значителни запаси от природен газ и нефт Иран има потенциал да участва в процеса на енергийна диверсификация за България. Това заяви президентът Румен Радев на среща в Ню Йорк със своя ирански колега Хасан Рохани, съобщиха от прессекретариатът на държавния глава. Двамата бяха на едно мнение, че разширяването на енергийната инфраструктура, която свързва Европа и Азия, създава предпоставки за активизираве на сътрудничеството между България и Иран. Рохани подчерта, че в сферата на енегетиката в Иран се реализират редица мащабни проекти с инвестиции от страна на европейски държави, Китай, Индия и Япония, и страната му щяла да работи за привличането на нови инвеститори и получаването на достъп до нови пазари. \"България е надежден приятел на Иран и врата за разширяване на икономическите връзки с Европа\", каза Рохани. Българският държавен глава подчерта, че историческите връзки между българския и иранския народ са добра основа за надграждането на двустранните отношения. Радев изрази и интереса на страната ни за насърчаване на взаимните инвестиции в сфери като транспорта, енергетиката и туризма, както и за откриването на пряка въздушна връзка между София и Техеран. Хасан Рохани отправи покана към българския държавен глава да посети Иран в удобно за него време.", "date": "2017.09.19", "title": "Румен Радев посочи Иран като опция за енергийната диверсификация на България"}
{"url": "http://www.dnevnik.bg/sport/2017/09/19/3045021_hames_vduhnovi_baiern_za_ubeditelna_pobeda_sreshtu/", "text": "Шампионът \"Байерн\" (Мюнхен) записа убедителна победа с 3:0 като гост на \"Шалке\" в петия междинен кръг от Бундеслигата. Баварците удължиха серията си без загуба срещу \"миньорите\" на 16 поредни мача във всички турнир, като са спечелили 13 от тях. Вдъхновението за \"Байерн\" дойде от новото попълнение Хамес Родригес, който изигра първия си мач като титуляр в Бундеслигата. Колумбиецът се отличи с гол и асистенция, а освен това спечели дузпа, реализирана от Роберт Левандовски. Третото попадение беше дело на Артуро Видал в края на срещата. С победата си \"Байерн\" излезе временно начело в класирането с 12 точки. Баварците имат две повече от \"Борусия\" (Дортмунд), \"Хановер\" и \"Аугсбург\", като първите два отбора имат мач по-малко. Треньорят на \"Байерн\" Карло Анчелоти реши да даде почивка на някои от основните футболисти на тима заради сгъстения цикъл от мачове. Срещата не започнаха Франк Рибери, Тиаго Алкантара, Видал, Матс Хумелс и Жером Боатенг, който до скоро лекуваше контузия. Мануел Нойер пък ще отсъства до края на годинита заради контузия, а Ариен Робен пропусна мача заради настинка. Баварците наложиха контрол върху мача още от началото на мача. Футболистите на шампионите пресираха дълбоко играчите на \"Шалке\", които разчитаха на бързи контраатаки и грешки в защитата на \"Байерн\". В осмата минута добра комбинация между Хамес и Кингсли Коман завърши със силен удар на Себастиан Руди, който беше спасен от вратаря на \"Шалке\" Ралф Ферман. Две минути по-късно колумбийският полузащитник изведе Томас Мюлер зад защитата на \"миньорите\" и стреля от малък ъгъл с левия крак, но Ферман изби в корнер. В средата на полувремето грешен пас на Хави Мартинес доведе до бърза контраатака на \"Шалке\" и гол във вратата на Свен Улрайх. Попадението обаче беше правилно отменено заради засада. Атаките на \"Байерн\" се развиваха предимно по лявото крило през Коман. В средата на първата част французинът и Хамес размениха позициите си на двата фланга и това доведе до опасни ситуации пред вратата на Ферман \"Байерн\" откри резултата в 25-ата минута след гол от дузпа Левандовски. Баварците получиха право да изпълнят 11-метровия наказателен удар заради игра с ръка на Налдо в наказателното поле след центриране на Хамес. При ситуацията беше използвана системата за видео повторение. Отсъдената дузпа изнерви и обърка футболистите на \"Шалке\", които заиграха по-нервно и често допускаха доста грешки в организацията на играта. \"Байерн\" се възползва от това и удвои преднината си в 29-ата минута с гол на Хамес. Корентин Толисо асистира на колумбиеца, който преодоля Ферман с удар отблизо по земя. Най-доброто положение за \"Шалке\" за първата част дойде в 31-ата минута. Центриране в наказателното поле завърши с лоша намеса на Улрайх, като защитниците на баварците изчистиха топката от гол линията. В началото на второто полувреме Мюлер уцели греда след центриране на Хамес отдясно. След тази ситуация \"Байерн\" свали темпото на игра, което даде възможност на футболистите на \"Шалке\" да погледнат по-смело към вратата на Улрайх. В рамките на няколко минути късмета си от далечно разстояние опитаха последователно Даниел Калиджури, резервата Йевхен Коноплянка и Леон Горецка, но без успех. В 65-ата минута удар на Гуидо Бургщалер отблизо беше спасен по отличен начин от Улрайх. Интригата в мача приключи в 75-ата минута с третия гол за \"Байерн\". Точен за баварците беше влезлият като резерва Видал, който отбеляза с удар от въздуха след красив прехвърлящ пас на Хамес.", "date": "2017.09.19", "title": "Хамес вдъхнови \"Байерн\" за убедителна победа срещу \"Шалке\""}
