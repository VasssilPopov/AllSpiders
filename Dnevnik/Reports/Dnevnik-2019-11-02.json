{"url": "https://www.dnevnik.bg/bulgaria/2019/11/02/3986166_makron_zvunnal_lichno_na_borisov_da_se_izvini/", "text": "Президентът на Франция Еманюел Макрон се е обадил лично по телефона на българския премиер Бойко Борисов, за да разсее напрежението, предизвикано от думите му по адрес на българите в  интервю за списание  Valeurs Actuelles , публикувано в сряда. Това съобщи френското списание  \"Поан\"  в сайта си като се позова на източници от Елисейския дворец. След като днес \"Дневник\", а след това и други медии публикуваха  цитата , според който френският държавен глава предпочита \"законни имигранти от Африка вместо нелегални българи и украинци\", последва реакция от българското външно министерство.  Българският посланик в Париж е натоварен  да предаде протестна нота заради неблагоприятното за българите изказване. посланикът на Франция в София пък е извикан за обяснение. Френското списание коментира, че Макрон говори за нелегални българи, пренебрегвайки факта, че България е член на ЕС и нейните граждани имат право да се движат свободно на територията на съюза. Напомня се, че е вбесил Борисов наскоро с позицията си срещу това Северна Македония да бъде поканена да започне преговори за присъединяване към ЕС, както и че двете страни са на противоположните позиции по пакета \"Мобилност\". Цитират се и коментари в други медии, според които думите в интервюто са за вътрешна употреба като част от стратегията на Макрон за обединение на всички десни сили преди президентския вот през 2022 г. Контекстът, в който това интервю е дадено за десния седмичник « Valeurs actuelles », е предизвикал сериозни притеснения сред антуража на държавния глава, съобщава «L’Opinion». Еманюел Макрон e направил изказването си на борда на президентския самолет на връщане от пътуване в страни от района на Индийския океан. По-късно Борисов потвърди във \"Фейсбук\" за разговора. От написаното от премиера се разбира, че според Макрон \"изтеклата информация за изречени от него думи в интервю, не отговарят на истината\". \"Той ме увери, че никога не е критикувал българските граждани, работници или институции. Президентът Макрон препотвърди подкрепата си към България\", написа Борисов. Той добавя: \"Като премиер на България няма да позволя никой да обижда нашия народ и се надявам да не се стига до такива ситуации занапред\".", "date": "2019.11.02", "title": "Макрон звъннал лично на Борисов да се извини"}
{"url": "https://www.dnevnik.bg/politika/2019/11/02/3985712_balotajite_kandidatite_za_kmet_v_oblastnite_gradove_i/", "text": "Ден преди втория тур на местните избори \"Дневник\" събира на едно място - за удобство на читателите - всички кандидати за кметове в областните градове, както и за районните кметове в София, Пловдив и Варна. Посочени са и резултатите от първия тур. Как ще се гласува в неделя -  тук . ", "date": "2019.11.02", "title": "Балотажите: Кандидатите за кмет в областните градове и районите (пълен списък)"}
{"url": "https://www.dnevnik.bg/bulgaria/2019/11/02/3984618_dnes_e_arhangelova_zadushnica/", "text": "Днес е една от трите големи задушници в християнския календар - Архангелова. Денят е отреден за почит на мъртвите и се основава на вярата в безсмъртието на душата и във възкресението. Според думите на Спасителя вярващите не умират, а преминават при смъртта си от земния във вечния живот. Архангеловата задушница се отбелязва в съботата преди празника на св. Архангел Михаил (8 ноември) и е известна като мъжка, тъй е посветена на загиналите войни. На Задушница се посещават гробовете на починалите близки. Помен може да се направи също в църква или у дома. Свещениците отслужват молебен за упокоение на душите, който включва молитви, както и четения от Евангелието и апостолски текст. Традиционно за помена се приготвя варено жито, хляб и вино, а в по-ново време се прибавят дребни сладки и соленки. Във всички православни храмове на Архангелова задушница се извършват литургии за упокой. На церемонии в цялата страна с държавни почести ще бъде отдадена почит на офицерите и войниците, загинали за България, и на всички паднали в редовете на Българската армия.", "date": "2019.11.02", "title": "Днес е Архангелова задушница"}
{"url": "https://www.dnevnik.bg/analizi/2019/11/02/3986007_mehanizum_na_izprovodiak/", "text": "                         През декември 2006 г. с решение на Европейската комисия (ЕК) е учреден Механизмът за сътрудничество и проверка (CVM) с цел да подпомогне българската държава да продължи реформите в областта на правосъдието и да насърчи борбата с организираната престъпност и корупцията. По замисъл механизмът е временно решение, един вид продължение на неблагополучните предприсъединителни преговори в областта на правосъдието. Но от временно решение се превръща в трайно такова. Именно временният му характер предполага да бъде достатъчно остър и ефективен способ. С други думи целта му е да изреже останалите от предприсъединителния период тумори и решително и категорично да оздрави средата, така че тя да се доближи до написаното в Конституцията и законите в България, следователно и до написаното в договорите на Европейския съюз. Но за повече от 10 години приложение механизмът запазва характера и спецификите на предприсъединителния период – много на вид усилия с малко резултати. В рамките на предприсъединителния период Главата \"Правосъдие\" е най-трудна за затваряне и работата по нея води до множество нормативни усилия у нас: – шест поправки в конституцията; – нов Закон за съдебната власт, изменян многократно впоследствие; – приемат се и, още съвсем новоприети, се изменят основните съдопроизводствени кодекси; – създават се, разтурят се и се обединяват комисии и пр. Основната задача обаче – да се направи такова правосъдие, което да е бързо, независимо и в интерес на бизнеса, т.е. когато има търговски спор, инвеститорът да не трепери какво съдът ще реши, а решенията му да бъдат предсказуеми, не се постига. Не мръдна осезаемо напред и въпросът с бързата и ефикасна защита на правата на гражданите. Краденето на едро и дребно, ако искате ги наречете корупция по низшите и висшите етажи на властта, са и до днес основен проблем. От 2007 г. Висшият съдебен съвет е постоянно действащ орган, което би трябвало да даде възможност за изграждане на капацитет. Вместо това се изгражда администрация от 200 души, която харчи повече отколкото постига (решението за преструктурирането и числеността на ВСС администрацията е тайно и дълбоко скрито, вж. стр. 55  тук ). С механизма се дават много възможности за положителни промени, които не се реализират. А това показва, че може би държащите от 2007 г. насам властта не са се справили. Прокуратурата вече не се меси изцяло в кариерните въпроси на съдиите. Съдиите не получават необходимата независимост – политическата намеса остава. И съдии, и прокурори нямат адекватен механизъм, по който влизат в системата, биват оценявани, мотивирани и наказвани. За 12 г. с подкрепата на ЕК можеше да постигнем много, но поради чисто политически съображения механизмът е използван да се манифестират политически успехи, а не да се извършват дълбоки и важни реформи. Основен недостатък на механизма е, че не изгражда базово отчетливи индикатори, по които да се проследи напредък или липсата на такъв. Например, в първите години ВСС съставя списък с обществено значими дела, чието развитие и резултати отчита пред Комисията. Лека-полека интересът към този списък стихва и не се проследява развитието – има ли осъдителни присъди, няма ли, ако има или няма на какво се дължи това. Оттам можеше да лъснат и проблемите на наказателния процес като законова уредба и приложение, както и да излязат на показ зависимостите и причините за това. А зависимости има и днес. Установено клише е, че излиза по-евтино да си наемете магистрат, отколкото адвокат. През 2017 г. се стига до 17-те препоръки на Юнкер, чието постижение в обозрим срок обещава механизмът да отпадне. С ноемврийския доклад от 2018 г. вече се минава на принципа \"да става каквото ще\" - формулата на ежегодния доклад започва да отчита само успехи, съвсем отдалечени от действителността. При политическите размествания нароилите се закони и институции, като чуждите нам спец. съдилища, разните чрезвичайни конфискационни структури, обрасли с всевъзможни правомощия, ще бъдат ползвани срещу този, който ги е направил, както преди това са били и ще бъдат ползвани срещу неудобните граждани и бизнес. С много витиевати формулировки през последните две години механизмът се превръща в оръжие срещу тези, които го подкрепят и като основание за политическа саморазправа срещу силните и важните хора вътре в самата система. А през цялото време на съществуване всеки, осмелил се да дава становище за Европейската комисия, е заклеймен за непатриот и родоотстъпник. Като че ли формулата за българщина е да ни тормозят местните властови дерибеи, но ние да си мълчим, без да искаме по-добър живот, та да не се изложим нещо пред чужденците. Красноречиво доказателство за това е последният такъв, в който криво-ляво пак се казва, че нещата никак не са розови, но вече ще трябва нашите институции сами да ги разрешават и сами да се отчитат пред себе си и обществото. С тази цел Министерският съвет създава Съвет за координация и сътрудничество между властите. Въпросът е как новосъздаденият механизъм да работи и как комисията си го представя – лесно е да заблудиш множеството, че като събереш на едно място министъра на правосъдието, председателите на върховните съдилища, главния прокурор и някое НПО за цвят нещо там ще се получи. Но за задълбочения наблюдател е ясно, че при тази организация на ВСС реално на една маса сядат политиката и политизираните до неузнаваемост членове на съвета, които включват и част от тримата големи. Тоест оставяме подема за реформи и цялата работа да свършат тези, които никак не искат. И по численост, и по власт представителите на изпълнителната власт във ВСС са повече. А погледнато, откъм позиции и интерес за реформи - засега само председателят на ВКС има прореформаторско мислене. Не станаха ли прекалено много органите, видовете, че и чиновниците покрай тях. Ако има множество искащи реформи по върховете на институциите, нищо не ги спира. Въпросът е, че ги няма тези хора. Механизмът, европейските чиновници, българските подпомагащи го експерти и администрация вложиха много. Усилена бе и съпротивата срещу този инструмент. При отпадането му вече сме свободни да я караме постарому. Но за патриотичните хὀра и кючеци по разни министерства и палати още е рано. Предложението за отпадане не е процедурно изпълнено. С механизма – толкова, без него щеше да е далеч по-зле, да видим сега какво ще изградим и надградим сами като общество.", "date": "2019.11.02", "title": "Механизъм на изпроводяк"}
{"url": "https://www.dnevnik.bg/analizi/2019/11/02/3985985_pohitenata_durjava_arhiv_na_svobodna_evropa_ot_1956_g/", "text": "                         Двайсет и шест предавания на български език, излъчени между 19 октомври и 13 ноември 1956 г. по Радио \"Свободна Европа\", се намират в централния германски архив в Кобленц, Германия. Това e най-цялостният, най-старият и напълно неизследван архив на български език в историята на радиото. Как са оцелели тези записи и какво ни казват те? Предаването започва с инструментална версия на песента \"Шуми Марица\", официален национален химн между 1886 и 1947 г. Женски глас: Нашата радиостанция се наложи като една необходимост в защита на потъпканата свобода, истина и правда в поробената ни родина. Гласът на свободна България ви осведомява редовно върху истинското положение на нещата в света и с дълбокото убеждение, че никоя тирания не е вечна, се бори неуморно за запазването на българската история, бит и култура до деня, в който слънцето на свободата ще изгрее отново над измъчената ни родина.\" Така започва предаването на радио \"Свободна Европа\" на 22 октомври 1956 г. Това обръщение се повтаря в началото на повечето други предавания. В края често звучи хорово изпълнение на \"Шуми Марица\". Гласовете на българската емиграция в Западна Германия от 1956 г. идват от едно друго време, за което има много малко запазени звукови свидетелства. През 1956 г. надеждата за промяна в комунистическите страни е голяма – след като в Съветския Съюз Хрушчов развенчава култа към Сталин, в Източна Европа започва процес на идеологическо размразяване – в Полша избухва въстание в Познан, Владислав Гомулка застава начело на комунистическата партия и обещава изтетляне на съветските войски, социалистическият реализъм е отхвърлен като единствен метод на литературата. Унгария живее с идеята за нова революция, започнала със студентски протести и цялата страна е на улиците. Това усещане за промяна продължава до влизането на съветските войски и потушаването на бунтовете на 10 ноември с цената на над 3000 жертви. Патосът, тържествените думи, силните епитети, изричани по Радио \"Свободна Европа\", са показателни за духа на 1956 г. – цари убеденост, че скоро комунизмът ще си отиде и България ще се върне в семейството на свободните държави. Ето откъс от предаване, излъчено тогава: .не е далеч времето, когато хората свободно и открито ще могат да кажат на какъв тормоз са били подложени от комунистическата диктатура, за да променят по-раншните си вярвания и убеждения.\" Според споразумението на Радио \"Свободна Европа\", базирано тогава в Мюнхен, с лицензираните предаватели в Германия, Португалия и Испания, записите от отделните предавания на радиото се пазят само в рамките на няколко месеца. След унгарската революция от 1956 г. и съмненията за \"подстрекателската\" роля на радиото в хода на събитията, тогавашното правителство на ФРГ изисква записите от предавателя в западногерманското градче Библис и ги предоставя на радиото, но след това си ги връща обратно. През 1957 г. те са предадени за съхранение във федералния архив в Кобленц, където биват забравени. Там се намират общо 60 ролки с аудиозаписи на унгарски, полски, чешки, словашки, румънски и български език. Първото откритие на записите прави Унгария в края на 90-те години. Тогава страната търси обективна и цялостна оценка на събитията от 1956. Тези записи са дигитализирани, транскрибирани, описани и отдавна са част от унгарската история. Липсата на специалист с български език във федералния архив в Кобленц пък прави невъзможна изследователската работа – до 2016 г. самият архив не знае дали и с колко часа материал на български език разполага. Първото запазено предаване на български език е от 20 октомври 1956. Последното – от 11 ноември. Основно място радиото отделя на коментари и новини по горещите теми в Европа и света – особено събитията в Унгария и Полша. Правят се сравнения с апатичността на България и българските комунисти: \" Всяко предаване съдържа рубриката \"Ден по календара\", в която се припомнят важни исторически събития, случили се на този ден в България, особено след 9.09.1944 г. \"През годините преди 9.09 в областта на народната просвета и на народната култура в България се създадоха такива авгиеви обори, в които много боклук и миазми се наслоиха. Трябва желязна идеологическа метла, за да се очисти това гнило реакционно мракобесие\". Тази храчка на един простак върху делото на покойните български културни дейци бе приета с мълчание и с преклонени главички. Комунистическият терор бе наплашил хората, които в режим на свобода бяха тъй чувствителни и доблестни.\" \"На 20 октомври 1947 г. в Пловдив била разкрита противокомунистическа организация. В същото време софийското радио съобщи, че органите на партията се похвалили, че успели да съберат 4 млн лева за постройка паметник на червената армия\" \"На 23 октомври 1954 г. вестник \"Отечествен фронт\" се реши да тури пръста си върху една голяма язва – пиянството, което все повече се разширява, без да е получило засега обществено порицание, както отбелазва вестникът Хората пият от отчаяние, за да сподавят постоянните тревоги и пълната безнадеждност, в която ги е хвърлил тираничният режим.\" Всяка седмица се отделя време за редовна \"историческа сказка\", \"беседа за жената\" и \"религиозна беседа\". Така например на 11 ноември 1956 г. радиото говори за смисъла на християнската молитва и припомня  Интересна е рубриката \"Ние обвиняваме\", в която конкретно се посочват имена на хора, преследващи свои съграждани за слушането на радио \"Свободна Европа\". Така например на 20 октомври говорител от радиото се обръща поименно към двама души: Ние изнасяме на показ престъпленията на онези, които са се поставили в услуга на съветския окупатор Съветският окупатор няма да остане вечно в България, а един ден ще трябва да си отиде, който ден не е вече далечен. Ето защо тези мизерници трябва да си помислят още сега какво ще правят тогава, защото пак между българи ще останат да живеят. Пришълците от Москва няма да запазят за тях места в своите аероплани, когато ще бягат зад Урал. Тези блудни синове на България не бива да забравят още, че тях ги очаква и физическо наказание. Понеже такъв е законът на всяко човешко общежитие. Българският народ е страдал твърде много от техните злодеяния, за да им прости, при все че може да се окаже снизходителен към тези от тях, които се разкаят\" В предаванията звучи класическа и църковна музика, понякога цели концерти. Хората, говорещи по радиото, отдавна не са между живите. Това е първото поколение българи в емиграция след смяната на режима в България, което преживява Народния съд, отмяната на монархията, национализацията. В техния език омразата към новия режим се редува с вярата: \"Свети божи, свети крепкий, свети безсмертниий, помилуй нас\".", "date": "2019.11.02", "title": "\"Похитената държава\". Архив на \"Свободна Европа\" от 1956 г. проговаря за първи път"}
{"url": "https://www.dnevnik.bg/sport/2019/11/02/3986079_posledniiat_v_liga_1_shokira_psj/", "text": "След серия от шест поредни победи във всички турнири ПСЖ допусна изненадващо поражение в шампионатния мач с \"Дижон\", губейки с 1:2. Френският шампион допусна обрат при визитата си на \"Стад Гастон Жерар\", за да запише своята трета загуба дотук в Лига 1. Френският шампион разчиташе на всичките си основни играчи, като единствено Неймар не беше на линия поради контузия. След почивката на терена се появи и Единсон Кавани, но и това не помогна на тима. Футболистите на Томас Тухел поведоха още в 19-ата минута с попадение на Килиан Мбапе. Това успокои ПСЖ и до края на първата част парижани подходиха без голяма мотивация срещу съперника. \"Дижон\" се възползва и в добавеното време на първото полувреме успя да изравни, като точен беше Муни Шуер. Само две минути след подновяването на играта домакините нанесоха нов удар и обърнаха. Автор на втория гол стана Хондер Кадис. До края на двубоя действията се водеха пред вратата на \"Дижон\", като ПСЖ контролираше топката в близо 70% от времето и създаде повече от дузина голови положения, но не успя да се разпише. В таблицата на Лига 1 парижани водят с 27 точки, като има девет победи и три поражения. Втори е \"Нант\" с 19 точки и мач по-малко. \"Дижон\" е в зоната на изпадащите, но победата му позволи да се изкачи от последното 20-о място на 18-а позиция.", "date": "2019.11.02", "title": "Последният в Лига 1 шокира ПСЖ"}
{"url": "https://www.dnevnik.bg/sport/2019/11/02/3986008_novak_djokovich_zastava_na_putia_na_grigor_dimitrov_v/", "text": "Григор Димитров излиза срещу световния №1 Новак Джокович в полуфинален мач на турнира от сериите \"Мастърс\" 1000 в Париж. Българинът си осигури среща с четирикратния първенец във френската столица след серия от  четири поредни победи и силно представяне . Двубоят между двамата започва в 15 часа и ще бъде предаван пряко по \"Макс Спорт\" 1. За Димитров участието е първо на полуфинал в Париж, след като в предходните шест години отпадаше в трети кръг и никога не беше преминавал тази фаза. В кариерата си българинът за шести път ще играе на полуфинал в \"Мастърс\" категорията и дотук спечели само в Синсинати през 2017 г. С представянето си в Париж бившият №3 в света затвърждава доброто си представяне във втората половина от сезона. Това е  втори полуфинал  за него от август насам, като от US Open насам балансът му е 11 победи и пет поражения. Димитров достигна до полуфинала след победи над Юго Умбер,  Давид Гофен ,  Доминик Тийм  и Кристиан Гарин. Само в откриващия си двубой българинът даде сет на съперника си, като го победи след обрат. \"До момента всичко се развива фантастично за мен. Радвам се да бъда отново на добро ниво, да се върна на централния корт и да играя добри мачове. Семейството ми е до мен, което ми дава допълнителни сили. Надявам се да изиграя още два мача в Париж\", каза Димитров преди полуфинала. Победата над Гарин позволи на Димитров да си гарантира завършек на годината с положителен баланс, след като турнирът в Париж е последен за него. Дотук той има 22 победи и 20 поражения. Освен това победата над чилиеца връща българския тенисист в топ 20 на световната ранглиста. Виртуално той заема 19-ата позиция. Съперникът му Джокович почиваше в първия кръг, след което победи Корентен Муте , (7:6, 6:4), Кайл Едмънд (7:6, 6:1) и  Стефанос Циципас  (6:1, 6:2). Сърбинът е финалист в Париж от 2018 г. Димитров и Джокович са се срещали общо девет пъти дотук, а световният №1 има само едно поражение срещу българина. То дойде през 2013 г. в надпревара именно от \"Мастърс\" 1000 серията в Мадрид и от тогава е в серия от шест поредни победи. Последният мач между тях беше през 2018 г. в Синсинати и беше решен в три сета. На полуфинал двамата са се срещали само веднъж - \"Уимбълдън\" 2014, когато Джокович спря устрема на Димитров в драматичен четирисетов сблъсък. През сезона Джокович доказва добрата си форма с баланс от 51 победи и девет поражения, като дотук спечели и четири титли Australian Open, мастърса в Мадрид, \"Уимбълдън\" и Токио\"", "date": "2019.11.02", "title": "Новак Джокович застава на пътя на Григор Димитров в Париж"}
{"url": "https://www.dnevnik.bg/bulgaria/2019/11/02/3985895_izbornite_komiksi_vremenno_spirat/", "text": "По традиция в деня за размисъл преди избори \"Дневник\" спира комиксите на политическа тема. Те няма да бъдат публикувани и в деня на гласуването - неделя, тъй като Изборният кодекс забранява всички форми на агитация за кандидатите. Новите читателски предложения с главни герои политици редакцията ще започне да публикува отново на сайта в неделя вечерта, след като Централната избирателна комисия обяви край на изборния ден. На следващия ден на разположение ще имате и снимки от изборната нощ.  За да не скучаете дотогава, \"Дневник\" ви предлага отново да се забавлявате със снимките на популярни артисти и спортисти, както и с останалите \"герои\"  на рубриката \"Комикс\"   извън политиката. Профилите, които влизат в разрез с Изборния кодекс, ще бъдат временно блокирани. Коментарите, неотговарящи на ограниченията на Изборния кодекс, ще бъдат изтривани.", "date": "2019.11.02", "title": "Изборните комикси временно спират"}
{"url": "https://www.dnevnik.bg/politika/2019/11/02/3985015_dnes_e_deniat_za_razmisul_predi_balotaja_za_kmetove/", "text": "Днес е денят за размисъл преди втория тур на местните избори. За кмет утре ще се гласува в 105 общини, 441 кметства и 31 районни администрации в София, Пловдив и Варна. Осемнадесет от общините, в които ще има втори тур на изборите, са областни центрове, сред които и най-големите - София, Пловдив, Варна и Русе (още четете  тук ). Изборният кодекс забранява агитацията от днес - деня за размисъл, до приключване на изборния ден. Не е разрешено и обявяването \"под каквато и да е форма\" на резултати от допитвания до общественото мнение по повод на изборите. Днес текат последни приготовления по обособяването на т.нар. тъмни стаички за гласуване в секциите, които са разположени в училищата. Гласуването утре започва в 7.00 часа и приключва в 20.00 часа. Изборният ден може да бъде удължен по преценка на Централната избирателна комисия, ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа.", "date": "2019.11.02", "title": "Днес е денят за размисъл преди балотажа за кметове"}
{"url": "https://www.dnevnik.bg/citat_na_deniia/2019/11/02/3985979_citat_na_denia_predpochitam_zakonni_imigranti_ot/", "text": "                         Това заяви френският президент в  интервю за списание  Valeurs Actuelles , публикувано в сряда. В него той обяснява по повод призивите да бъдат затворени границите за имигранти: \"Изправени сме пред огромно лицемерие - ресторантьорският и строителният бизнес не могат да съществуват без имиграция и да се твърди противоположното е просто грешно\". Изданието повдига въпроса дали освен подобни икономически основания президентът не се опитва да задуши крайната десница. Правителството издава 33 000 разрешителни за пребиваване по икономически причини, докато незаетите работни места са около 400 000. Това може да е ход, с който да накара опозицията да приеме увеличаване броя на подобни разрешителни, пише Valeurs Actuelles. \"Без капка притеснения президентът споделя убежденията си: \"Има работа, която никой французин повече не желае да върши - мияч на чинии, например. Искам да бъда още по-ясен - това беше невъзможно още преди 40 години!\"", "date": "2019.11.02", "title": "Цитат на деня: Предпочитам законни имигранти от Африка пред нелегалните българи"}
{"url": "https://www.dnevnik.bg/evropa/2019/11/02/3985754_medicinskata_sestra_ot_hamburg_i_gruckata_drama_s/", "text": "                         Мама Роза – така бежанците в Солун наричат медицинската сестра Розе Ханзен. Линейката с хамбургска регистрация, в която работят тя и екипът ѝ, всеки ден от 2017 година спира на паркинга до гарата в Солун - за да преглежда мигранти. Днес Ханзен ще направи изключение. Младо афганистанче я моли да го приеме, защото тази вечер е време за \"Gamе\". На жаргона на бежанците това означава нов опит за преминаване на границата - в случая със Северна Македония или Албания. И младият пациент се надява Мама Роза да му осигури необходимите за прехода лекарства. \"Солун е транзитен град. Никой не иска да остава тук. А границата не е далеч\", обяснява тя. Розе Ханзен и екипът ѝ лекуват основно мехури и възпаления, причинени от ухапвания от комари. Лошите хигиенни условия при дългите преходи могат да превърнат мехурите и ухапванията в сериозен проблем, обяснява медицинската сестра. Ново управление, нови мерки От юли Гърция има ново консервативно правителство. Още в предизборната си кампания настоящият премиер Кириакос Мицотакис беше обещал ефективни мерки по бежанския въпрос. Преди няколко седмици започна прилагането на една от тях - прехвърлянето на мигранти от пренаселените центрове на островите Самос и Лесбос към по-малки бежански лагери в Северна Гърция. Това не е нещо ново, тъй като се прави още от 2016 година насам, пояснява адвокатът Василис Хронопулос. Според него мярката е необходима и по хуманитарни причини. В същото време той предупреждава, че лагерите в континенталната част на страната също достигат границите на своя капацитет. \"С многото новопристигнали това лято, ние практически се връщаме към числата от 2016 година\", казва Хронопулос. По данни на Върховния комисариат на ООН за бежанците, от началото на 2019 година в Гърция са пристигнали 53 462 мигранти – с около три хиляди повече, отколкото през цялата 2018-а, и с почти 20 хиляди повече от 2017-а година. Розе Ханзен очертава още няколко проблема. Първият е, че откакто правителството в Атина се е сменило, мигрантите не получават социалноосигурителни номера. Това ги лишава от безплатна медицинска помощ, което, според нея, е незаконно. Друг проблем е полицейското насилие - според Ханзен, все по-често мигрантите в Гърция се оплакват от това. Маргинализирани и забравени Днес основно млади мъже пристигат в Гърция. Те идват от Афганистан, Пакистан, Ирак, Сирия и Северна Африка. Това е профилът на мигрантите, на които в Германия се гледа като на заплаха. Усещането е, че никой не ги иска. Но не само те се чувстват изоставени. Преди няколко дни жителите на малкото селце Паралия Врасна издигнаха барикади. Те се опасяват, че жителите на селището са в пъти по-малко от мигрантите, които живеят наоколо. От друга страна обаче местните твърдят, че проявяват разбиране към търсещите убежище и са им дарявали храна, дрехи, велосипеди. Отворили са и супермаркет с продукти \"халал\" – годни за консумация според ислямските догми. За местните един от основните проблеми е, че туристите избягват района. Част от хотелите са получили средства, за да приемат търсещите убежище, но останалите стоят празни. Споразумението с Турция вече не работи През 2016 година държавите от Европейския съюз сключиха споразумение с Турция, което цели ограничаване на мигрантския поток към Стария континент. След три години и половина споразумението с Турция изгуби своята ефективност, посочва Хронопулос и добавя метафорично: \"Плашилото върши работа само докато птиците не свикнат с него\". В петък (1 ноември)  гръцкият парламент прие  с голямо мнозинство поправки в Закона за бежанците, с които процедурата по кандидатстване за убежище трябва да бъде ускорена, а кандидатите с отхвърлени молби да бъдат връщани по-бързо обратно в Турция. Сега законът предвижда 6 месеца време за обработка на молбите, но на много от кандидатите за убежище им се налага да чакат и до две години. А нови мигранти ще продължат да идват, потвърждава и Розе Ханзен, която всеки ден преглежда новопристигнали.", "date": "2019.11.02", "title": "Мама Роза от Хамбург и гръцката драма с бежанците"}
{"url": "https://www.dnevnik.bg/intervju/2019/11/02/3984707_gaudenc_b_ruf_mecenat_triabva_da_ima_poveche_izkustvo/", "text": "                         Руф е истински меценат - от 2012 г. годишният фонд на наградата е 18 хил. евро. Той вече има богата колекция от съвременно българско изкуство, а през 2014 г.,  когато излага част от нея в Софийска градска художествена галерия , той дарява 24 от показаните произведения и серии от творби на фонда на галерията. Сега Руф се оттегля от България, но само в ролята си на меценат. Миналата седмица  той беше в България за откриването на две изложби  - FINALE в галерия \"Структура\" и Thank you Mr. Ruf! в галерия Credo Bonum. Участниците на FINALE са млади български художници до 40-годишна възраст, които са подбрани на конкурсен принцип. Thank you Mr. Ruf! отдава почит към един швейцарец, който свърза 25 години от живота си с българското изкуство. \"Дневник\" разговаря с Гауденц Б. Руф за пътя му към България, за съвременното изкуство и проблемите пред него и за меценатството.  - Положението на съвременните артисти никога не е било особено леко. Но в страните на Запад, включително в моята, има много възможности за младите - стипендии, ателиета, които могат да използват. Но ако до 35-годишна възраст не са направили кариера, не са станали разпознаваеми, те обикновено се преориентират към нещо друго. Всяка година десетки, стотици студенти завършват академията в Цюрих, а от тях се реализират по-малко от 10%. Рано или късно хората осъзнават, че се нуждаят от доходи, защото да живееш само от изкуство е много трудно. - Гледам на тези процеси отвън, но смятам, че в средното образование не се обръща достатъчно внимание на процесите във визуалните изкуства - историята и развитието им в днешно време. В Швейцария това е част от учебната програма. От съвсем малки децата ги водят по галерии за съвременно изкуство, а тук е застъпено почти единствено класическото такова. В България трябва да има повече изкуство, което да те предизвиква. Да те кара да мислиш. Да променяш своите възприятия, политическото си мислене.      - Донякъде. България беше третото ми назначение като посланик - преди това заемах тази длъжност в Етиопия и Латвия. Правих го в Етиопия, въпреки че там нещата никак не бяха леки - имаше много строг комунистически военен режим. В Естония също беше сложно, но поради други обстоятелства. Комунистическият режим тъкмо беше паднал и още нямахме нито резиденция, нито посолство. Имаше чудесно латвийско изкуство, но нямаше как да го изложа в голям мащаб. След България отидох в Белград. Резиденцията там е доста по-голяма от тази в София. Организирах събития, основно за местни артисти, но моментът беше драматичен. Слободан Милошевич загуби изборите за пръв път и бях прекалено зает с политика, а изкуството изисква време - да го почувстваш, да го осмислиш. - Етиопия беше твърде далеч. А и когато се намираш в държави, в които се развиват драстични процеси на промяна, като тези в Източна Европа, се привързваш към тях. Колебаех се между България и Сърбия, защото и на двете места бях създал много добри приятелства и контакти. Като пенсионер реших да се върна към хобито си - съвременните визуални изкуства. Обърнах се към приятелите си и в двете страни. И независимо дали ще повярвате, или не - българите реагираха по-бързо. Те бяха много положително настроени към идеята и мислеха конструктивно. Бяха наистина активни. В Белград бяха по-колебливи. Всъщност цялото нещо се роди за няколко месеца - сайтът и всичко останало. В началото това беше един експеримент, защото нямахме никаква представа по какъв начин ще тръгне проектът в България. Представете си. Идва някакъв швейцарец, който, наистина, е бил известно време в страната и поема тази инициатива. Може би хората ще си кажат, че той е идиот? Но отзвукът беше наистина голям - първата година кандидатстваха над 200 артисти. С журито обаче следвахме определена линия и не проявявахме интерес към традиционното изкуство, защото в България вече имаше достатъчно от него. Артистичната общност бързо разбра какви са нашите критерии и следващата година кандидатите вече бяха около 100. Нещата останаха на това равнище, което беше напълно достатъчно. Артистите проявяваха интерес, а младите бяха ентусиазирани, защото всеки можеше да участва. Винаги съм чувствал, че те са на моя страна. Пет години по-късно се пренасочихме към финансиране на проекти. Междувременно голяма част от хората, които първоначално бяха скептични, вече ме бяха приели.      - На първо място е средата, защото тук има големи таланти, но те отиват да работят навън, тъй като там са по-успешни. Също и политиката на правителствата, която пряко се отразява в бюджета. Да, вие имате културно наследство, за което трябва да се грижите. Това струва доста пари и не бива да бъде пренебрегвано... Но са необходими повече усилия и за изкуството, което се създава днес. Вече засегнахме въпроса за публиката. Освен образованието тук има и друг фактор - по времето на социализма модерното изкуство, така да го кажем, е било унищожено и след това не е било възстановено. Другото са колекционерите. Българите са преживели толкова кризи през последните 30 години, че са изключително внимателни къде влагат парите си. Инвестирането в съвременно изкуство е рисковано занятие. То не е безбожно скъпо, но хората си задават въпроса дали то наистина си струва парите, или, с други думи, дали ще могат да го продадат на някой по-късен етап. Големият проблем е липсата на достатъчно вяра, че в България се създава добро изкуство. Ако чужденците идват тук и купуват, тогава и българите ще си кажат: \"О, щом те го правят, тук трябва да има нещо, така че ще го правим и ние.\" - България влезе в крак със световните тенденции. Когато дойдох тук през 90-те години, можеше да си кажеш: \"Това е типично българско\". Усещаше се влиянието от социалистическия реализъм. Имаше типични черти - по-слабата абстрактност, характерни цветове. Днес това до голяма степен е изчезнало и българските артисти работят с всякакви медии - видео, инсталации, картини. Те вече са добри във всички сфери на изкуството и това е огромна крачка напред. Естествено, че аз разпознавам България. Но трябва ли изкуството да се разпознава като българско, швейцарско, латвийско? Не съм сигурен. - Това е сбогуване с наградата \"Гауденц Б. Руф\" и с инфраструктурата покрай нея - имам секретарка, уеб сайт, работа по съдържанието, финансиране... Всичко това намира своя край, но това не означава, че ще обърна гръб на България. Имам прекалено много стари приятели, с който сме били заедно 25 години. Така че винаги ще се завръщам тук и сигурно ще да продължавам купувам. Въпреки че да си колекционер на моята възраст е малко рисковано, защото събираш неща, а все някой ден ще напуснеш тази планета и с тях трябва да се случи нещо. Преди няколко години изложих част от колекцията си в СГХГ и дарих половината от произведенията на галерията с ясното съзнание, че не мога да държа всичко в дома си. Така направих един жест, тъй като повечето пъти, за жалост, дарители са самите артисти, а не колекционерите. Артистите даряват, защото се притесняват, че работата им ще изчезне. За да бъдат в галериите за следващите поколения. А не би трябвало да е така. В Швейцария това отдавна се е превърнало в традиция. Някои големи колекционери дори са толкова амбициозни, че строят собствени музеи. Това на пръв поглед изглежда чудесно, но проблемът е, че е по-лесно да построиш една сграда, отколкото да я поддържаш, а те в повечето случаи подценяват този фактор. Не осъзнават, че в дългосрочен план, когато няма вече да са на този свят, техните наследници, рано или късно, ще осъзнаят, че това им струва по десетки хиляди евро годишно - дори само финансирането на екипа. Тогава възниква въпросът кой да плаща сметките и парите изведнъж спират. В Швейцария има много истории за богати индустриалци, които наемат известни архитекти и вдигат впечатляващи постройки. След няколко години те осъзнават въпросните отрицателни страни и се обръщат към общината в търсене на средства. Но общината вече плаща за достатъчно музеи и за нея това е прекалено голям разход. И те са принудени да свият дейността си. Има и друга причина, поради която се оттеглям. Вече съм стар човек, а днес общуването е различно. Със социалните медии и с това как нещата се популяризират и публикуват. Това е един нов свят, който не е моят. Не харесвам социалните мрежи, общувам си с класически имейли. Теоретично имам профил във \"Фейсбук\", но го отварям веднъж годишно и не отговарям на съобщенията. Но има младо поколение, което се ориентира перфектно в този свят. Може би спонсорството трябва да бъде предефинирано по някакъв нов начин. Но тук нещата не опират до мен, а до представителите на по-младите поколения, които могат да използват пълноценно техническите възможности на времето. - Моето послание е: това беше експеримент. Тук дойде един чужденец, който поживя няколко години... Той говори малко български. Може да разбира и да чете, което е единствената му гордост. Това, което той правеше, изискваше средства и те не бяха огромни като количество. Но става дума за пример, който аз дадох и който може да бъде адаптиран към нуждите и възможностите на днешното време. И някой трябва да го направи!", "date": "2019.11.02", "title": "Гауденц Б. Руф, меценат: Трябва да има повече изкуство, което да те кара да мислиш"}
{"url": "https://www.dnevnik.bg/sviat/2019/11/02/3985767_14_hil_kriasuka_red_i_drugi_fakti_za_sladkoglasniia/", "text": "                        14 000 – толкова пъти председателят на Камарата на общините Джон Бъркоу е креснал \"Ред!\", за да спре надвикването по време на парламентарно заседание. Той  подаде оставката си официално  тази седмица след десет години на този пост. Знаменитото му провикване по време на особено ожесточени дебати го превърна в звезда в социалните мрежи, а остроумните фрази, с които хокаше разпалените депутати, му създадоха вярна армия почитатели. Той е бил и един от най-приказливите председатели на парламента. Би Би Си се позова на статистиката за последните 100 години, за да покаже, че Бъркоу е изговорил 2.5% от всички употребени думи в пленарната зала в последните години. За сравнение – предшествениците му са произнасяли около 0.5% от тях. Речникът му също е забележителен. Депутат, цитиран от \"Ню Йорк таймс\", казва: \"Той сякаш си ляга с речник всяка вечер, изяжда го и на другия ден го изплюва\". Бъркоу е използвал думи, които никой друг не е. Сред тях са \"брътвеж\" (chuntering, 173 пъти), \"поличба\" (auspices, 93 пъти), \"пъргавина\" (alacrity, 88 пъти), \"сбитост\" (succinctness, 79 пъти), \"сладкогласен\" (mellifluous, 78 пъти), \"приятелче\" (fella, 67 пъти). Основната тема в речите, произнесени в Уестминстър по време на неговия мандат, е била  ЕС/Брекзит . Тези две думи са изговорени над 20 хил. пъти от депутатите в последните години. Рязко е намаляло обсъждането на данъците, а сред другите коментирани теми са здравната каса, образованието, икономиката, престъпността, климатичните промени и пенсиите. Като изключим тези комични моменти обаче, Бъркоу бе действително важна фигура – той използваше смело правомощията си, за да подбира кога и кои  поправки в законите  да бъдат гласуване, за да даде възможност на народните представители да коригират и да се противопоставят на правителството. Не пестеше и критиките към собствената си партия, което стана причина за ненавистта на крайнодясното ѝ крило и за слухове, че правителството на Тереза Мей няма да му даде почетната титла \"лорд\", която се полага по традиция на председателите на парламента. \"Вие наистина сте лесно възбудима личност\" Веднъж той нареди на министъра на финансите  Филип Хамънд  \"да си гледа сметалото\". \"Вие наистина сте лесно възбудима личност. Трябва да напишете 1000 пъти: \"Ще се държа прилично по време на изказванията на премиера\", нахока друг път агитатора за Брекзит  Майкъл Гоув.  Направи забележка на друг депутат с думите: \"Жестикулациите и крясъците не ви отиват на заплатата, човече!\" Редовно съветва разгорещени депутати да си поемат дъх, да се успокоят и да си пият лекарствата. Понякога със съвета: \"Успокойте се, идете на йога!\", а в друг момент призова за: \"Зен. Сдържаност. Спокойствие\". Бъркоу не позволява говорещите в момента да бъдат надвиквани и заглушавани и неведнъж е напомнял на депутатите, че следва да се държат прилично и да спорят възпитано – или че крясъците \"никак не им подхождат на заплатата\". (Тези и други моменти можете да видите във видеото).", "date": "2019.11.02", "title": "14 хил. крясъка \"Ред!\" и други факти за сладкогласния Джон Бъркоу"}
{"url": "https://www.dnevnik.bg/sport/2019/11/02/3986081_kubrat_pulev_triabva_da_vurnem_mladite_kum_realniia/", "text": "Кубрат Пулев и екипът му ще организират боксова галавечер в Пловдив през декември. Събитието ще е в зала \"Колодрума\", а целта е да се даде уважение към пловдивската боксова школа и \"да се върнат младите към реалността\". \"Изборът на Пловдив за място на галата е и заради това да възкресим този спорт в града и околностите. Нека младите хора, децата, отново да влязат в залите. Нека залите да се напълнят както преди. И то не само за високо спортно майсторство, а просто да спортуват. Да не висят пред компютрите, да не стават и лягат със смартфоните.  Виртуалният свят е хубав и примамлив, но той не е реалният живот. Трябва да върнем младите към реалния живот и да им вдъхнем човешките ценности\", каза Пулев, цитиран от  \"Марица\" . По думите му министърът на спорта Красен Кралев е предложил шоуто да е в София, но Пулев и екипът му са решили да е в Пловдив. След седмица  българинът има мач с Райдел Букър в Калифорния . \"Ще стане супермач, който аз ще направя всичко възможно да спечеля. Сигурен съм, че мога да бия. Респект към Райдъл, той е добър и силен боксьор, но аз ще си взема своето. Това ще бъде добра прелюдия към мача ми за световната титла\", посочи българинът.", "date": "2019.11.02", "title": "Кубрат Пулев: Трябва да върнем младите към реалния живот"}
{"url": "https://www.dnevnik.bg/sviat/2019/11/02/3985859_surbite_proshtavame_tvurde_burzo_tova_e_nash_priroden/", "text": "Нищо не съм измислил. Всичко, описано в този роман, е истина. Професиите на журналиста и на разузнавача много си приличат. И едните, и другите практически трупат информация, издирват я. Разликата е там, че журналистите събират информация за обществото, а разузнаването - за ръководителите на страната.\" Това разказва пред БНР Сергей Гризунов, който гостува през октомври в България за премиерата на книгата си \"Мостът на тайните\". Авторът я определя като \"дипломатически роман\", което означава, че събитията, за които разказва, са действителни, но имената на някои герои са леко променени (в следващия откъс лесно ще се сетите за кого става дума), а в интерес на сюжета диалогът често е художествен, а не документален. Но Гризунов е човек с достатъчно опит и контакти в бивша Югославия, където е бил ръководител на бюрото на РИА \"Новости\" за Балканите в Белград. Той не крие, че е като специален кореспондент е изпълнявал и \"деликатни задачи\" и че в белградския му офис зад вратата с табела \"Сауна\" е имало мощна радиостанция. Гризунов е бил и председател на Комитета по печата на Руската федерация в бурния период 1994-1996 г. след разпадането на бившия СССР. Предлагаме ви откъс от книгата му, публикувана у нас от Издателство \"Слънце\". В леговището на генерала  Всички обичат да четат книги за шпиони. Както и да гледат вълнуващи филми за подвизите на разузнавачи. Тези персонажи стават любими герои на цели поколения. За моите родители това беше генерал Екерт, Андрей Федотов, и Павел Кадочников от филма \"Подвигът на разузнавача\". За връстниците ми от СССР това бе щандартенфюрер Щирлиц. Още преди да се появи на телевизионните екрани, главният герой се озова в центъра на политическите интриги – излъчването на филма бе предвидено за Деня на победата през май 1973 година, но беше отложено заради посещението на Леонид Брежнев във Федерална република Германия по същото време. И зрителите видяха първата серия от продукцията едва през лятото. А пък връстниците ми на Запад бяха покорени от Джеймс Бонд, който доблестно защитаваше интересите на Нейно Величество. Между другото, бях готов да призная, че имах някои черти от характера му – страстта към жените, към хазарта и към алкохола. Но това не беше достатъчно, за да се отдадеш на активна шпионска дейност, липсваше ми авантюризъм, решителност, склонност към силово решаване на конфликтите. И затова се задоволявах с ролята на информиран журналист, който от време на време помага на съседни ведомства да вземат решения по важни въпроси. Ала сега ми предстоеше мисия, с която би могъл да не се справи дори и самият Агент 007. Във филмите с неговото участие всичко беше ясно от самото начало. Това е черно, а това – бяло. Това са лошите, а това са добрите. Тези трябва да бъдат защитени, а другите – унищожени по различни, най-добре бомбастични и ефектни начини. А пък в моята любима Югославия, която се разпадаше пред очите ми, и дяволът не би могъл да се ориентира кои са добрите и кои са лошите. Трябваше да се усучеш като змия първо физически, за да стигнеш до нужното място поне без загуби. А после и в морално отношение, за да убедиш бойния командир, че неговите игрички с разстрелите могат да излязат през носа на всички. На \"границата\" граничарите ни посрещнаха съвсем доброжелателно – явно бяха предупредени за какво става дума. Качиха един войник в колата, за да ни съпроводи до Власеница, мястото, на което отивахме. Момчето беше на 23 години и бе родено в едно малко градче, в къщата на прадядо си. Задавах въпроси, за да разбера какво настроение цари в момента в обкръжението на генерала. И градчето, и изгорената родна къща на момчето сега бяха във властта на мюсюлманите или, както той се изрази, на турците. Майка му и по- малкият му брат се бяха настанили в част от едно малко апартаментче във Власеница. Там поне сигурността им била гарантирана. Военните действия го бяха заварили да изпълнява воинския си дълг в Югославската народна армия и всичко тръгнало оттам. Без колебания отишъл при Гладич, макар да го чакали на предишната му работа и собственикът да му обещавал добри условия. \"Наричайте това както искате, но аз не мога да зарежа приятелите си в такава беда и да се наслаждавам на мирния живот. Не бих могъл нито да спя, нито да ям, нито дори да живея там, където съм живял преди. Докато тук не освободим всичко.\" – А генерал Гладич как ти се струва? – зададох най- важния въпрос. Той веднага се изопна, макар в купето на колата това да беше трудно. \"Той ни е и генерал, и баща, и приятел. Той е нашата сила, наш другар! Всички чакаме да ни поведе срещу тия проклети наемници, купени в различни ислямски държави, за да ни унищожат на собствената ни земя. Това ще ви го каже всеки войник. Той е и храбър, и умен, и честен.\" Направо ми замириса на страници от книгата \"Малката земя\", издадена навремето от името на нашия генерален секретар. Да, пропагандаторите във всички страни работеха горе-долу еднакво. Но с различна степен на успех. Подчинените на генерал Гладич го правеха много ефективно. Генералът ни чакаше край масата сред прекрасната природа. Пред него бяха сложени разчертани със стрелки карти, които той бързешком нави, щом видя, че пристигаме. Масата много скоро се превърна в трапеза – войниците донесоха риба и палачинки. Без да се притеснявам, извадих подаръка си – бутилка \"Арарат\". Арменският коняк имаше изключително представителен вид. В полеви условия нямаше място за излишни церемонии и аз веднага приготвих диктофона, тефтера и един добре подострен молив, понеже с химикалките вечно ставаше някаква тъпотия и се налагаше да ги тръскаш като истерик. Пийнахме си без церемонии. Трябваше да изградя мост. – Как се чувствате тук, генерале? Всичко ли си имате? Все пак винаги е добре да подхванеш разговора с нещо простичко, битово. Ако започнех да говоря за британския журналист или за политическата ситуация, от това нямаше да излезе нищо! – По-добре попитай момчетата – посочи с глава той към няколко снажни въоръжени младежи с военни униформи, които ни бяха наобиколили. Те явно не бяха охрана, понеже Гладич не се страхуваше от нас. На тях наистина им беше интересно какво щеше да каже любимият им \"шеф\". – Какво ви липсва? Момчетата се спогледаха, а сетне всички погледи се насочиха към едно от тях. То се стегна и докладва отривисто, по войнишки. – В щаба няма нужната техника, генерале – нито фотоапарат, нито магнетофон, да не говорим за телевизор и видео. Нямаше да е зле, ако има. – Ето на, нали виждаш – кимна генералът. – И не казва дума за това, че в момента армията живее по-лошо от народа. Хранят се с каквото им падне. Насъбраха това-онова заради гостите – посочи с глава той към сервираната маса. – Нямат не просто униформи, а и дрехи от първа необходимост, самият аз имам само един полеви комплект и един официален за важни гости. Извинявай, но теб те приемам като свой човек. – Дълбоко оценявам това – не си изкривих душата. И отворих тефтера си на съответната страница, за да намеря част от предишния ни разговор, защото събеседникът ми трябваше да е наясно, че се отнасям сериозно към думите му. – Ето какво ми казахте предишния път за войните: \"Сръбският принцип е известен – нищо не бива да се завоюва с меч. Сърбите не държат нищо чуждо\". Но ето че в ръцете ви има меч и той покосява. Дори самият аз не очаквах от себе си толкова изразителна фраза, но тя не навреди на ситуацията. Всички военачалници бяха донякъде Наполеоновци. – Ние, сърбите, вече поумняхме – отзова се оживено генералът. – Повече няма да позволим да ни разделят нито символи, нито отличителни знаци, нито карти с натрапени от някого граници. Трябва да направим така, че никога повече в историята сърбин да не вдигне оръжие срещу сърбин, както и да се отнасят един към друг. А пък онези, които не ни желаят доброто... – Генералът направи пауза, а момчетата му някак се стегнаха и придобиха строг вид. – Ние прощаваме твърде бързо! Това е наш природен недостатък. Според изследванията на ЦРУ по време на Втората световна война германците са убили 78 хиляди сърби, 28 хиляди италианци и 750 хиляди хървати и мюсюлмани! А усташите са надминали дори нацистите! Гладич погледна към момчетата си – очите им блеснаха. Човек оставаше с усещането, че веднага щяха да се нахвърлят на всеки, когото генералът им посочеше. Като опитен оратор той моментално реши да смекчи риториката, тъй като неговото интервю все пак трябваше да се озове в международните медии. – Ние не искаме мюсюлманите и хърватите да престанат да съществуват. Нека да си живеят в мир там, където са техните земи. И самите ние ще им дадем тази възможност. Просто искаме да изясним някои моменти от историята, за да им кажем: вие ни дължите тези неща, но ние ви прощаваме заради това и това. И си живейте където си живеете. Не ни пречете и ние няма да ви пречим... Имах какво да кажа по тази тема. И ако единствената ми цел беше да направя разгърнато интервю, двамата с генерала щяхме да навлезем дълбоко в историята. Много добре знаех, че генералът беше роден през 1943 година, когато Югославия е пламтяла в огъня на войната. Сетне бе живял в Югославската федерация, където се пазел относителен мир за всички. Етническите групи мирно съжителствали. След Втората световна война Югославия била една от 50-те страни, основателки на Лигата на нациите, която предшестваше Организацията на обединените нации. Но с течение на времето гласът на кръвта станал по-силен от гласа на разума. Още на младини бях прочел стихотворението на Александър Городницки, към което после се връщах много пъти и за съжаление, винаги имаше актуален повод за това. Всъщност стиховете на руския поет едва ли щяха да са интересни на сръбския генерал. Трябваше да поема в нужната посока и аз отново ограничих темата. Макар с Гладич това да не беше лесно. – Някога задавали ли сте си въпроса как да не допуснете грешки в тази война? Защото това всъщност са военни действия. Но война не е обявена, не действат международни конвенции и правила, не ви ли се налага да се нагърбвате с твърде голяма отговорност? Уф, като че ли налучках пътя към темата. Името на англичанина трябваше да изплува от само себе си. Генералът се замисли и няколко пъти кимна с глава. Момчетата му като че ли посърнаха – сигурно всеки носеше в душата доста тежък товар. На малко хора им харесва да проливат кръв, нали, когато няма война, малко хора ставаха палачи. А пък те бяха обикновени младежи, довчерашни селяни, строители, автомобилни механици. Само че с винтовки на рамо. – У нас казват, че няма дърво без листа, няма човек без недостатъци – подхвана генералът. – Старая се да не греша, старая се моите решения и възможности да бъдат ориентирани към защитата на народа. Времето, в което живеем, ще осветли всяка забележима личност в тази война, както е ставало и в другите войни, а после вече историците и вие, журналистите, ще кажете кой кой е. Утешава ме това, че защитавам народа си и водя война на своята земя, за да защитя онова, което от веки веков принадлежи на нас. И ми се струва, че не греша. Аз съм на страната на истината. Ако бях отишъл да убивам хора във Виетнам или в Ирак, или ако заповядвах на моите самолети да бомбардират чиято и да било чужда земя или държава, щеше да ме е срам. Не бих могъл да взема такова решение. Е, почвата за личен разговор беше подготвена. Затворих тефтера и изключих диктофона. Сега трябваше да остана насаме с Гладич. Наведох се към събеседника си и попитах: – Можем ли да си разменим няколко думи на четири очи? Имам една лична молба. Не зная за какво си помисли Гладич, но с красноречив жест даде знак на бойците си да се отдръпнат на разстояние. И дори се пошегува: – Журналистите обикновено молят да им позволят да пострелят, но при мен на тези неща се гледа строго. – Не, аз искам точно обратното – хванах уж случайно празната чаша. Още петдесет грама щяха да ми дойдат много добре. Генералът напълни чашите и ме погледна право в очите. – За нашия истински приятел Русия! За теб, Максим! Пихме. Сега вече почвата беше подготвена. – Вчера в нашата журналистическа кръчма настана тревога – започнах аз. – Изчезна един англичанин. Всички го познават много добре, той е акредитиран от \"Телеграф\", пише и за \"Гардиън\". Това начало не се хареса на генерала. Той беше прям човек и не обичаше да шикалкави. Но и не бързаше да се разкрие пред мен. – А вие каква кръчма имате в Белград? Къде се намира? – опита се да се измъкне от темата той. – Събираме се в \"Дъга\", там има нещо като клуб. Мо- гат да се чуят интересни неща. Или точно обратното. – Какво значи \"точно обратното\"? Да не се чуят, така ли?– Не, има информация, която ти се ще да споделиш. За да стигне където трябва, но без явен източник. – Да, учили са ни на това в академията – кимна генералът. – \"Сива\" пропаганда. – Нещо такова – кимнах и аз, но не се отклоних от темата. – Генерале, Дейвид се канел да дойде тук, по вашите места. Така ми казаха в \"Дъга\". – В кръчмата ли? – уточни недоверчиво Гладич. – Да не би там да имате диспечерски пункт? – Не, там ходят, ще го кажа така, не само журналисти. – Ясно – кимна генералът. – Къде ли не ходят тия хора.– Генерале, Дейвид е мой приятел. Професионален журналист. Не бих искал да има неприятности. И никой не би искал, повярвайте ми. Гладич се изопна и погледна лошо. Но не се опита да хитрува. – Той вече има големи неприятности. Озовал се е в зоната на бойните действия без документи и не може да даде ясни обяснения. Какви ги върши на километър от моя команден пункт един гражданин на Великобритания? Един представител на враждебния към нас блок НАТО? По време на задържането е оказал съпротива и моите момчета малко са го понатупали. Да не би това тук, при мен, да е Аврамов дом? Ако е журналист, защо не дойде като теб, с водач, като предупреди предварително? – Генерале, ръководството на английските журналисти им забранява да се приближават до зоната на бойните действия – започнах да дрънкам професионални глупости. – Това е записано в договора им, всеки си има свои правила. На моето началство например изобщо не му пука за мен, ако ме улучи случаен куршум, майната ми, нямам дори застраховка... По този въпрос доста послъгах, но трябваше да спасявам Дейвид. – А пък при западните колеги всичко е точно определено – къде може и къде не може. А какво ще напишеш, като седиш в нашата задимена пивница? Значи да слушаш какво разказват другите, така ли? И той решил да види войната със собствените си очи. В края на краищата той е професионалист. – А аз какво трябва да направя с такива професионалисти? – възрази ми генералът. – Тази вечер се канех да му видя сметката. Признанието на генерала ми развърза ръцете. Или по-точно, езика. Общата нагласа на разговора ни вече не предполагаше кръвожаден финал. – Генерале, нали ние сме православни. При нас смъртните наказания се изпълняват сутрин. А утрото е по-мъдро от вечерта. – Я се махни от главата ми с твоите руски поговорки – промърмори вече миролюбиво Гладич. – Да не мислиш, че тук, при мен, всичко е спокойно? И аз съм готов всеки ден да пия с журналистите, които идват? Ще ти дам вестника на мюсюлманската армия \"Лилян\", ще вземеш едно копие и сам ще прочетеш. В него всичко за техните нападения и за техните цели е казано ясно. Те са тръгнали към тази наша територия. Всеки ден има провокации, макар засега да са незначителни, но те изпращат едрокалибрени оръдия. Откъде имат такова въоръжение? Хърватите са готови да нападнат от Ораш, а хърватите и мюсюлманите заедно – от южната страна. А пък на една крачка от мен се размотават непознати журналисти... Генералът направи пауза, а аз благоразумно замълчах. Нека отрицателната му енергия се стовари върху моята глава. – Ако искаш, вземи го на майната му, но на своя отговорност. Ще преспите в щаба, а утре ще ви дам кола и шофьор. Само че той няма търговски вид, предупреждавам те, понеже ние тук не се церемоним с неканените гости. На мен Дейвид ми вършеше работа във всякакъв вид, освен като труп. Но аз не обичах да оставам длъж- ник. Все пак илюзията, че имам последната дума, трябваше да бъде моя. – Генерале, ще приемете ли подарък от руските приятели? Ще изпратя в щаба ви телевизор, магнетофон... Какво още споменаха момчетата? Фотоапарат – изстреля машинално генералът. И веднага се усети. – Това какво е, откуп като при туземците ли? – Не, това е лично от мен. А пък моето ведомство няма да обеднее. – Добре, върви при твоя Дейвид. – Генералът стана, давайки ми да разбера, че вече страшно съм му омръзнал. – Момчетата ще те заведат. И ми изпрати публикацията, ако всичко е наред. Какво пък, моят компаньон по чашка от \"Дъга\" беше избавен от най-лошия вариант. А за останалото тепърва трябваше да помисля.", "date": "2019.11.02", "title": "\"Сърбите прощаваме твърде бързо! Това е наш природен недостатък\""}
{"url": "https://www.dnevnik.bg/hrana_i_napitki/2019/11/02/3983459_spanak_smruchkula_i_trjufel/", "text": "                           Поширайте яйцето в касерол, като се стремите да запазите жълтъка течен (в зависимост от големината на яйцето, продължителността е различна). Нарежете смръчкулата на няколко парчета и я сотирайте в зехтин заедно със спанака, чесъна и солта. На дъното на чинията сложете спанака със смръчкулата, по средата буратата и най-отгоре – яйцето. Завършете с малдонска сол, зехтин, бял пипер и трюфел. По желание може да гарнирате с препечен селски хляб. 12 г гъба смръчкула 70 г пресен спанак 20 мл зехтин 2 г чесън 1 г сол 65 г бурата 10 г масло 1 яйце 10 г трюфел 1 г бял пипер малдонска сол 1 филия селски хляб с кората", "date": "2019.11.02", "title": "Спанак, смръчкула и трюфел"}
{"url": "https://www.dnevnik.bg/sport/2019/11/02/3985496_derbi_kakvoto_niama_nikude_drugade/", "text": "Почти 30 години след падането на Берлинската стена градът очаква с вълнение първото си голямо футболно дерби в историята на Бундеслигата. Тази вечер в 19.30 ч. \"Унион\" и \"Херта\" излизат един срещу друг, за да отворят нова страница в съперничество си. Съперничество с привкус на приятелски празник. Докато големите дербита във футбола често са белязани от дълбока вражда и са съпътствани от насилие и хаос, мачът между двата берлински отбора попада в друга категория с необичайно топла атмосфера. Стадионите им са на разстояние 26 километра, но Желязната завеса, която разделяше комунистическа Източна Германия от капиталистическа Западна Германия, на практика държеше двата клуба на много по-голямо разстояние. От този сезон \"Унион\" и \"Херта\" за пръв път са заедно в елита. И са готови да видят в каква посока ще поеме футболното им съперничество. Приятелското дерби Топлите отношение между двата клуба се зараждат още преди падането на Берлинската стена. На някои запалянковци от западната част е било позволявано да посещават Източна Германия, като честа гледка в миналото е феновете на \"Херта\" да гледат мачове на \"Унион\". От друга страна, привържениците на червените са пътували, за да подкрепят \"Херта\" в европейските им мачове, които са се играли в Източна Европа. \"Ние сме приятели с \"Херта\", те не са ни врагове. За нас това не е дерби, а градски шампионат\", казва 60-годишият фен на \"Унион\" Андреас Крамер. Първият мач между двата отбора е на 27 януари 1990 г. – едва 79 дни след падането на Берлинската стена. Тогава на олимпийския стадион се събират 52 хиляди души с песни и химни в чест на предстоящото обединение на Германия. След двубоя е организирана обща вечеря за двата отбора. По-късно има четири официални мача във Втора Бундеслига през сезони 2010-11 и 2012-13. Двубоят днес от най-високото ниво в Германия кара запалянковците да тръпнат в очакване. \"Израснах със Стената. Бях в 20-те си години, когато тя падна. Берлин предлага толкова много, но има нужда от по-силна футболна култура\", казва 55-годишната Манон Дуеринг, която подкрепя \"Херта\". \"Звучи идеалистично, но моето желание е \"Унион\" да се развие с присъствието на \"Херта\", който също може да извлече нещо от \"Унион\". Тук футболът няма такова значение, колкото в другите градове\".      Други като Тимо Доберт се надяват дербито да прерасне в нещо, което да отразява пъстрата история на Берлин. \"Би било чудесно, ако Берлин остане единственият град в Европа, където и клубовете, и фенските групи се подкрепят и празнуват. Дербито може да се превърне в жив символ на историята на града, разделен и обединен, което няма да намерите никъде другаде\", казва привърженикът на \"Херта\". Обединени от една любов \"Унион\" е единственият клуб от бившата ГДР (Източна Германия), който се състезава в елита на германския футбол, докато  другото голямо име - \"Динамо\" (Дрезден)  е във Втора Бундеслига. Другият отбор от източната част на страната в елита е \"Лайпциг\", който обаче беше основан преди десет години. \"Унион\" е изключително тясно свързан с привържениците си. И съществува тъкмо заради тях. През 2004 г. феновете спасиха клуба от фалит като даряваха масово кръв с цел да се съберат необходимите 2 милиона евро. След това 2400 доброволци работиха безвъзмездно 140 хиляди часа по реконструкцията на стадиона. Традиционно  всяка Коледа хиляди се събират на стадиона и пеят коледни песни .     ", "date": "2019.11.02", "title": "Берлин и неговото необикновено футболно дерби след падането на Стената"}
{"url": "https://www.dnevnik.bg/sviat/2019/11/02/3986017_izkustveniiat_intelekt_shte_promeni_vsiako_rabotno/", "text": "Изкуственият интелект ще промени всяко работно място и ще увеличи търсенето на креативни умения. Това  се твърди в ново изследване  на Масачузетския технологичен институт и американската компания Ай Би Ем. В него се отбелязва, че изкуственият интелект ще промени начина на извършване на всяка работа и ще премахнат работата, свързана с повтарящи се задачи. То очертава автоматизацията като \"опасна краткосрочно\" за служителите със заплати средна категория (например индустриалното производство), които ще загубят голяма част от задълженията си, а тези \"под\" и \"над\" тях ще увеличат своите. В доклада The Future of Work: How Technologies Are Transforming Task се казва още, че изкуственият интелект вече преобразява задачите в някои професии в хода на автоматизацията. Задачите ще намелеят Изследването на института - най-престижното технологично висше учебно заведение - и лаборатори за изкуствен интелект на Ай Би Ем - използва машинно самообучение. За разработката са изследвани 170 милиона американски работни места между 2010 г. и 2017 г. Откритието е, че от 18 500 възможни задачи, които може средно да се поискат от служителите годишно, през първата година, в последната броят е спаднал 3.7 пъти. Изчезващите задачи се поемат или от изкуствен интелект, или от системи за машинно самообучение, доказали се в автоматизацията. Нараства обаче нуждата от \"меки умения\", които искат интелектуални и аналитични качества; умения, свързани с гъвкавост, здрав разум или езикови умения ще станат по-добре платени, се отбелязва в изследването. Това се случва не само с позициите, изискващи експертиза във финансите или графичния дизайн, но и други - фризьор или фитнес инструктор. Служителите, които получават \"средни\" възнаграждения за работата си, ще увеличат заплатите си най-бавно, а тези с ниски или високи ще отбележат по-висок растеж, тъй като работата им ще е по-необходима. Засега и служителите, и работодателите имат време да се подготвят. Компаниите обаче трябва да променят програмите си за човешки ресурси и да премислят начина на обучение на служителите. Последните трябва да търсят начини да развият уменията си за творческо мислене. Революцията ще дойде не от роботите, а от алгоритмите Изкуственият интелект и машинното самообучение ще променят всички работни места повече, отколкото роботите от научната фантастика. Например в отдел \"Продажби\" на дадена компания служителят ще се занимава по-малко време с идеалната цена на продукта си - алгоритъм може да определи оптималната цена за максимизиране на печалбата. Това увеличава времето за работа с клиентите или за измисляне на атрактивни маркетинг елементи. Технологичните промени водят и до трансформация в начина, по който се оценяват отделните задачи. Високо - и нископлатени професии (съответно експерти в бизнеса или финансите или някои здравни грижи) се оказват по-добре платени отпреди, ако конкретните позиции изискват презентационни умения или такива в дизайна.", "date": "2019.11.02", "title": "Изкуственият интелект ще промени всяко работно място, но ще създаде нови"}
{"url": "https://www.dnevnik.bg/zelen/2019/11/02/3986039_divata_priroda_e_temata_na_fotokonkursa_na_dnite_na/", "text": "От 2 до 5 декември магазини \"Стената\" и \"Фотопавилион\" организират 15-тото годишно издание на фестивала \"Дни на предизвикателствата\". За момента са известни само  няколко акцента от програмата  от филми и презентации за екстремни спортове и приключения сред природата. Обявен е обаче фотоконкурсът на \"Дните\", който тази година е на тема \"Биоразнообразие и дива природа\".  Поканата за участие е към професионалисти и любители фотографи с авторски работи за \"най-актуалните теми за природата както в световен, така и в локален план\". Всеки участник може да предложи в срок до 28 ноември до 5 анонимно подадени (без означения за подателя във файла) свои фотографии. Изискванията включват минимум 3000 пиксела по дългата страна на фотографията, подаването във файлов формат jpeg и естетическа стойност, която ще бъде пресявана от жури. В  страницата на конкурса  организаторите разясняват: \"Биоразнообразието е гаранция за качеството на дивата природа, за качеството на живот в света, в който живеем. \"Дни на предизвикателствата\" винаги са стояли близко до тази тема. Вярваме, че чрез средствата на голямата фотография можем да развием чувствителност за неговото значение, да направим крачка към подобряване на състоянието в България.\" Фотография на природата      Фотографията на дивата природа (wildlife photography) е растящ с популярността си жанр, който обединява артисти и природолюбители из цял свят. Само един от примерите е фотоконкурсът за забавни снимки за природата  Comedy Wildlife Photography Awards . Фотографията на дивата природа е често в помощ на изследователите от природните науки - в България немалко сведения за мониторинг на ценни видове животни, птици и растения, събирани в свободната база данни  SmartBirds  на Българското дружество за защита на птиците (БДЗП), са подавани именно от \"wildlife\" фотографи, които са ги разпознали първи на терен. Фотографията на дивата природа има голямо значение и за популяризиране на нуждата от защита на биологичното разнообразие и промяна на нагласите и навиците на хората в полза на опазването му. На много места покрай разрастването на движението на природолюбители-фотографи фотоловът - т.е. причакване на животните с обектив - измества като източник на приходи за туризма традиционния лов - причакването с пушка.", "date": "2019.11.02", "title": "Дивата природа е темата на фотоконкурса на Дните на предизвикателствата"}
{"url": "https://www.dnevnik.bg/bulgaria/2019/11/02/3986085_elektronnite_uslugi_na_kadastura_veche_sa_s_30/", "text": "Предоставяните от Агенцията по геодезия, картография и кадастър (АГКК) услуги, които гражданите заявяват и получават електронно, вече са с 30% по-евтини от документите на хартиен носител. Например, едни от най-често търсените – издаването на скица на имот или схема на самостоятелен обект на хартия струват 20 лв., а заявените и получени електронно – 14 лв. Важно е да се знае също, че скиците и схемите вече са безсрочни, освен ако няма промяна в обстоятелствата за имота. Предоставяните от АГКК електронни услуги са същите, като тези, които потребителите и бизнесът могат да получат на гише. Изготвянето на заявените на място или онлайн документи отнема едно и също време в зависимост от срока на услугата – обикновена, за която са необходими 7 дни, или бърза, чийто срок е тридневен. Най-бързият и удобен начин за тяхното заявяване и получаване е по електронен път, чрез Кадастрално-административната информационна система на кадастъра -  https://kais.cadastre.bg . За да може да бъде използвана, е необходимо да се направи регистрация, която отнема няколко минути. Заявяването на услуга също не отнема много време. За някои от тях, с цел удостоверяване на данни, е необходимо заявителят да се идентифицира с електронен подпис. Ако гражданите не разполагат с такъв, могат да получат заявения от тях документ в офис, където ще трябва да покажат необходимите документи – за собственост на имот или други, необходими за съответната услуга. Услугите от кадастралната карта са общо 12, от Геокартфонд – 19, а извършваните справки са 13. Сред тях, освен предоставянето на скица на имот или схема на самостоятелен обект, са също нанасяне на настъпили промени в кадастрална карта или в кадастралния регистър на недвижимите имоти, предоставяне на извадка от архивен план в цифров вид, справка по кадастрална карта и други. Чрез картата в КАИС, която е със свободен достъп, може да се потърси информация за имот или сграда по различни начини – чрез въвеждане на данни за адрес или чрез идентификатор, който е като \"ЕГН\". Първите 5 цифри от номера дават информация за населеното място, следващите 4 обозначават кадастралния район, а тези след тях – номера на имота. Ако в него има сграда или самостоятелен обект (апартамент в жилищен блок, например), те също се обозначават с допълнителни цифри. С промени в Закона за кадастъра и имотния регистър и наредби към него инженери по геодезия вече също могат да издават скица на имот или схема на самостоятелен обект. Така се разширява още кръгът от възможните начини, по които гражданите и бизнесът могат получават кадастрални услуги. Досега, освен от службите по геодезия, картография и кадастър, такива се предоставяха също от общини, служби по земеделие и нотариуси. За да извършват тези услуги, според последните изменения на Закона за геодезията, картографията и кадастъра, инженерите по геодезия трябва да са правоспособни, което означава, че трябва да имат образователно-квалификационна степен \"магистър\" и минимум 2 години професионален стаж в областта на кадастъра. Правоспособните лица ще имат право на достъп до информационната система на кадастъра, какъвто имат общинските служби по земеделие и общините. Чрез нея, правоспособните лица ще имат право само да получават скици на поземлени имоти, скици на сгради, схеми на самостоятелни обекти в сгради и в съоръжения на техническата инфраструктура, както и удостоверения за наличие или липса на данни, но няма да могат да правят изменения на данните в тези документи и в кадастралната карта и кадастралните регистри. Документите ще се изработват автоматично от информационната система на кадастъра, ще бъдат разпечатвани от правоспособните лица и след като те ги удостоверят, ще ги предоставят на потребителите на хартиен носител. Тези документи ще имат силата на официален документ, издаден от АГКК. Предоставянето на тази възможност ще подпомогне работата на службите по геодезия, картография и кадастър предвид увеличаването на териториалното покритие на страната с кадастрална карта и кадастрални регистри, което до края на годината се очаква да достигне 95%. Това, както и увеличаването на броя на новопостроените сгради в големите градове и курортните комплекси и на инфраструктурните обекти, води до повишаване на броя на заявленията за кадастрални услуги. За съдействието, което общини оказват на АГКК при обслужването на граждани, в бюджета им постъпва разликата в стойността на таксата между електронен и хартиен документ. За изпълнение на заявената от потребителя услуга общините получават от Агенцията по геодезия, картография и кадастър електронен документ, таксата за него постъпва в бюджета на Министерството на регионалното развитие и благоустройството, а общините разпечатват и предоставят на потребителя съответния документ на хартиен носител. Очаква се в резултат на нормативната промяна, която е в сила от началото на месеца, да се увеличи броят на общините, които желаят да подпомагат службите по геодезия, картография и кадастър. Към момента това се прави от малко над половината от местните власти в страната. Повишаването на броя им също ще доведе до подобряване на обслужването на потребителите, тъй като те ще могат да заявяват и получават услуги от кадастралната карта на удобно за тях място - в общинските центрове.", "date": "2019.11.02", "title": "Електронните услуги на кадастъра вече са с 30% по-евтини"}
{"url": "https://www.dnevnik.bg/razvlechenie/2019/11/02/3985958_amsterdam_predlaga_na_jitelite_si_bezplatno_otlomki_ot/", "text": "Жителите на Амстердам ще получат шанса да притежават парче от своя град, което датира от около XVII век, разказва \"Гардиън\". Градските обновителни програми преди Втората световна война и през 60-те години са оставили след себе си огромни количества нежелани отломки - от фронтони от известните къщи край каналите на града до паметници, орнаменти и колони, изпълнени с римски цифри. Знаейки, че боклукът за едни е съкровище за други, огромното количество отломки е било съхранявано в продължение на десетилетия от общината в 200 огромни палети в депо на тайна локация. Градската служба за паметници и археология е решила да се възползва от тази съкровищница от архитектурни отломни в опит да вдъхне на златната ера на Амстердам втори живот. \"Време е да употребим наново тези части, за да можем всички отново да им се наслаждаваме\", обяви общината. В опита си да \"вдъхне нов живот\" на стария Амстердам, на сайта си градската управа е публикувала каталог от 190 страници с каменните отломки, за да може всеки амстердамчанин да притежава част от наследството на града. Камъните са степенувани според качеството им - от \"пълни фронтони\" до \"отломки\". Някои от тях вървят в комплект с техните оригинални архитектурни чертежи или с черно-бели фотографии, които показват тяхната предишна употреба.      Всички те се предлагат безплатно, но критерият за придобиване на собственост е по-стриктен за частите, за които се смята, че имат допълнителна стойност, тъй като \"има повече останала документация или защото те са все още в сравнително добро състояние\". В наши дни къщите край трите основни канала в центъра на града: Херенграхт, Принзенграхт и Кайзерсграхт са олицетворение на благосъстоянието и силата на Амстердам през XVII век. Сред отломките, които се предлагат, е старата фасада на къщата край канала Херенграхт 126, наричана t Moortje заради мавританския си произход. Желаещите трябва да предложат убедителна идея за бъдещата употреба на каменните късове. С най-голям потенциал да добият собственост са например културни проекти или проекти за строителство на нови сгради. \"Често специалните камъни, орнаменти, рамки и например колони, могат да станат чудесно допълнение към, например, нов строителен проект\", пишат от общината и допълват, че ако човек е просто почитател или пък строител, може да помисли за вмъкването на исторически елемент в своята модерна амстердамска фасада. Според тях тези отломки могат да се впишат добре и в публични пространства, арт проекти, музейни или други образователни инициативи. Управата твърди, че е отворена към всякакви творчески предложения. Срокът за изпращане на идеи и предложения от жители на града е краят на декември. Фрагментите могат да бъдат събрани през пролетта на 2020 г., но всеки заинтересован ще трябва сам да организира на собствени разноски тяхното транспортиране.", "date": "2019.11.02", "title": "Амстердам предлага на жителите си безплатно отломки от града от XVII век"}
{"url": "https://www.dnevnik.bg/bulgaria/2019/11/02/3986086_nereglamentirano_gorene_na_otpaduci_obgazi_niakolko/", "text": "Няколко квартала в Перник вчера са били обгазени, след като роми са запалили купчини с електронни платки в района на бившия завод \"Мир\" в кв. \"Железни заводи\". Пушекът е достигнал до кварталите \"Тева\", \"Димова махала\", \"Твърди ливади\" и \"Мошино\". Група роми беше задържана за нелегалното горене на отпадъци, а 60-годишна жена ще бъде глобена, съобщи Българското национално радио. Снощи около 20.00 часа полицията е получила сигнал, че в кв. \"Железни заводи\" има пожар. Когато пожарникарите и полицаите пристигнали на място, установили, че горят купчини електронни платки, запалени от 60-годишна жена с цел извличане на мед след изгарянето им. Служителите на районна служба \"Пожарна безопасност и защита на населението\" в Перник потушават огъня, а на жената е съставен акт за административно нарушение от представители на общинския инспекторат в Перник и ще бъде наложена парична санкция. По-рано по програма \"Хоризонт\" на БНР ОД на МВР старши комисар Димитър Попов заяви, че няма данни обгазяването да е било умишлено. Не е било отчетено и замърсяване на въздуха. РИОСВ Перник няма собствена лаборатория и не са правени замервания на място. Автоматичната станция, която е разположена в центъра на града, не е отчела превишения на фините прахови частици и серния диоксид.", "date": "2019.11.02", "title": "Нерегламентирано горене на отпадъци обгази няколко пернишки квартала снощи"}
{"url": "https://www.dnevnik.bg/biznes/2019/11/02/3986087_bulgariia_shte_ospori_v_suda_paketa_mobilnost_ako_ne/", "text": "България е готова да отнесе до Съда на Европейския съюз разпоредбата за връщането на камиона в страната на домуване по време на месечната почивка на водача, ако Европейският парламент пиеме тази промяна в пакета \"Мобилност\". Това съобщи пред БНТ министърът на транспорта Росен Желязков, който заяви, че България няма да отстъпи по този въпрос, който ощетява българските транспортни фирми. В момента страната преговаря и по други спорни разпоредби, които се предлагат - за връщането на шофьора за почивка в родината си, за забраната седмичната почивка да се прекарва в камиона, както и за директивата за командироване, която увеличава разходите за персонал.  В момента вървят т.нар. триалози - в Съвета на ЕС, където са държавите, в Европейския парламент, където са депутатите, и в Европейската комисия, която е вносител и наблюдател, каза Желязков. По думите на министъра връщането на шофьора за отпуската му в страната може да става само доброволно, защото всеки има право да избере къде да прекара свободното си време. Нощуването извън камиона той оцени като приемливо, но само ако има гаранции за безопасността на камиона. Шест държави се противопоставят на част от промените – България, Румъния, Полша, Унгария, Латвия и Литва. Те поддържат позицията, че задължението за връщане на празните камиони ще е незаконна протекционистка мярка, която засяга сериозно компаниите от техните държави, води до загуба на работни места, по-голяма икономическа емиграция и противоречи на правото на ЕС. ", "date": "2019.11.02", "title": "България ще оспори в съда пакета \"Мобилност\", ако не получи отстъпки"}
{"url": "https://www.dnevnik.bg/sviat/2019/11/02/3986090_velikobritaniia_naloji_moratorium_vurhu_dobiva_na_gaz/", "text": "Великобритания налага мораториум върху добива на газ чрез хидравличен фракинг в Англия от днес. Като причина за решението е посочен рискът от \"недопустими последици\" за местното население чрез предизвикване на земни трусове при използването на този метод, пише БТА. Досега правителството на Борис Джонсън подкрепяше добива на шистов газ, като една от мерките за намаляване на завимостта на страната от внос на природен газ, който служи за отопление на около 80% от британските домакинства, допълва \"Ройтерс\". Природозащитниците обаче отдавна се опълчват срещу фракинга, защото според тях това противоречи с обещанието на Великобритания да постигне нулеви въглеродни емисии до 2020 г. Наложеният днес мораториум, който представлява и промяна на политиката на правителството, се обяснява и с приближаването на новите парламентарни избори на 12 декември, за които се подготвя Джонсън, отбелязва \"Ройтерс\". \"Мораториумът ще остане в сила, докато не се появят нови убедителни доказателства за безопасността на този метод\", се казва в съобщението на правителството. Едно от основанията за решението е инцидент от август. Тогава при разработване на газово находище недалеч от Блекпул, Северна Англия от британската компания \"Куадрила\", в района беше регистрирано земестресение с магнитут 2.9 по скалата на Рихтер. Това доведе до вълна от обществено недоволство. След като разследва инцидента, британският регулатор OGA, отговарящ за добива на петрол и газ, обяви, че за момента не е възможно да се предвиди с точност дали са възможни земни трусове, свързани с фракинга.", "date": "2019.11.02", "title": "Великобритания наложи мораториум върху добива на газ чрез хидравличен фракинг"}
{"url": "https://www.dnevnik.bg/bulgaria/2019/11/02/3986091_poslanikut_na_bulgariia_v_parij_shte_vruchi_protestna/", "text": "Вицепремиерът и министър на външните работи Екатерина Захариева нареди на посланика на България в Париж Ангел Чолаков да връчи протестна нота във френското Министерство на външните работи заради неблагоприятното изказване на президента Еманюел Макрон по адрес на българите в интервю за крайнодясно списание, съобщи БНТ. Френският посланик в София Флоранс Робин е извикана в понеделник за обяснения във външното министерство. \"Предпочитам да имаме законна, регистрирана, основана на квоти имиграция за определен брой години, отколкото потайната, нерегистрираната работа. Предпочитам хора, идващи от Гвинея или от Кот Д'Ивоар, които са тук и вършат работа, отколкото българи или украинци с техните нелегални канали,\" каза френският президент в  интервю за списание  Valeurs Actuelles , публикувано в сряда. Вчера френският посланик в Киев е бил извикан за обяснения в украинското външно министерство и е уверил, че Париж няма претенции към пътуващите до Франция украинци. Властите в Киев приемат, че думите на президента са извадени от контекста, съобщават местните медии. \"Дневник\" пръв от българските медии публикува цитата , след което и в София последваха политически реакции. Вицепремиерът и министър на отбраната Красимир Каракачанов, който е и лидер на ВМРО, коментира изказването на Макрон в профила си във \"Фейсбук като \"поредната проява на политическа арогантност и високомерие, демонстрирани от един от настоящите лидери на някогашната Антанта\". В навечерието на 100 години от подписването на Ньойския договор в Париж подобно поведение показва, че историческите грешки не са научени от т.нар. политически елит на Европа, написа Каракачанов. .", "date": "2019.11.02", "title": "След Киев и София ще реагира на думите на Макрон"}
{"url": "https://www.dnevnik.bg/sviat/2019/11/02/3986096_jertvite_ot_hladilniia_kamion_sa_vietnamci_zakljuchi/", "text": "Британската полиция смята, че всички 39 мигранти, намерени мъртви миналата седмица в камион с българска регистрация в Есекс, са виетнамци, предаде БТА. \"Понастоящем смятаме, че всички жертви са виетнамци, и поддържаме контакт с виетнамското правителство\", заяви снощи заместник-началникът на полицията на Есекс Тим Смит. Когато британската полиция намери телата в ранните часове на 23 октомври, тя първоначално заяви, че става дума за китайци. Въпреки това, през изминалата седмица, няколко виетнамски семейства започнаха да изразяват опасения, че техни близки са сред загиналите. Полицията на Есекс заяви, че не може да разгласи самоличността на жертвите, но че е установила контакт с много от семействата. Най-малко 28 виетнамски семейства от провинциите Хатин и Нгеан, съобщиха за изчезнали свои роднини, предадоха местни медии. Това насърчи виетнамския премиер Нгуен Суан Фук да нареди разследване на трафика на хора зад граница. Повдигнато е обвинение в непредумишлено убийство на 39 човека срещу шофьора на камиона. Другите обвинения срещу него са за конспирация за трафик на хора, конспирация в съдействие на нелегална имиграция и пране на пари, пише Би Би Си. Трима други души бяха задържани във връзка с инцидента, но по-късно освободени под гаранция. Макар че камионът има българска регистрация, той е регистриран в страната през 2017 г., но оттогава не се е движил в нея. Той е собственост на дружество на ирландска гражданка. ", "date": "2019.11.02", "title": "Жертвите от хладилния камион са виетнамци, заключи британската полиция"}
{"url": "https://www.dnevnik.bg/sport/2019/11/02/3986093_jujna_afrika_podchini_angliia_i_triufmira_za_treti_put/", "text": "Южна Африка стъпи за трети път на световния връх в ръгбито, след като триумфира на световнто първенство в Япония. В емоционален финал в Йокохама африканците надвиха Англия с 32:12. Това е най-голямата разлика между двата финалиста от финала през 1999 г., когато Австралия разгроми Франция с 35:12. Южноафриканците слагат и край на царуването на Нова Зеландия, която спечели пследните две първенства (2011 и 2015 г.). Именно Южна Африка беше тимът, който спечели последното първенство преди доминацията на маорите. Първата титла на африканците дойде през 1995 г. Тимът затвърди тенденцията никога да не губи на финали, като освен това няма поражение и в мачовете за трето място.   Англия губи трети финал след 1991 и 2007 г., като титлата от 2003 г. е единствената за състава. Англичаните са и единствения тим от Северното полукълбо, който е ставал световен шампион. Срещата беше много оспорвана до края на първата част, когато Южна Африка поведе с шест точки. Преди това по два точни изстрела на Андре Полард и Оуен Фарел държаваха резултата 6:6. В 39-ата минута и добавеното време на първата част Полард се разписа още два пъти и африканците поведоха с 12:6. До 60-ата минута двата тима си размениха по още два точни наказателни удара и резултатът стана 18:12. Тогава силното нападение на африканците надделя и Мапимпи отбеляза есе в 66-ата минута. Осем по-късно есе отбеляза и Колб, с което Южна Африка реши изхода от срещата. Защитата на африканците също беше на много високо ниво в мача, като няколко пъти спря англичаните точно пред крайната линия.     ", "date": "2019.11.02", "title": "Южна Африка подчини Англия и триумфира за трети път със световната титла в ръгбито"}
{"url": "https://www.dnevnik.bg/detski_dnevnik/2019/11/02/3984563_ima_takuv_absurd_ionesko_za_deca/", "text": "Един татко и неговото момиченце се разхождат по Луната. Сещат се, че са гладни и хапват парче от нея. \"Не изяждай цялата Луна, трябва да оставим и за дру­гите. Няма значение, ще порасне\", казва таткото и приказката продължава. Таткото е великият Йожен Йонеско, тачен като бащата на \"театъра на абсурда\". Момиченцето е дъщеря му Мари-Франс. Тяхната история на Луната е записана в третата от четирите детски приказки, които драматургът съчинява между 1969 и 1971 г. По онова време светът живее с астронавтите от мисиите \"Аполо\" и малката крачка на човека, довела до големия скок на човечеството, очевидно оставя следа и в ума на Йонеско. Когато пише \"Приказките\", авторът на пиесите \"Плещивата певица\" и \"Носорози\" тъкмо е навлязъл в шейсетте си години, а дъщеря му Мари-Франс отдавна е пораснала. В сюжетите на историите обаче той се връща към ранното ѝ детство и тогавашните си вълнения. Приказките издават развинтената фантазия и на бащата, и на детето и провокират въображението. Както самият Йонеско приживе отбелязва – подходящи са за деца под три години.      Макар да се радват на голяма популярност по света, досега тези произведения на абсурдиста не са излизали в България. Появата им в поредицата \"Детски шедьоври от велики писатели\" на издателство \"Лист\" запълва пропуска. Илюстрациите са на Дамян Дамянов, преводът - на Георги Ангелов. Гледам през стола, докато ям възглавницата си. Отварям стената, тръгвам с ушите си. Имам десет очи, за да вървя, имам два пръста, за да гледам. Сядам с главата си на пода, слагам дупето си на тавана. След като изядох музикалната кутия, намазах килимчето пред леглото със сладко и се получи чуден десерт. Тате, вземи прозореца и ми нарисувай картинки.", "date": "2019.11.02", "title": "Има такъв абсурд – Йонеско за деца"}
{"url": "https://www.dnevnik.bg/sport/2019/11/02/3986101_stef_kuri_shte_otsustva_ot_terena_tri_meseca/", "text": "Звездата на \"Голдън стейт уориърс\" Стеф Къри ще пропусне най-малко три месеца от сезона в Националната баскетболна асоциация (НБА), показаха прегледите при специалисти. Гардът на \"воините\"  счупи ръка в сряда  при загубата от \"Финикс сънс\" със 110:121. Къри ще се подложи на операция и ще се възстановява най-малко три месеца. Това е голям удар на \"Голдън стейт\", след като Къри е важен за тима на Стив Кър. Плеймейкърът записа средно по 20.3 точки, пет борби и 6.5 асистенции в четирите мача, в които игра. С проблемите на Къри и контузията на Клей Томпсън, \"воините\" остават без двете си големи звезди. Единственият баскетболист, който беше част от стартовата петица през миналия сезон и продължава да бъде в отбора, остава Дреймънд Грийн. През лятото \"Голдън стейт\" беше напуснат от Кевин Дюрант, Демаркъс Къзинс и ветерана Андре Игуодала. Дотук през сезона \"воините\" имат една победа и четири поражения.", "date": "2019.11.02", "title": "Стеф Къри ще отсъства от терена три месеца"}
{"url": "https://www.dnevnik.bg/photos/2019/11/02/3986102_snimka_na_denia_poklon_pred_zaginalite_voinici_i/", "text": "Пред Военния мавзолей-костница на Централните софийски гробища днес се състоя заупокойна панихида, отслужена от Негово преосвещенство Белоградчишкият епископ Поликарп. Президентът и върховен главнокомандващ Въоръжените сили Румен Радев положи венец пред мемориала на загиналите герои, съобщи неговият прессекретариат.", "date": "2019.11.02", "title": "Снимка на деня: Поклон пред загиналите войници и офицери"}
{"url": "https://www.dnevnik.bg/sviat/2019/11/02/3986111_drezden_obiavi_simvolichno_izvunredno_polojenie_zaradi/", "text": "Общинският съвет на столицата на Саксония Дрезден обяви символично \"извънредно положение\" заради разпространението на нацизъм в града, съобщи Би Би Си. Процедурата е по подобие на извънредното положение заради промените в климата и цели да заостри общественото внимание към проблема, пояснява британската медиа. Източногерманският град, който кандидатства за Европейска столица на културата през 2025 г., е смятан за една от крепостите на ултрадесните. Именно там е учредено антиислямското движение ПЕГИДА през 2014 г., напомня публикацията. Резолюцията на общинският съвет казва, че проблемът съществува и че трябва да се полагат повече усилия за справянето с него, да се осигурява помощ на жертвите на крайнодясното насилие, защита на малцинствата и засилване на демокрацията. Документът облаче не се подкрепя от Християндемократическия съюз на канцлера Ангела Меркел, чиито представители смятат, че реакцията е прекалена. . Анализ за контрастите между Източна и Западна Германия четете  тук. ", "date": "2019.11.02", "title": "Дрезден обяви символично извънредно положение заради нацизъм"}
{"url": "https://www.dnevnik.bg/sport/2019/11/02/3986117_grigor_dimitrov_se_opulchi_na_djokovich_no_otpadna_na/", "text": "Григор Димитров отпадна на крачка от финала в \"Мастърс\" турнира в Париж,с лед като отстъпи в оспорван полуфинален сблъсъка на световния №1 Новак Джокович 6:7 (5), 6:4. Срещата в зала \"Берси\" завърши за час и 38 минути, а българинът игра на много високо ниво срещу сърбина. От другата страна на мрежата обаче Димитров срещна много уверен и безгрешен тенисист. Световният №1 спечели за девети път в 10 срещи с Димитров, като вече е в серия от 7 поредни успеха срещу българина. Единствената победа на бившия №3 над Джокович дойде през 2013 г. в Мадрид. Двубоят между двамата беше решен от минимално количество грешки, след като играта от двете страни на мрежата беше на много високо ниво. Първата точка за пробив дойде чак в средата на втория сет и Джокович безмилостно се възползва от нея. Първият сет беше решен след тайбрек, който сърбинът отново измъкна с големия си опит и благодарение на характер, като изоставаше с 3:5, а Димитров имаше на разположение два сервиса. По време на двубоя Джокович не даде нито точка за пробив на своя съперник. Сърбинът завърши с пет аса и четири двойни грешки, а Димитров реализира седем точки директно от начален удар. Бившият №3 направи само една двойна грешка. Димитров завърши с 20 уинъра и 20 непредизвикани грешки. При сърбиния броят на грешките беше същия, но уинърите едва 13. Джокович ще участва във финала за втора поредна година и ще се бори за пета титла от турнира в Париж. Там световният №1 ще срещне победителя от двойката Рафаел Надал и Денис Шаповалов. Сърбинът стигна своя 49-и финал в \"Мастърс\" сериите, като досега е печелил 33 от тези срещи. Повече финали и титли има единствено Рафаел Надал - 33 титли от 51 участия в мачовете за трофея. За Димитров това беше и последен мач през 2019 г., след като българинът няма да участва в повече турнири. Със спечелените точки обаче той си гарантира изкачване в световната ранглиста, където от понеделник ще се завърне под №20. Българинът прави скок със седем места, като единствено Шаповалов има гарантирано по-голямо изкачване (най-малко с 11 места). ", "date": "2019.11.02", "title": "Григор Димитров се опълчи на Джокович, но отпадна на крачка от финала в Париж"}
{"url": "https://www.dnevnik.bg/sport/2019/11/02/3986126_zaguba_ot_bornemut_sgusti_oblacite_nad_solskiaer_v/", "text": "\"Манчестър юнайтед\" продължи с колебливото си представяне във Висшата лига и загуби от \"Борнемут\" с 0:1 в първи мач от 11-ия кръг. \"Червените дяволи\" бяха надиграни при визитата си на \"Вайталити стейдиъм\", а в герой аз \"черешките\" се превърна Джошуа Кинг. Норвежецът отбеляза единственото попадение в срещата с 45-ата минута след атрактивно изпълнение. \"Борнемут\" нямаше победа в последните си пет мача, но изигра силен мач. Успехът позволи на тима на Еди Хау да се изкачи на шесто място в таблицата преди другите отбори около него да изиграят мачовете си от кръга. \"Черешките\" събраха 16 точки. \"Юнайтед\" остава с едва една победа в последните си пет двубооя. Тимът е 10-и с 13 точки дотук, като вече има четири поражения през сезона. Това още повече засилва критиките към мениджъра Оле Гунар Солскяр.", "date": "2019.11.02", "title": "Загуба от \"Борнемут\" сгъсти облаците над Солскяер в \"Юнайтед\""}
{"url": "https://www.dnevnik.bg/razvlechenie/2019/11/02/3986121_leidi_gaga_shte_vleze_v_roliata_na_chernata_vdovica_na/", "text": "След успешния си филмов дебют в \"Роди се звезда\" Лейди Гага ще влезе в ролята на съпругата на Маурицио Гучи - внукът на основателя на едноименната модна къща. Патриция Реджани излежа присъда от 18 г. за убийството на съпруга си. Режисьор на лентата ще бъде Ридли Скот, предаде \"Гардиън\". През 1995 г. Маурицио Гучи, който тогава е начело на модната къща, е застрелян от наемен убиец. Две години по-късно Патриция Реджани е арестувана, а година по-късно тя е осъдена на 29 години лишаване от свобода за ролята си в неговото убийство. Тя става известна в италианските медии като \"Черната вдовица\". Двете й дъщери твърдят, че действията й се дължат на мозъчен тумор, а през 2016 г. Реджани е освободена заради добро поведение. \"Ако можех да видя Маурицио още веднъж, щях да му кажа, че го обичам, защото той беше човекът, който значеше най-много за мен в целия ми живот\", каза през 2016 г. Реджани в интервю за \"Обзървър\". На въпрос какво смята, че би й отвърнал той, тя каза: \"Мисля, че би казал, че чувствата не са били взаимни.\" Ридли Скот ще вдъхне живот на историята за големия екран с помощта на съпругата си Джианина Скот, която изигра съпругата на героя на Ръсел Крол в \"Гладиатор\" (2000 г.). Тя също така продуцент на редица филми. За изпълнението си в мюзикъла \"Роди се звезда\" Лейди Гага получи номинация за награда водеща женска роля \"Оскар\" и отличието за най-добра песен. Последният филм на Скот беше заложническата драма \"Всичките пари на света\" с участието на Марк Уолбърг и Мишел Уилямс. Слредващият му филм ще бъде историческият трилър \"Последният дуел\" с Мат Деймън и Бен Афлек, чието действие се развива в XIV век.", "date": "2019.11.02", "title": "Лейди Гага ще влезе в ролята на \"Черната вдовица\" на Гучи във филм на Ридли Скот"}
{"url": "https://www.dnevnik.bg/sport/2019/11/02/3986136_tenis_za_ceniteli_nai-dobroto_ot_sblusuka_dimitrov/", "text": "\"Тенис от най-високо ниво и наслада за окото\" - така експертите описаха полуфиналния дуел между Григор Димитров и Новак Джокович на \"Мастърс\" турнира в Париж.  Световният №1 се наложи над българина  в два сета - 7:6 (5), 6:4, а срещата беше решена от едва един пробив и много малко грешки. Двамата съперници предложиха игра на много високо ниво и впечатлиха с невероятни отигравания. Два пъти те влязоха и в дълги разигравания, съответно от 32 и 35 удара.", "date": "2019.11.02", "title": "Тенис за ценители: най-доброто от сблъсъка Димитров срещу Джокович"}
{"url": "https://www.dnevnik.bg/analizi/2019/11/02/3986139_ne_vi_haresva_che_pak_ni_navirat_trafikantskite_ni/", "text": "                         Не ви харесва, че пак ни навират трафикантските ни схеми в очите? Е, защо, да не би нещо да се е променило у нас? Макрон повтаря едно и също, откак е станал президент, холандците - и те. Слушаме съвсем същите критики и факти от години. Но ви е някак успокоително да гледате как Борисов свойски потупва Макрон по гърба и в просташка откровеност му говори на \"ти\", все едно така ще заличи докладите на френските служби?! Няма да стане, за не знам кой пореден път го повтарям. Няма.", "date": "2019.11.02", "title": "Не ви харесва, че пак ни навират трафикантските ни схеми в очите?"}
{"url": "https://www.dnevnik.bg/razvlechenie/2019/11/02/3986140_silvestur_staloun_kum_boiko_borisov_produljavai_da/", "text": "Скоро Силвестър Сталоун отново идва в България, за да снима свой филм. Новината съобщи Бойко Борисов в профила си във \"Фейсбук\". \"София вече е утвърдена дестинация за работа - това е една от най-добрите реклами за страната ни\", написа премиерът. Борисов публикува и видеоклип, изпратен му от Сталоун. \"А ето какво неотдавна засне самият Роки и Рамбо\", отбеляза Борисов. На видеото Сталоун честити рождения му ден и му казва: \"Ти вършиш страхотна работа. И продължавай да удряш\". Двамата се срещнаха за пръв път през 2008 г., когато Борисов беше кмет на София. Тогава холивудската звезда дойде в България, за да огледа терени на нов филм. През юни тази година  Сталоун беше в страната за снимките на нов филм за \"Рамбо\" . Тогава той посети премиера и отбеляза, че двамата не са се виждали от 11 години. \"Ти си си все същият Рамбо\", заяви Борисов, показвайки  снимка от предишната им среща. През юни Сталоун се изказа ласкаво за условията за чуждестранни продукции в България. По негови думи българските работници в киното строят по-бързо от американските. \"Над 62 километра сме построили метро. Паркове, градини\", отговори Борисов. Холивудският актьор отбеляза, че в България е много студено в сравнение с Хърватия, а премиерът отвърна: \"А в Северна Македония да не е по-хубаво? Там е още по-студено. А тогава имаме Банско, Пампорово, Боровец. Световна купа за ски имаме\",", "date": "2019.11.02", "title": "Силвестър Сталоун към Бойко Борисов: \"Продължавай да удряш\""}
{"url": "https://www.dnevnik.bg/sport/2019/11/02/3986142_livurpul_vuzkrusna_s_epichen_obrat_sreshtu_astun_vila/", "text": "\"Ливърпул\" продължи с впечатляващата си серия във Висшата лига и постигна нова важна победа по пътя към титлата. Тимът на Юрген Клоп буквално възкръсна при гостуването на новака \"Астън вила\", взимайки трите точки, въпреки че изоставаше до 87-ата минута. Подобно на предишния си мач с \"Тотнъм\" червените отново се справиха в трудна ситуация, а победата дойде след голове на Андрю Робъртсън в 87-ата минута и Садио Мане в четвъртата на добавеното време. Преди това Трезеге беше извел \"Вила\" през първата част. Преди почивката и попадение на Роберто Фирмино беше отменено при спорни обстоятелства. Победата е 10-а за \"Ливърпул\" от 11 мача, като равенството с \"Манчестър юнайтед\" е единствената грешна стъпка на тима дотук. Червените вече са в серия от 28 поредни срещи без загуба. Разликата на върха във Висшата лига се задържа шест точки, след като и шампионът \"Манчестър сити\" спечели двубоя си от кръга. \"Гражданите\" се спасиха в трудна ситуация, като обърнаха \"Саутхемптън\" с 2:1 на своя \"Етихад\". Домакините от Бирмингам подходиха вдъхновено през първата част и създадоха големи проблеми за тима на Юрген Клоп. \"Вила\" действаше много опасно на контраатака, когато \"Ливърпул\" оставяше празни пространства в своето поле. В 21-ата минута \"Вила\" успя да поведе след пряк свободен удар. Джак Макгин центрира, топката стингна до Махмуд Трезеге и той успя да реализира под плонжа на Алисон - 1:0.      Дълго време ситуацията беше гледана от видеосъдиите, които прецениха, че голмайсторът не се намира в засада. \"Ливърпул\" веднага натисна, след като се озова в ролята на догонващ и бързо успя да стигне до изравнителен гол. Фирмино отбеляза червените в 28-ата минута, но и тази ситуация беше гледана на повторение. Реферите прецениха, че бразилецът се намира с малко зад последния бранител в червено-синьо и отмениха попадението. До края на първото полувреме \"Вила\" се справи и ограничи гостите. По-големите проблеми за тима на Дийн Смит дойдоха през втората част. Тогава \"Ливърпул\" владееше топката близо 80% от времето и притисна домакините в тяхното наказателно поле. Салах се отчете с два сериозни пропуска, а вратарят на \"Вила\" Том Хийтън спря Садио Мане и Фирмино. Клоп се реши на крайни действия като извади от терена и Салах, а натискът на червените се засили. Въпреки това \"Вила\" можеше да вкара втори гол в 80-ата минута. Трезеге получи отлично подаване и на свой ред изведе резервата Хърихейн, но последният сгреши като тръгна да подава, вместо да шутира от около пет метра. В заключителните минути натискът на лидерите стана все по-сериозен и в 87-ата минута \"Ливърпул\" успя да изравни. Садио Мане центрира отдясно, а левият бранител Андрю Робъртсън се озова на отлична позиция, за да засече с глава.", "date": "2019.11.02", "title": "\"Ливърпул\" възкръсна с епичен обрат срещу \"Астън вила\""}
{"url": "https://www.dnevnik.bg/bulgaria/2019/11/02/3986145_sudebniiat_suvet_e_ponijil_ocenkata_na_sudiia_v/", "text": "Оценката от атестацията на съдия Мирослава Тодорова е намалена немотивирано, а това е съществено нарушение на закона, защото препятства ефективната ѝ защита срещу решението на Съдийската колегия. Това заявява тричленен състав на Върховния административен съд, който отменя решението на кадровия орган за намаляване на оценката от атестацията на съдията и връща преписката в съвета за ново произнасяне, съобщи  news.lex.bg. През юни Комисията за атестирането и конкурсите (КАК) изготви и внесе в Съдийската колегия предложение за одобряване на атестацията на съдия Тодорова, чиято работа беше оценена като \"много добра\" с 94 точки. Съдийската колегия дълго време не успяваше да събере мнозинство, за да одобри тази оценка, а в средата на юли внезапно гласува понижение по предложение на Боян Новански (парламентарна квота, издигнат от \"Атака\"). \"На базата на това, че съдия Мирослава Тодорова има три дисциплинарни дела с наказания и всичките са били за забавени производства, предлагам отнемане на точки от тези 94\"., каза тогава Новански и посочи три критерия, по които да се отнемат общо пет точки, като така оценката ѝ от атестацията става \"добра 89 точки\". Тогава Тодорова  коментира , че намалението на оценката й е \"безсмислена демонстрация на сила от страна на парламентарната квота на Висшия съдебен съвет, която девалвира ролята на вътрешното оценяване на магистратите и руши доверието, че съдебната власт е способна почтено и прозрачно да се самоуправлява. Съдия Тодорова обжалва, а решението на съда е окончателно. Нито в преписката по издаване на обжалвания акт, нито в съдебното производство са представени доказателства във връзка с твърдените три дисциплинарни дела, наложени по тях наказания, както и доказателства заличени ли са по давност същите ли не\", изтъкват върховните съдии. И обясняват, че според АПК доказателствената тежест е на ВСС, който трябва при пълно и главно доказване да установи съществуването на фактическите основания, посочени в решението му.", "date": "2019.11.02", "title": "Съдебният съвет е понижил оценката на съдия в нарушение на закона"}
{"url": "https://www.dnevnik.bg/sport/2019/11/02/3986150_ludogorec_prechupi_beroe_za_osma_poredna_pobeda_v/", "text": "Шампионът \"Лудогорец\" издържа един от най-тежките си тестове от началото на сезона, след като победи \"Берое\" на своя стадион с 3:1. Тимът от Разград трябваше да обръща резултата, но се справи, за да вземе осма поредна победа в първенството. \"Берое\" откри в седмата минута с гол на Ибрахима Конте. \"Лудогорец\" все пак взе трите точки с голове на Вандерсон в 22-ата, Клаудиу Кешеру в 52-ата и Якуб Шверчок в 81-ата минута. За \"Лудогорец\" това беше първи мач от 10 насам, в който тимът допусна гол в мрежата си. Шампионите не бяха получавали попадение от 18 август или в продължение на 789 минути. За последно \"Черно море\" се беше разписал в мрежата на шампионите. С победата \"Лудогорец\" събира 39 точки и има със седем повече от \"Левски\". Сините тепърва трябва да изиграят срещата си от кръга, като приемат \"Етър\" на 6 ноември. \"Берое\" остава седми с 21 точки, като това беше втори мач за тима при новия треньор Димитър Димитров-Херо.", "date": "2019.11.02", "title": "\"Лудогорец\" пречупи \"Берое\" за осма поредна победа в Първа лига"}
{"url": "https://www.dnevnik.bg/kultura/2019/11/01/3977283_otkus_ot_dnevnici_delnici_na_tatiana_lolova/", "text": "                           \"Много съм играла И съм чела интересни текстове на глас пред публика. Актьорът насита няма. Иска още и още! А като спре да иска, значи не е вече актьор, а иска да стане режисьор, да събере група актьорчета и той да им казва какво да правят. Или започва да пише автобиографии. На всеки му се дописа. Писатели много, читателите намаляха. Да не кажа няма ги. Няма време за четене. Ей!... Някой прохърка. Тихо Ще го събудиш и ще вземе да пропише.\" – Татяна Лолова Татяна Лолова: \"Че какво по-сериозно от шегата, радостта, ласката, признанието празник след толкова делници\" \"Дневници & делници\" е едновременно и дневник, и албум, посветен на публиката. След като обичният съпруг Светослав Светославов–Славето си тръгва от този свят в края на 2018-а, Татяна Лолова отваря старите тетрадки и изважда забравените фотографии, картички и писма, за да си спомня. Част от тиража на \"Дневници & делници\" се разпространява като колекционерско луксозно издание с автограф от любимката на публиката и включва две репродукции на рисунки и една пощенска картичка. В книгата ще прочетете нейните истински бележки, впечатления и преживявания, случили се през годините – от детството, студентството, първите роли, първата книга, получаването на наградата Аскеер... Страниците на \"Дневници & делници\" ще ви разкажат и за радостите в личния й живот – срещата със Славето, появата на сина й Сава, на внуците Сава и Матео. Ще се удивите на таланта й да рисува, да измисля дизайн на дрехи, да прави кукли. Особено интересни са потретните описания на редица артисти като Лили Иванова, Стоянка Мутафова, Нейчо Попов, Григор Вачков, Невена Коканова, Георги Калоянчев-Калата, Велко Кънев, Калин Сърменов, Цветана Манева, Николай Хайтов, Никола Анастасов, Георги Русев и др. В тези кратки етюди е побрана цяла палитра от настроения – ще усетите зад думите на Татяна Лолова и хумора, и болките, и любовта й към живота и професията на артиста. Този своеобразен дневник от 240 страници ще ви направи съпричастни към спомените и към умението й човек да подреди живота си такъв, какъвто е. В това занимание немалка е и ролята на съставителя и редактора Георги Тошев. Творческият усет да подбере най-интересните за публиката и най-ценните за времето пасажи, снимки и илюстративен материал буди истинско възхищение. Чудесният дизайн е дело на Тодор Манолов – проявил е страхотно въображение как да подреди по най-добрия начин този пъзел от стотици материали. Някои от снимките на обичаната актриса се публикуват за първи път в тази книга. А портретите и автопортретите са най-голямата изненада за художническия й талант – в частта \"Делници\" ще видите скици на Шекспир, Мерсия Макдермот, Иван Цветарски, Светослав Светославов-Славето. А ето и за какво е мечтала Татяна Лолова: Мечтая да имам черен тоалет и някакъв страхотен текст, който да е много трагичен! Всъщност да не е много тъжен, да има и закачка. Може да има и нещо малко жизнерадостно! Да весели, да те води към танц, към песен, да показва развитието на целия човешки живот – от започването му до старостта Не знам кой ще напише този текст и дали ще се сбъдне тази ми мечта, но пък е хубаво да не се сбъдват всичките ти мечти. Нека остане и нещо несбъднато. Много бих се радвала, ако мога да направя нещо специално. Не знам как ще се казва, но искам хората да забравят мига Защото съм АЗ! Жена ли съм, мъж ли съм, Татяна Лолова ли съм, актриса ли съм, човек ли съм, от Космоса ли съм Но да изпитат удоволствие, като ме гледат и слушат. Заслужава си да направиш едно такова нещо, да зарадваш другите Много е трудно Какво е да си спомняш? Да подреждаш минали случки, думи, снимки, тъжни и смешни моменти в емоционалната си памет Да си спомняш, може да е щастие, но и проклятие. Животът минава като миг пред очите ти. И може да разбереш какво си пропуснал. Татяна Лолова е обичана актриса. Жена, чийто талант живее от човешките емоции. Познавам я от години. Виждал съм я в щастливи моменти, когато се раздава на своята публика. И когато се оглежда в очите на любимия си съпруг Славето. Бил съм до нея и когато мълчи от болка. Славето! Дори не мога да си представя в този чуплив свят какво е да споделяш живота си с някого цели 56 години. Татяна Лолова и Светослав Светославов – Славето са доказателството, че любовта е възможна, \"докато смъртта ни раздели\". Бях с Таня, Славето и сина им Сава на 25 декември 2018 г. На другия ден Славето си тръгна Таня остана. Сама. За да си спомня. И да подреди живота си такъв, какъвто е. Тя отвори старите тетрадки, извади забравени фотографии. Спасение от празнотата. След Славето. Таня е тук. Сама. И си спомня. Пиша. От малка. Записвам всичко, което трябва да направя. Предпочитам с молив. Така подреждам мисли, дни, задачи. Обичам да пиша. И да рисувам. Мечтаех да водя дневник през целия си живот. Да записвам всеки ден случки и преживявания. Не успях. Животът се случваше по-бързо от намеренията и мечтите ми. Надбягвахме се. И той ме изпреварваше всеки път, когато помислях, че трябва да опиша някое свое преживяване. И все пак успях да подредя в тетрадка някои хубави и трудни моменти. Писането ми помага да се справя. И с еуфорията на радостта, и с бездната на мъката. Пиша и днес. Кратко. Задачи, телефони, срещи, имена. Все по-рядко – преживявания. Животът е бърз. Думите – кратки. Последното нещо, което написах, беше на Рождество, 2018. Татяна Лолова *** САТУРНОВА ДУПКА Откъде я намирам тази енергия? Не знам. Купувам я. Плащам кеш или ми я дават на юнашко доверие? Уморих се да подскачам върху жаравата на ежедневието! Уморих се да ловя краищата на левовете! И да ги придърпвам внимателно, за да ги свържа. Уморих се да жаля за всеки, който живее по-тежко от мене! Уморих се да се чувствам бодра и да се радвам на всяко разсъмване! Уморих се да мечтая през зимата за едно безгрижно потапяне в морето! Уморих се да съм уморена! Здравей, бодрост! 29.01.2005 *** ГРИШАТА Нося го ежедневно в мислите си, в спомените си, в очите си, в душата си, в радостите и надеждите си, в огорченията, разочарованията и жизнеността си. Не съм единствена в това. Така живее всеки, който се е докоснал до него и до нещата, които създаде. Преди много години започнахме професионалния си живот, след четири години студентстване. Гришата Вачков дойде да става артист в София. Беше ярък, масивен, с дръпнати очи, буйна черна коса, силен, изразителен глас. Беше роден за артист. Не можеш да го отминеш. Когато се разминаваш с него, нещо те дръпва за главата и вратът ти се извива, за да продължиш да го гледаш. Заедно завършихме в класа на проф. Стефан Сърчаджиев. После той замина за Враца с Цакето (Дачев), Кольо (Анастасов) и Нина (Дамянова). Аз бях в Русе. След г. и половина с Гришата бяхме от хората, които Сърчо извика да основаваме нов театър – Сатиричния. Веднъж на ул. \"Солунска\" излизаме група млади артисти от кино \"Славейков\", близо до мястото, където маестро Чапкънов сложи да седят Петко и Пенчо Славейкови. Гришата, силно развълнуван от филма, прошепна: \"Дойде нашият ред! Вече ще сме ние! Няма да мине киното през нас!\" Киното не можа да мине без него. И телевизията не мина без него. И в Театъра игра много. Колкото можа. И навсякъде беше \"запазена марка\". Много го обичаше Йордан Радичков. Методи Андонов също го обичаше и ценеше много. Обичаха го и много други. Публиката го боготвореше. И той обичаше много – много хора и много неща. Беше луд за дъщеря си. Луда обич. Много искаше да има и момче. Син. Много обичаше да черпи. Да храни и пои приятели, близки, познати и непознати. Беше болен, но рядко му личеше. Ведър и жизненолюбив. Много талантлив. Обичаше да прави подаръци. Често и без повод. Винаги намираше повод. От него имам един копринен черен шал на цветя, руски, с дълги ресни. Купи ми го от една изложба на ул. \"Г. С. Раковски\". Беше най-красивият експонат. На петгодишния ми син подари страхотен туристически нож с кокалена дръжка и красив кожен калъф. Сам не пиеше, малко ядеше, но се радваше да види, че на всички им е вкусно. Наливаше чашите и викаше: \"Наздраве!\" Камерата го обичаше. Хубаво ми е да го гледам. Всеки път тичам да го видя и сълзите ми щастливо мокрят лицето, карат ме да примигвам бързо и начесто, за да не замъгляват образа му. И пак е жив. Жив е.", "date": "2019.11.02", "title": "Откъс от \"Дневници & Делници\" на Татяна Лолова"}
{"url": "https://www.dnevnik.bg/sport/2019/11/02/3986156_snimka_na_denia_istoricheskiiat_sram_za_baiern_mjunhen/", "text": "Байерн\" (Мюнхен) допусна тежко поражение с 1:5 от \"Айнтрахт\" (Франкфурт) в мач от Бундеслигата и остана на четири точки от първото място. Загубата е най-тежката за баварците от 10 години насам, които не бяха получавали пет гола от сезон 2008-09, когато отстъпиха на \"Волфсбург\". Кръгът в Германия беше белязан и от друг разгром, като \"РБ Лайпциг\" разби \"Майнц\" с 8:0.", "date": "2019.11.02", "title": "Снимка на деня: Историческият срам за \"Байерн\" във Франкфурт"}
{"url": "https://www.dnevnik.bg/sviat/2019/11/02/3986160_shefut_na_antiekstremistkata_slujba_na_ingushetiia_e/", "text": "Началникът на Центъра за противодействие на екстремизма на Ингушетия е застрелян тази вечер в Москва, съобщават местните информационни агенции без да се позовават на официални източници. Ибрахим Елджаркиев и брат му Абдулахмед са причакани от килъра на московска улица в западната частна града. Той е изстрелял по жертвите си не по-малко от девет куршума като последните два изстрела са в главите им. След което набегом се изнесъл от местопрестъплението. Камера в района е заснела убиеца - мъж с шапка, червено яке и тъмен панталон. В друг район на града е открито подозрително изоставено БМВ  X7, с което се предполага, че убиецът е избягал. Сигналът за инцидента е подаден в 18.30 ч. местно време. ТАСС съобщава, че шефът на центъра на борба с екстремизма в Ингушетия е бил в Москва по лична работа, а не по служба. Източник от разследването е уточнил пред държавната агенция обаче, че приоритетна версия е конфликт между жертвата и религиозни екстремистки групировки в автономната република. Елджаркиев оглавява силовата структура през декември 2017 г., след като предшественикът му влиза в затвора заради изтезания, прилагани в центъра. През януари тази година по колата на Елджаркиев е стреляно с автомат докато пътувал от Чечения към Ингушетия, но без самият той да пострада, докато спътниците му са тежко ранени, припомня руската служба на Би Би Си. ", "date": "2019.11.02", "title": "Шефът на антиекстремистката служба на Ингушетия е застрелян в Москва"}
{"url": "https://www.dnevnik.bg/sviat/2019/11/02/3986159_soros_da_deitvame_spored_principite_si_dori_kogato/", "text": "Като някой, изпитал ужасите на окупираната от нацистите Европа, смята ли, че онези, които правят сравнения с онази епоха, изобщо не са прави - или светът се е отправил към едно наистина мрачно място? \"Определено не го изключвам\", отвръща той. Но според него всичко зависи от нас. \"Не можем пасивно да чакаме нещата да се оправят. Трябва да действаме според принципите си, дори когато ситуацията изглежда безнадеждна.\" Това казва Джордж Сорос в  интервю за в.\"Гардиън\"  по повод възхода на популистки и авторитарни политици в Европа, Северна Америка и по света. Авторът Шон Уокър разказва, че в новата си книга известният филантроп и финансист описва 2016 г. като   (точката, противоположна на зенита в астрономията - термин използван като символ на голямо падение) в смисъл на отдалечаването от отворените общества. Тогава беше вотът за Брекзит и избирането на Доналд Тръмп за президент на САЩ. \"Той ми разказва още, че вижда известни признаци, че \"приливът отново иде\" - в дебатите за импийчмънт на Тръмп и изборите за Европейски парламент по-рано тази година, в които наионалистите не се представиха толкова убедително, колкото мнозина се опасяваха\", пише още Уокър. Няколко дни след разговора им Сорос присъства на заседание на борда на американската му фондация, на което дискусията се върти около това как работата може ад се адаптира спрямо променящият се политически пейзаж. Той вече направи дарение от 10 млн. долара за програма за борба с възхода на престъпленията от омраза в САЩ. Бюджетът на американската фондация за 2020 г. е вече определен на 185 милиона долара, което е почти два пъти повече, отколкото през 2016 г. Значителна част са предвидени за развиващите се страни.", "date": "2019.11.02", "title": "Сорос: \"Да действаме според принципите си, дори когато изглежда, че няма надежда\""}
{"url": "https://www.dnevnik.bg/sport/2019/11/02/3986165_duzpa_donese_pobeda_na_union_v_emocionalnoto_derbi_na/", "text": "\"Унион\" се наложи над \"Херта\" с 1:0 в  историческото дерби на Берлин  в Бундеслигата. Срещата предложи невероятна атмосфера и оправда очакванията на феновете в Берлин. Запалянковците на \"Унион\" изпълниха до краен предел стадион \"Старото лесничейство\". Това беше първо дерби на Берлин в елита на германския футбол от 42 години. През второто полувреме двубоят беше прекъснат заради използване на факли и димки, които принудиха рефера Дениз Айтекин да спре срещата. Победният гол за \"Унион\" падна в самия край на редовното време. Дедрик Боята закъсня при шпагат срещу Гентнер, събаряйки в наказателното поле халфа на \"Унион\". Ситуацията беше прегледана със системата за видеоповторениия и дузпата беше потвърдена. От бялата точка Себастиан Полтер стреля мощно и донесе успеха на своя тим.", "date": "2019.11.02", "title": "Дузпа донесе победа на \"Унион\" в емоционалното дерби на Берлин"}
