{"url": "https://www.dnevnik.bg/sport/2018/01/21/3116154_inter_i_roma_se_oshtetiha_vzaimno_s_ravenstvo_na_san/", "text": "Неубедителното представяне на \"Интер\" и \"Рома\" продължи с равенство между двата отбора, което не свърши работа на никой от тях. Най-интересният сблъсък от 21-ия кръг в Серия А завърши 1:1, а това остави и двата тима извън тройката. \"Интер\" е без победа вече шест мача, като има две загуби и четири равенства. Последните три двубоя на \"нерадзурите\" завършиха наравно, а последната победа на тима на Лучано Спалети беше на 3 декември срещу \"Киево\". \"Рома\" също няма победа през 2018 г., като редува загуби и равенства. Джалоросите са с две поражения и две ремита. \"Вълците\" от Рим играха по-добре преди почивката и поведоха в 31-ата минута. Това се случи след груба грешка в защитата на \"Интер\". Вратарят на \"Рома\" Алисон изрита силно една топка, Давиде Сантон я подцени и това позволи на Стефан Ел Шараави да вкара във вратата на Ханданович. За първи път този сезон \"Интер\" се оттегли на почивка като изоставаше на \"Сан Сиро\". През втората част \"нерадзурите\" бяха много по-активни и притиснаха своя съперник. След почивката \"Рома\" отправи само един удар, но той не беше точен. За сметка на това \"Интер\" направи всичко възможно да избегне загубата и четири минути преди края беше възнаграден. Марсело Брозович центрира отляво, а Матиас Весино с глава се разписа във вратата на \"Рома\". Лидер в Калчото остава \"Наполи\", който постигна пета поредна победа. Неаполитанците надиграха \"Аталанта\" с 1:0 като на \"Стадио атлети адзури\". Единственото попадение в Бергамо отбеляза Дрийс Мертенс, който отбеляза 10-ия си гол за сезона. Срещата беше много оспорвана, но по-опитният отбор на \"Наполи\" успя да измъкне три точки. В статистическо отношение \"Аталанта\" имаше равни показатели с гостите, но не успя да вкара положенията си. Мертенс се разписа в 65-ата минута след хубаво подаване на Хосе Мария Кайехон. Испанецът напредна през центъра и изведе белгийския нападател зад гърба на защитата, а той със силен диагонален удар преодоля Етрит Бериша. Съперникът на \"Лудогорец\" в 1/16-финалите на Лига Европа \"Милан\" показа признаци, че излиза от кризата, в която се намира и взе важен успех като гост на \"Каляри\", който е втори поред за тима на Дженаро Гатузо. В герой за \"росонерите\" на \"Сардиния арена\" се превърна котдивоареца Франк Кеси, който отбеляза и двете попадения за успеха с 2:1. Още в осмата минута домакините от Сардиния излязоха напред в резултата след точно изпълнение на Николо Барела. Той получи пас от Йонита и стреля по диагонала, а Джанлуиджи Донарума не се намеси по най-добрия начин, позволявайки топката да влети в мрежата му. След ранното попадение \"Милан\" доминираше на терена, но имаше голям проблем да се справи със сгъстената защита на \"Каляри\". Шест минути преди почивката \"росонерите\" получиха дузпа, когато Чепители препъна Никола Калинич в пеналта. Кеси застана зад топката и хладнокръвно вкара. Три минути преди почивката отново котдивоарецът беше в прегръдките на своите, когато изведе \"Милан\" напред. Голът на Кеси изработи Калинич, който хубаво гардира топката и я подаде на съотборника си, който влизаше на скорост. Второто полувреме се запомни единствено с червените картони на Барела от домакините и Рикардо Родригес от гостите.", "date": "2018.01.21", "title": "\"Интер\" и \"Рома\" се ощетиха взаимно с равенство на \"Сан Сиро\""}
{"url": "https://www.dnevnik.bg/photos/2018/01/21/3116031_fotogaleriia_marshut_na_jenite_subra_stotici_hiliadi_v/", "text": "Стотици хиляди американци излязоха по улиците на САЩ в протест срещу президента Доналд Тръмп. Акцията ознаменува края на първата година от престоя на Тръмп в Белия дом и е продължение на Марша на жените, проведен на 21 януари 2017 г. Тогава маршът беше насочен срещу сексистките изказвания на държавния глава. Сега американските жени опитват да привлекат повече защитници на правата си.", "date": "2018.01.21", "title": "Фотогалерия: \"Маршът на жените\" събра стотици хиляди в САЩ"}
{"url": "https://www.dnevnik.bg/bulgaria/2018/01/21/3116075_mitnicite_vse_oshte_niamat_zashtita_ot_zlovreden_kod/", "text": "Информационната система на агенция \"Митници\" не разполага със система за защита от зловреден код и пробиви като се очаква това да се промени през април 2018 г. Това е записано в докладна от министъра на финансите Владислав Горанов до премиера Бойко Борисов с дата 3 януари 2018 г. Копие на документа беше разпространено от пресцентъра на ГЕРБ като доказателство за това, че  противно на твърденията на БСП  държавните органи са предприели редица мерки за обезопасяване на Българската акцизна централизирана информационна система (БАЦИС) след пробив, констатиран през юли 2016 г.  Темата за пробива в митническата система БАЦИС и възможността в системата да се влиза от различни точки с една парола беше повдигната от БСП покрай внесения от левицата вот на недоверие към правителството заради корупцията. Утре финансовият министър и шефът на митницата ще бъдат изслушани по темата от парламентарната комисия по вътрешна сигурност и обществен ред. Разискванията по вота са на следващия ден. От прокуратурата вече отговориха, че  не са установили данни  за престъпление. ", "date": "2018.01.21", "title": "Митниците все още нямат защита от зловреден код, но ще получат през април"}
{"url": "https://www.dnevnik.bg/photos/2018/01/21/3116065_snimka_na_denia_vikut_na_pobedata_za_grigor_dimitrov/", "text": "Григор Димитров е вдигнал победоносно ръце след последната точка в мача с Ник Кириос. Българският тенисист   и се класира за четвъртфиналите на Australian Open.", "date": "2018.01.21", "title": "Снимка на деня: Викът на победата за Григор Димитров"}
{"url": "https://www.dnevnik.bg/sport/2018/01/21/3116081_radoslav_iankov_zae_vtoro_miasto_v_gigantskiia_slalom/", "text": "Българският сноубордист Радослав Янков завърши на второ място в паралелния гигантски слалом в Рогла, старт от Световната купа. Във финала той отстъпи с по-малко от половина секунда на австриеца Бенямин Карл. Янков записа 14-о време в квалификациите, а след това последователно се справи Невин Галмарини, Кристоф Мик и Силвен Дюфур. Българинът показва, че навлиза във форма, като подиумът за него е първи в Световната купа от близо година. За последно Янков се класира сред първите трима в Банско на 5 февруари. Два дни по-рано беше последната му победа именно в паралелния гигантски слалом. Точно в Банско е следващият старт от Световната купа, който е следващият уикенд. Със спечелените 800 точки днес Янков събра актив от 1880 точки и се изкачи до шесто място във временното класиране на паралелния гигантски слалом. В подреждането за Големия кристален глобус в паралелните дисциплини българинът е пети с 2400 точки. Лидер е швейцарецът Невин Галмарини.", "date": "2018.01.21", "title": "Радослав Янков зае второ място в гигантския слалом в Рогла"}
{"url": "https://www.dnevnik.bg/zelen/2018/01/21/3116071_razgrad_otnovo_obmislia_da_prati_spasenite_luvcheta_v/", "text": "Общинският съвет в Разград отново ще разглежда съдбата на двете спасени лъвчета Масуд и Терез, които в края на 21 декември м.г. реши да прати в Пазарджик, но след  намесата на премиера Бойко Борисов се взе решение те да бъдат настанени в спасителен център в Холандия . На 26 януари общинските съветници ще проведат дискусия по докладна на областния управител на Разград Гюнай Хюсмен, с която той връща като незаконосъобразно предишното им решение. Заради изчакване на документи прегласуването на решението ще остане за февруари, съобщи  dariknews.bg .  Зад идеята лъвчетата да отидат в друг български зоокът еколозите подозират  частен интерес от страна на главния редактор на вестник \"Телеграф\",  който още в началото искаше да ги осинови, както и оказан натиск над община Разград за рязката смяна на позицията. В петък две от комисиите към Общинския съвет в Разград са гласували да бъде потвърдено решението от 21 декември, а именно Масуд и Терез да бъдат пратени в Пазарджик. С доста гласове \"въздържал се\" три комисии са отхвърлили предложение на независимия съветник Милена Орешкова за предоставяне на пет от общо седемте лъва от разградския зоокът на Спасителен център в Холандия. На заседанието на комисиите миналата седмица кметът Валентин Василев е показал регистрационни карти на двете лъвчета, които са издадени от Регионалната инспекция по опазване на околната среда и водите в Русе на 28 декември м.г. на база на актове за приплод, които пък са с дата 9 септември. Регистрационните карти са издадени след заседание на 21 декември м.г., на което е решено лъвчетата да идат в Пазарджик. Тогава е обявено, че няма актове за приплод, които според зам.-кмета Галина Георгиева играят ролята на актове за собственост при движимите вещи, каквито са животните. В регистрационните карти има техническа грешка - адресът на юридическото лице собственик е объркан. На заседанието на комисиите Василев е казал, че все още няма отговор на запитване до Министерството на околната среда и водите дали спасителният център в Холандия отговаря на стандартите. Комисията по законност е решила да се изчака информацията от министерството и гласуването на новото решение за съдбата на лъвчетата да остане за февруари. ", "date": "2018.01.21", "title": "Разград отново обмисля да прати спасените лъвчета в Пазарджик"}
{"url": "https://www.dnevnik.bg/sport/2018/01/21/3116070_video_nai-vajnite_momenti_ot_dramatichnata_pobeda_na/", "text": "Григор Димитров и Ник Кириос изиграха един от най-добрите мачове от началото на  Australian Open , а българинът излезе победител от драматичния сблъсък. Световният №3 си осигури място в четвъртфиналите след 3.30 часа битка на корта с австралиеца. Димитров  пречупи Кириос със 7:6 (3), 7:6 (4), 4:6, 7:6 (4) . За място в полуфиналите Димитров ще срещне британеца Кайл Едмънд. Той победи също в четири сета Андреа Сепи от Италия. Срещу Едмънд Димитров има две победи от два мача. \"Винаги е много трудно да играеш срещу Ник. Загубих от него преди две седмици (в Бризбейн). Той сервираше невероятно днес, играе невероятно. Заслужава уважение за начина, по който се бореше. Toва беше един от тези мачове, в които трябва да си търпелив и да се стремиш да се възползваш от всяка възможност, която се открие пред теб. Дори когато сервирах за мача, знаех, че нищо не е свършило\",  каза Димитров след мача . Кириос пласира 36 аса и в два от четирите сета успя да навакса пробив пасив, за да стигне до тайбрек. Българинът заяви, че в момента е фокусиран изцяло как да се подобрява с всеки изминал ден.", "date": "2018.01.21", "title": "Видео: Най-важните моменти от драматичната победа на Григор Димитров над Кириос"}
{"url": "https://www.dnevnik.bg/sviat/2018/01/21/3116084_broiat_na_jertvite_sled_atakata_v_hotel_v_kabul_raste/", "text": "Поне 19 са жертвите, между които и шестима чужденци, при атаката на хотел \"Интерконтинентал\" в Кабул, съобщи \"Ройтерс\". Снощи група въоръжени мъже нападна международния хотел, а на сутринта властите обявиха, че нападателите са ликвидирани. Талибаните поеха отговорност за атаката. Информацията за броя на загиналите постоянно се променя и \"Ройтерс\" не изключва жертвите да са повече.  Говорител на министерството на здравеопазването потвърждава за 19 тела, закарани в болниците. Сред загиналите има служители на местната авиокомпания КамЕър (KamAir), отседнали в хотела, някои от които не са граждани на Афганистан. Местните медии съобщават, че сред жертвите има граждани на Украйна и Венецуела. Според информация на ДПА сред загиналите са също тадижикистанец и грък. Над 150 гости успяха да избягат след като сградата се запали, някои скочиха от балконите, други бяха спасени от афганистанските сили на реда.", "date": "2018.01.21", "title": "Броят на жертвите след атаката в хотел в Кабул расте"}
{"url": "https://www.dnevnik.bg/sviat/2018/01/21/3116082_pri_silno_razceplenie_germanskite_socialdemokrati/", "text": "След няколко часа разгорещени дебати на извънредния конгрес днес германските социалдемократи дадоха мандат за стартиране на задълбочени преговори за коалиция с консерваторите на Ангела Меркел. За решението са били 362 делегати, а против - 279, съобщи \"Ройтерс\".  Сред социалдемократите обаче  има толкова много разделения , че малко наблюдателите се осмеляваха да прогнозират резултата от вота. Всички лидери зад председателя Мартин Шулц призоваха да се гласува положително. Но леви партийни функционери на средно ниво, младежките организации на партията, някои регионални високопоставени лица и местни органи се обявиха против съюза. Ако мнозинството социалдемократи бе гласувало отрицателно днес това почти със сигурност би довело до предсрочни избори и дори можеше да сложи край не забележително дългата политическа кариера на Меркел. Защитниците на коалицията посочват 60 предложения в  предварителното коалиционно споразумение  между двете партии, които са пряко вдъхновени от платформата на социалдемократитие – включително около 46 милиарда евро допълнителни разходи за социални помощи, намаляване на данъци, нова политика за мигрантите и подкрепа за задълбочаване на европейската интеграция. Решението днес не преодолява последната пречка пред сформирането на правителство, тъй като Шулц обеща подробното коалиционно споразумение, което трябва да се изработи и да бъде гласувано от всички 440 000 членове на партията.", "date": "2018.01.21", "title": "При силно разцепление германските социалдемократи дадоха зелена светлина на коалицията с Меркел"}
{"url": "https://www.dnevnik.bg/photos/2018/01/21/3115971_fotogaleriia_severnokoreiskata_delegaciia_inspektira/", "text": "Автобус, превозващ севернокорейския екип, който ще инспектира местата на които ще се проведат  , преминава през моста на Великото обединение в близост до демилитаризираната зона, разделяща двете Кореи.", "date": "2018.01.21", "title": "Фотогалерия: Севернокорейската делегация инспектира съоръженията за олимпийските игри в Пьонгчанг"}
{"url": "https://www.dnevnik.bg/sport/2018/01/21/3116092_baiern_postigna_shesta_poredna_pobeda_sled_mach_s/", "text": "Байерн\" (Мюнхен) взе втора победа след подновяването на  Бундеслигата  и шеста поредна при убедителния успех с 4:2 над \"Вердер\". Резултатът не показва действителното разпределение на силите, след като \"бременските музиканти\" играха много храбро на \"Алианц арена\" и можеха да си тръгнат с нещо от Бавария. Баварците записаха  15-и пореден успех над съперника си , последната победа на \"бременските музиканти\" датира от 2008 година. Шампионите на Германия влязоха мудно в срещата и след 25 минути игра се оказаха догонващи. Гостите от Бремен бяха много агресивни, пресираха по целия терен и не се притесняваха да атакуват. В 25-ата минута Жером Гондорф се разписа след много хубаво подаване на Макс Крузе и прокара топката под плонжа на Свен Улрайх. Четири минути преди почивката \"Байерн\" все пак успя да изравни, а точен беше Томас Мюлер. Капитанът на баварците вкара с хубав удар от въздуха, след като получи подаване от Жером Боатенг. Мюлер първо омекоти подаването, с което елиминира защитник, а после прати топката в мрежата. През втората част \"Байерн\" беше по-настоятелен и в 63-ата минута излезе напред в резултата. Хамес Родригес центрира от ъглов удар, а Левандовски беше най-добре пласиран, засичайки топката в мрежата – 2:1. Радостта на баварците обаче не трая много дълго, като 11 минути по-късно \"Вердер\" изравни. Защитата на домакините не беше много добре построена при един корнер, Томас Дилейни отклони топката, тя рикошира в Никлас Зюле и влетя в мрежата на \"Байерн\" за втори път. Баварците на свой ред повишиха темпото и разликата веднага се усети. В заключителните 13 минути паднаха нови два гола, с което шампионът подпечата победата си. Първо в 77-ата минута Мюлер асистира на Левандовски, който с глава вкара второ си попадение. Шест минути преди края Мюлер също се разпис за втори път, отново след хубава атака. Хамес намери капитана на \"Байерн\" с технично подаване и той с едно докосване преодоля вратаря Павленка. За Мюлер това беше девети гол срещу \"Вердер\", като тимът от Бремен е любимата жертва на нападателя. Мюлер вече има и 100 гола в Бундеслигата, отбелязани в 272 мача за \"Байерн\". Във всички турнири попаденията на нападателя са 167 в 417 двубоя. В подреждането \"Байерн\" има 47 точки и води с 16 пред \"Байер\" (Леверкузен). Третият и четвъртият \"РБ Лайпциг\" и \"Борусия\" (Мьонхенгладбах) също са с 31 точки, а \"Борусия\" (Дортмунд) е пети с 30.", "date": "2018.01.21", "title": "\"Байерн\" постигна шеста поредна победа след мач с шест гола срещу \"Вердер\""}
{"url": "https://www.dnevnik.bg/gradska_sreda/2018/01/21/3116078_glavniiat_arhitekt_na_sofiia_obiavi_voina_na/", "text": "Главният архитект на София Здравко Здравков подема война срещу \"визуалния шум\" - изобилието на рекламни пана, замърсяващи целия град. Пред БНР той съобщи, че откакто е поел поста през май 2016 г., досега са свалени около 500 незаконни рекламни елемента - телефонни кабини, хоругви, реклами по стълбовете и мостовете. Работим активно да изчистим града. Този визуален шум - натрупването на реклами, е изключително дразнещ и разтоварването на града от реклама е нещо което целим с новата нормативна уредба, каза главният архитект на София. Едно от измененията в нормативната уредба ще е двойно увеличение на минималното разстояние между билбордовете, което сега е 50 м. Ще бъде вкаран ред при брандирането на сградите, монтирането на реклами по чадърите и изнасянето на фризерите на улиците, ще се заличи нормативната дупка за понятията зимна и лятна градина. Радикални ще са мерките за следене на сроковете, така че градът да се разчисти от прекомерния брой реклами с изтичането на сроковете за ползване на съответните площи. Здравков изрази надежда, че до края на януари наредбата ще бъде готова за обсъждане в общинския съвет.", "date": "2018.01.21", "title": "Главният архитект на София обяви война на \"визуалния шум\""}
{"url": "https://www.dnevnik.bg/sport/2018/01/21/3116110_real_prekusna_loshata_si_seriia_s_razgrom_nad/", "text": "След три мача без победа, които оставиха тима по-близо до зоната на изпадащите, отколкото до лидера \"Барселона\", \"Реал\" (Мадрид) се върна на пътя на успехите. Шампионът в Ла Лига разгроми \"Депортиво\" (Ла Коруня) със 7:1 на \"Сантяго Бернабеу\". Отборът на Зинедин Зидан записа най-убедителната си победа от началото на сезона. По два гола за успеха отбелязаха Гарет Бейл, Начо и Кристиано Роналдо, а веднъж се разписа Лука Модрич. Не всичко тръгна по мед и масло за шампионите, които се нуждаеха от доста време, за да се събудят. \"Депортиво\" изненадващо поведе на \"Бернабеу\", когато в 23-ата минута Адриан се разписа. Лукас Перес се възползва от грешка в защитата, подаде на Адриан и той от три метра нямаше как да сгреши. Това по-скоро ядоса белите, които до почивката успяха да обърнат резултата в своя полза. В 32-ата минута точен беше централният защитник Начо, който се разписа с удар от около 11 метра, дошъл след подаване на Марсело. Отново Марсело беше замесен и във второто попадение на \"Реал\", което падна три минути преди паузата. Негово центриране прехвърли адресата си Роналдо, но топката попадна в Гарет Бейл, а с фалцов удар уелсецът изведе \"Реал\" напред – 2:1. През втората част \"Реал\" изглеждаше много по-уверен при владеенето на топката и създаде повече опасности за гостите. В 58-ата минута отново Бейл се разписа, след като засече с глава центриране от корнер на Тони Кроос. Десет минути по-късно името си сред голмайсторите записа и Лука Модрич. Хърватинът се разписа в Ла Лига за първи път от септември 2016 г., като получи пас от Роналдо с пета и прати топката край плонжа на вратаря. След четвъртото попадение последваха силни минути за \"Депортиво\", но галисийците нямаха късмет, като при най-доброто си положение, Начо изби топката от голлинията. До края на срещата \"Реал\" се разписа още три пъти. В 78-ата минута Каземиро намери Роналдо в наказателното поле и португалецът вкара с глава. Шест минути по-късно звездата на \"Реал\" вкара за втори път този път след пас на Лукас Васкес. Крайният резултат 7:1 оформи Начо, който беше точен след корнер. Топката стигна до защитника, той я спря с десния си крак, завъртя се около оста си и с шут с левия отбеляза второто си попадение. С победата \"Реал\" събра 35 точки, като заема четвъртото място. Третият \"Валенсия\" е с 40 точки и мч повече от шампионите.", "date": "2018.01.21", "title": "\"Реал\" прекъсна лошата си серия с разгром над \"Депортиво\" (Ла Коруня)"}
{"url": "https://www.dnevnik.bg/sport/2018/01/21/3116118_totnum_stigna_samo_do_tochka_pri_gostuvaneto_na/", "text": "Тотнъм\" завърши наравно 1:1 при гостуването си на южния бряг срещу \"Саутхемптън\". \"Шпорите\" не се възползваха от слабата форма на противника си, но и не играха на висота, като дори можеха да загубят на \"Сейнт Мери\". Срещата се игра при много тежки условия и непрестанен дъжд, които направиха терена доста труден за футболистите. Всичко по-интересно се случи в рамките на по-малко от 200 секунди. Толкова време раздели автоголът на Давинсон Санчес, с който \"светците\" поведоха и изравнителното попадение на  Хари Кейн . \"Един равностоен мач и доста труден за двата отбора. Мисля, че теренът беше много тежък, но така е не само за нас, но и за съперника. Имаше много битка, но честна и футболна битка. Направихме доста грешки, имахме сериозни проблеми при изграждането на атаките и изнасянето на топката\", каза Маурисио Почетино след двубоя. Мениджърът на \"Тотнъм\" не е притеснен, че тимът му изостава с две точки от \"Ливърпул\" в битката за Топ 4, въпреки че червените тепърва ще изиграят мача си от 24-ия кръг срещу \"Суонзи\". За разлика от предишния мач между двата тима на 26 декември на \"Уембли\", когато  победиха с 5:2  този път \"шпорите\" не играха толкова добре. \"Саутхемптън\" започна вдъхновено и много агресивно, като в началните минути имаше предимство срещу съперника си. \"Светците\" атакуваха предимно по левия фланг, като там Душан Тадич и Райън Бъртранд създадоха доста опасности, но Маноло Габиадини не успя да се възползва. Все пак в 15-ата минута Тадич изведе Бъртранд, той центрира остро, а в опита си да изчисти Санчес прати топката в собствената си мрежа – 1:0. \"Тотнъм\" отговори много бързо и 197 секунди след гола на \"светците\", Хари Кейн се разписа. Нападателят на \"шпорите\" вкара с глава след центриране на Бен Дейвис от корнер и отбеляза своето 99-о попадение за \"Тотнъм\" във Висшата лига. През втората част теренът стана още по-тежък, а острите влизания бяха по-честа гледка от красивите изпълнения. \"Саутхемптън\" имаше отличен шанс да победи в края, но 17-годишният Обафеми, който влезе като резерва не успя да отправи удар след подаване на Тадич. \"Обнадежден съм от това представяне, защото играхме силно срещу един от най-добрите отбори в страната. Момчетата се бориха и искаха да вземат трите точки. Знам, че положението ни не е добро, но заедно ще излезем от него\", каза след двубоя мениджърът на \"светците\" Маурисио Пелегрино. В класирането \"Тотнъм\" е пети с 45 точки, \"Саутхемптън\" е на 18-о място с едва 22 точки. \"Светците\" са без победа вече 11 мача (шест равенства и пет загуби).", "date": "2018.01.21", "title": "\"Тотнъм\" стигна само до точка при гостуването на \"Саутхемптън\""}
{"url": "https://www.dnevnik.bg/sport/2018/01/21/3116124_nik_kirios_grigor_dimitrov_moje_da_specheli_titla_ot/", "text": "Драматичният мач между  Григор Димитров  и Ник Кириос на осминафиналите на Australian Open беше последван от думи на уважение между двамата тенисисти. Австралиецът посочи световния №3 като един от големите фаворити за титлите от Големия шлем в момента. Димитров пречупи Кириос  след 7:6 (3), 7:6 (4), 4:6, 7:6 (4) в мач, който продължи 3 часа и 30 минути. В третия си четвъртфинал в Мелбърн българинът ще срещне Кайл Едмънд от Великобритания, срещу когото има две победи от два мача. \"Казах му просто да вярва в себе си, защото мисля, че понякога точно това му липсва. Той притежава всичко в тениса, доказал се е на високо ниво и мисля, че един ден ще спечели турнир от Големия шлем. Пожелавам му да извърви целия път, затова му казах да вярва\", обясни Кириос на пресконференция след двубоя. Австралиецът неведнъж е казвал, че Димитров е един от най-близките до него в световния тур. Кириос описа сблъсъка си с българина като много тежък, но не съжалява защото е загубил от един от най-добрите играчи в света. \"Срещу Григор винаги е много трудно да играеш, защото той е в много добра форма и играе страхотен тенис. Имах доста шансове дори да спечеля мача, но не успях да се възползвам. Мисля, че няколко точки решиха мача, това не ми достигна\", добави Кириос. За думите на Кириос, Димитров каза, че е получил позитивно съобщение от него и изрази на голямото уважение помежду им. \"Той наистина е страхотно момче, разбираме се много добре на корта и извън него. За мен е хубаво да получа такава подкрепа и да видя феърплей и уважение след такъв мач\", каза световният №3. \"Бях уверен в края на мача, защото знаех, че играя по-добър от тенис от предишните кръгове. Дори, когато загубих третия сет не се отчаях, гледах да запазя положителната нагласа\", каза Димитров. Той обясни, че за него е било още по-трудно заради голямата подкрепа, която имаше Кириос от публиката на \"Род Лейвър арена\".", "date": "2018.01.21", "title": "Ник Кириос: Григор Димитров може да спечели титла от Шлема, казах му да вярва"}
{"url": "https://www.dnevnik.bg/photos/2018/01/21/3116112_fotogaleriia_svetovnite_snimki_na_denia_-_20_i_21/", "text": "Будистки монаси се подготвят за благотворителна церемония в Мианмар.", "date": "2018.01.21", "title": "Фотогалерия: Световните снимки на деня - 20 и 21 януари"}
{"url": "https://www.dnevnik.bg/sport/2018/01/21/3115919_grigor_dimitrov_sreshta_kirios_s_nadejda_za_nov_probiv/", "text": "Григор Димитров излиза днес срещу Ник Кириос в мача, който до голяма степен ще даде отговор дали българинът ще може да повтори миналогодишния си пробив в Australian Open. Двамата ще се срещнат в  осминафинален двубой, който ще започне не по-рано от 10.00 часа . Дотук третият в света имаше тежки мачове, включително и  неочаквано драматичния двубой с американския квалификант Макдоналд Макензи във втория кръг . Димитров се измъкна, а след това  мина и друго голямо изпитание срещу Андрей Рубльов . Въпреки тези трудности обаче мачът с Кириос ще е от друго ниво. Срещу себе си българинът ще има  тенисист, който изглежда уверен и с желание да се докаже  пред подкрепящата го австралийска публика. Кириос, който е 17-и в света, впечатлява с представянето си до момента. Това, което най-много трябва да притеснява Димитров, е сервисът на съперника. Задълбочен статистически анализ на Tennis Australia показва, че той е шестият най-добър изпълнител на сервис в мъжкия тенис за последните 25 години. Двамата са играли три пъти един срещу друг, като българинът има две победи. Австралиецът спечели последния мач помежду им - в полуфиналите в Бризбейн, където  детронира Димитров  и след това спечели титлата. Сега цената е много по-висока. Спечелилият ще срещне в четвъртфиналите наглед лек съперник - победителят между Кайл Едмънд (49-и в света) и Андреас Сепи (76-и). Това открива възможност за влизане в полуфиналите, където Димитров игра преди година. \"С Григор ще бъде тежко със сигурност. Той е невероятен спортист и един от най-добрите тенисисти в света. Мисля, че форматът три от пет сета много му допада и той е много опасен в такива мачове\", каза Кириос. Добрата новина за двамата е, че според прогнозите температурите ще са по-ниски от предходните дни.", "date": "2018.01.21", "title": "Григор Димитров среща Кириос с надежда за нов пробив в Мелбърн"}
{"url": "https://www.dnevnik.bg/evropa/2018/01/21/3115257_socialdemokratite_glasuvat_dnes_dali_da_ima_koaliciia/", "text": "Съдбата на най-дълго управлявалият лидер в Европа все още на власт ще бъде решена днес от разпокъсана партия, която загуби половината от избирателите си и смени шест ръководителя за последните 15 години, пише \"Уол Стрийт Джърнъл\". Четири месеца, след като Германската социалдемократическа партия получи най-лошия си следвоенен резултат на избори, 600 партийни делегати ще се срещнат, за да решат дали да сключат коалиция с консерваторите на Ангела Меркел и да осигурят на канцлера четвърти мандат. Гласуване с \"да\" ще постави началото на задълбочени коалиционни преговори между двете партии. Гласуване с \"не\" почти със сигурност ще доведе до предсрочни избори и дори може да сложи край не забележително дългата политическа кариера на Меркел. Предвид, че няма никоя друга партия в парламента, с която да сключи съюз, Меркел ще трябва да направи трудния избор между сформиране на нестабилно правителство на малцинството и нови избори. Сред социалдемократите обаче  има толкова много разделения , че малко са наблюдателите, които се осмеляват да прогнозират резултата от вота. Всички лидери зад председателя Мартин Шулц призовава за \"да\". Но леви партийни функционери на средно ниво, младежките организации на партията, някои регионални високопоставени лица и местни органи са против съюза. \"Въпросът разделя партията\", коментира парламентарният секретар на социалдемократите и поддръжник на идеята за нова коалиция Карстен Шнайдер . \"И двете страни са истински разтревожени за оцеляването на партията\". Опонентите на коалицията с Меркел твърдят, че социалдемократите се нуждаят от пречистващ период в опозиция и време за разсъждение за това какво наистина защитават. Освен това те посочват като аргумент, че Социалдемократическата партия вече два пъти управлява с консерваторите след 2005 г. и и двата пъти излиза с отслабени позиции. Защитниците на коалицията обаче посочват 60 предложения в  предварителното коалиционно споразумение  между двете партии, които са пряко вдъхновени от платформата на социалдемократитие – включително около 46 милиарда евро допълнителни разходи за социални помощи, намаляване на данъци, нова политика за мигрантите и подкрепа за задълбочаване на европейската интеграция. Дори и да бъде одобрено споразумението за коалиция в неделя, това няма да е последната пречка пред сформирането на правителство, тъй като Шулц обеща подробното коалиционно споразумение, което трябва да се изработи, да бъде гласувано от всички 440 000 членове на партията. Предвид, че те са доста по-отворени за коалиция (61% са \"за\" според проучване от четвъртък), според наблюдатели последният реален тест ще е гласуването днес на 600-те партийни функционери.", "date": "2018.01.21", "title": "Социалдемократите гласуват днес дали да има коалиция с Меркел"}
{"url": "https://www.dnevnik.bg/analizi/2018/01/21/3114641_borislav_skochev_dori_v_lagerniia_ad_pobedata_nad/", "text": "Представянето на книгата ще бъде съпроводено от дискусия с участието на бивши лагеристи, представителя на културен център \"Евгени Босилков\" отец Паоло Кортези, исторически преглед на периода ще направи проф. Евелина Келбечева. - Повече от 10 години продължи работата. Първите източници бяха спомените на лагеристи. Оказа се, че има издадени много такива спомени, а през тези 10 години излязоха и немалко други, но много от тях са в малък тираж, издадени от собствените си автори или техни наследници и е трудно човек да ги намери дори в Народната библиотека. Тези спомени препрочитах много пъти на различните етапи на изследването. Разбира се, разговарях и с бивши лагеристи, например с един от първите въдворени в \"Белене\", известния с достойното си поведение анархист Трифон Терзийски, или въдворените през 1985 г. Сабри Искендер, по-късно един от лидерите на борбата на турците за човешки права, и Димитър Пенчев, земеделец и политически затворник. Следващата стъпка бяха документите, създавани от лагерната администрация, отделение \"Въдворяване и изселване\", отдел \"Затвори\" – МВР, Държавна сигурност, ръководството на МВР, Политбюро на ЦК на БКП, Министерския съвет и всякакви други държавни органи. Също така профили на лагера, съставени от анализаторския отдел на Радио Свободна Европа въз основа разказите на бивши лагеристи, избягали на Запад, доклади на ЦРУ, доклади на западни дипломати - Наложило се е убеждението, че лагерите са закрити през 1962 г. Това не е вярно. Тогава е закрит Ловешкият лагер. Но през януари 1964 г. на остров Белене отново са изпратени хора без присъда. - През 1966 г. министърът на правосъдието Светла Даскалова и председателят на Върховния съд Ангел Велев дават становища, че съществуването на такова място за отнемане на свободата без присъда е недопустимо по конституция и закон. Но концлагерът продължава да функционира поне до 1977 г., когато влиза в сила промененият заради Хелзинкските споразумения Закон за народната милиция, от който отпада административната мярка \"принудително установяване на ново местожителство\" и лагерът би трябвало да е бил закрит. Но има данни за хора без присъда и през 1978 г., и през 1981 г. Лагерът отново е открит в края на декември 1984 г., когато започва насилственото преименуване на турците. Така че \"Белене\" съществува с малки прекъсвания от 1949 г. до 1987 г. - Предвоенни държавници, офицери, лидери на опозицията след 1944 г. Но основната лагерна група в годините 1949-1953 е тази на селяните. Това е времето на насилствената колективизация и в лагера селските стопани са близо 50%. Тъй като те са били за по-кратки срокове, може да се направи оценка, че са над 60% от общия брой на преминалите през \"Белене\" в този период. Въобще по това време картината на лагерния състав отразява етапите на съветизацията на България: унищожаване на държавните структури на Царство България, ликвидирането на българския национализъм и на антисталинските крайнолеви движения, ликвидирането на партийната политическа система, национализацията, идеологизирането на образованието, колективизацията, вътрешнопартийната чистка, превземането на православната църква и показните процеси срещу католическата и протестантската църква. През 1956-1959 г. са въдворени някои от старите опозиционери, но сега главният обект на репресията са младежите. През януари-март 1958 г. в лагера са изпратени като \"хулигани\" близо 1700 младежи. Голяма част от тях са синове на \"народни врагове\" или са почитатели на джаза и рокендрола, на модерните западни танци, на \"хулиганските\" палта с дървени копчета, тесните панталони и прическата \"конска опашка\". През 60-те и 70-те години политическите лагеристи са предимно българи мюсюлмани, които се съпротивляват на насилственото им преименуване в годините 1964-1965 и 1970-1973. Останалите са въдворени за \"вражеска агитация и пропаганда\" (което обикновено означава разказване на политически вицове и вицове за Тодор Живков, критични думи за властта, коментиране на повишаването на цените и пр.). Други – за бягство или замисъл за бягство през границата, трети за \"контрареволюционна дейност\". В периода 1984-1987 г. огромната част от лагеристите са турци, които не приемат насилствено дадените им имена или са авторитетни личности, превантивно въдворени от Държавна сигурност, за да не се превърнат в лидери на съпротивата. Но също така има българи мюсюлмани, които са преименувани още през 70-те, но са спазвали религиозните си традиции. Както и 14 българи, въдворени по политически причини, но без пряка връзка с \"възродителния процес\". - Въдворени са и много случайни хора. Например през 1949 г. са 4000 души в две акции, като при втората, след смъртта на Георги Димитров, това са хора, които не са демонстрирали скръб и покруса или са били заподозрени, че се радват, защото се усмихвали, били облечени в светли дрехи или са вдигнали сватба. Така че създаването на \"Белене\" в края на юни 1949 г. съвпада с тази демонстрация на напълно произволен избор на жертвата, който според Хана Аренд е най-същественият принцип на тоталитарния концлагер: така се унищожава човекът като субект на правото чрез ликвидирането на нормалната юридическа процедура, при която определено престъпление води до предвидимо наказание. В концлагера са изпратени и майки и бащи, съпруги, братя и сестри на бегълци. Според допълнение в наказателния закон от началото на 1953 г., тези от тях, които са знаели за готвеното бягство и не са ги издали, са осъждани от 5 до 10 години затвор, а другите, които не са знаели, са изпращани в концлагер или са изселвани. - Въдворяването е правено главно заради липса на каквото и да е провинение и дори скалъпването на съдебен процес е било трудно, Иначе режимът е предпочитал съдебното преследване. Затова и моментният брой на политическите затворници обикновено е два пъти по-висок от този на въдворените без присъда лагеристи. При реализации на Държавна сигурност и задържания без предварителна разработка много повече са изпратените на съд, отколкото изпратените в концлагер. Изключения правят няколко по-големи акции, като двете през 1949 г., въдворяването на младежи в началото на 1958 г. и въдворяването по време на \"възродителния процес\". Но също когато се е налагала масова и спешна репресия или когато властта не е искала \"да произвежда герои\". - Да, \"Белене\" дава отлична възможност заради продължителното си съществуване. До 1953 г., когато след смъртта на Сталин лагерът е закрит, репресията е масова и демонстративна. Наред с изолацията и пречупването на хората, които се съпротивляват на отделните етапи на съветизацията, тя трябва да всее страх и да пречупи съпротивата на цялото българско общество. Интересен момент е периодът 1951-1953. Тогава по инструкциите на съветските съветници в МВР е направен опит за приравняване на съдебната и административната репресия и е създадена Специална комисия при МВР, която подобно на съветското Особое совещание може да произнася присъда без съдебен процес, без присъствието на обвиняемия и негова защита и без той да е осведомен за обвинението, и да изпраща в лагер за срок до 7 години. От 1952 г. в \"Белене\" има и затворници с присъди, и лагеристи без присъди, като това е една и съща институция. Лагерът е открит отново през ноември 1956 г. по време на Унгарската революция заради страха на комунистите от революция и в България. Съществува до есента на 1959 г., когато е закрит, а всъщност е преместен край Ловеч. В този период политическата репресия става по-прикрита, маскира се като репресия срещу криминално проявени лица, кампаниите на въдворяване и освобождаване се правят недемонстративно. Това е периодът, когато се обявява, че социализмът е победил и признанието, че има политическа съпротива, би компрометирало тази победа. Заради този прикрит характер на репресията и заради трудностите, които режимът среща в контактите си със Запада, съществуването на лагерите е изведено извън закона и те стават тайни. - През януари 1959 г. от Указа за народната милиция е премахнат текстът, който дава право на МВР да изпраща в ТВО. \"Белене\" функционира още девет месеца извън закона, а след това с мълчаливата благословия на Политбюро е създаден Ловешкият лагер, Това извънзаконово, тайно съществуване ражда произвол и извънредна жестокост и в лагера край Ловеч убийствата, садизмът, дехуманизацията достигат връхната си точка. - Подновяването на административната репресия на МВР през 1963-1964 г. е заради разказвачите на вицове за Тодор Живков, както и заради комунистите,, които не го приемат като първи секретар на БКП. През 60-те и 70-те години, годините на застоя, политическата репресия си служи главно с изселването и осъждането. Концлагерът е оставен с малък състав, неговото съществуване остава незаконно, въпреки опитите на МВР да го узакони. През 80-те репресията също е предимно изселване и все така е маскирана. Например ръководители на ДС признават, че един от текстовете на Закона за народната милиция, позволяващ принудително установяване заради безделие, е използван срещу политически противници като преводача Володя Наков /пребит до смърт от затворник през 1986 г. в Пазарджишкия затвор - бел. ред./. Целта е да не се създават герои. Същата е причината по време на \"възродителния процес\" повече турци да бъдат изпратени в \"Белене\", отколкото съдени. - Да, в хода на изследването стигах до нови изводи. Например отказах се да използвам термина \"асимилация\" по отношение на насилственото преименуване на турците, след като проучих кампанията на въдворяване на турци и българи мюсюлмани през 1958 г. Това е първото въдворяване на етнически или верски принцип. Причината за него обаче не е някакъв изблик на комунистически национализъм, а завършващият етап на насилствената колективизация. В края на 1955 г. съветското ръководство нарежда на българското да завърши на 100% колективизацията. В много села, в които започва образуване на ТКЗС или масовизация на старите ТКЗС, избухват женски бунтове, селяните подават заявления за напускане на ТКЗС, разграбват инвентара и добитъка си. ДС смята, че при българите това е спонтанно, но при турците е организирано от капиталистическия съсед. В последвалата репресивна кампания са изработени и някои от мерките, които в следващите десетилетия ще се прилагат спрямо турците. Това са същите мерки, които по-рано са прилагани спрямо българите: унищожаване на \"национализма\", превземане на вероизповеданието чрез агенти, чистка в образованието, създаване на послушна интелигенция и т.н. Така че този процес по същество не е побългаряване на турците, циганите, каракачаните, а създаване на една \"социалистическа нация\", в която етносът, религията, обичаите да не са опора на съпротива срещу заповедите, получавани от Москва. Терминът \"асимилация\" внушава колективна вина на българското мнозинство, а то беше същата жертва на този процес на създаване на \"социалистическа нация\". - Още от прохождането на комунистическите лагери до самия край на режима на тях се гледа по този начин. В условията на непоносим труд, жестоки наказания, глад, болести, откъсване от семейството и средата човекът трябва да бъде пречупен и вербуван. От 1952 г. особено се залага на вербуването \"с перспектива\", тоест за живота след лагера. През 1956-1959 г. оперативните работници имат тримесечни планове за вербовка и те ги преизпълняват. Реалността обаче е друга. Успехите на Държавна сигурност не са толкова големи, агентурата им не е достатъчна, много от опозиционните лидери в лагера \"не са осигурени с агентура\", в групите на анархистите и легионерите ДС почти не успява да проникне със свои агенти. Много от принудените да бъдат агенти не дават сведения, разкриват се пред другарите си, има случаи дори на писмени откази да се сътрудничи, а това е означавало тежко наказание. Самите лагеристи създават свое \"контраразузнаване\", за да разкриват агентите, след което ги изолират. Така че дори в лагерния ад победата на българския комунизъм над човека не е пълна.", "date": "2018.01.21", "title": "Борислав Скочев: Дори в лагерния ад победата над човека не може да бъде пълна"}
{"url": "https://www.dnevnik.bg/photos/2018/01/21/3115914_snimka_na_denia_ianuarski_sniag_v_sofiia/", "text": "Сняг затрупа София в преспи в съботната вечер и принуди Столична община да изкара 166 машини за снегопочистване. Неделя е ден за шейни и снежени човеци. Пътните настилки в страната са мокри,частично заснежени, заледени но обработени, съобщи пътната агенция. Затворени за снегопочистване са някои пътища в Смолянско.", "date": "2018.01.21", "title": "Снимка на деня: Януарски сняг в София"}
{"url": "https://www.dnevnik.bg/bulgaria/2018/01/21/3115533_kak_si_postroihme_elektronna_bjurokraciia_za_200/", "text": "Похарчените досега пари за електронно управление са сред най-ярките доказателства за поговорката, че когато не знаеш къде отиваш, със сигурност стигаш другаде. Без ясна визия за посоката и без координация между институциите процесът бе оставен на хаоса. Всяко ведомство получи свободата да харчи пари от европейските фондове за каквото си реши, стига да му сложи етикета \"електронно управление\". След такова прахосване никой не трябва да се изненадва, че резултат все още няма. Никой не знае колко точно пари са похарчени за електронно управление в България в последните 11 години – оттогава институциите отчитат дейност в тази посока. Засега има един безспорен факт – функциониращо \"електронно управление\" няма. Няма и необходимата т.нар. архитектура на това електронно управление и държавата се зае да я изгражда отначало. От 2016 г. има  Държавна агенция \"Електронно управление \" (ДАЕУ) към Министерския съвет и е създаде- на със Закона за електронното управление. Агенцията обяви, че е започнала анализ на това, колко пари са били похарчени дотук, но този анализ се очаква едва следва- щата година. Голямата част от финансирането е по европейски проекти чрез обществени поръчки – данните за тях водят до \"обоснованото предположение\", че цената дотук е над 200 млн. лева. Българската стопанска камара публикува в края на 2017 г. статия в поредицата си \" Стига вече! \", в която споменава за похарчени \"около 2 млрд. лв.\" Тази сума обаче не разграничава ясно парите, похарчени за подобряване на администрацията изобщо, от тези, предназначени специално за електронно управление. \"Доказуемата\" сума е за малко над 200 млн. лв. Да се върнем години назад За начало на изграждането на електронно управление можем да приемем 2006 година. Първите действия на електронното управление датират още от края на 2002 г., когато  правителството приема стратегия  за развитието му. Същата е актуализирана през 2003 г. и през 2006 г., а на 29 декември 2010 г. е заменена с Общата стратегия за електронно управление. През 2006 г. е началото на проекта \"Интеграционна система на електронното правителство\" (ИСЕП). В началото на 2007 г. заработва контролният технически център на електронното правителство в Дом №3 на резиденция \"Бояна\". Тогава той представлява масив от 46 сървъра и дисково пространство с капацитет 15 терабайта. Кабинетът дава 23 млн. лв. за електронно правителство за 2006 и 2007 г. Най-голямото перо в началото е за доставката на 5185 броя персонални и 1100 броя преносими компютри за администрациите – това е на стойност близо 7.6 млн. лв. За Интеграционна система на електронното правителство (ИСЕП) са отпуснати още 5.05 млн. лв. По проект \"Интегрирано административно обслужване и предоставяне на публични услуги\" са инвестирани 3.77 млн. лв. Проектът предполага, че българското електрон- но правителство ще предоставя от една точка достъп до всички електронни услуги, предоставяни от централната администрация. Нещата вървят все по този начин, но идва момент, когато липсващият резултат започва да се забелязва. Така стигаме до 21 септември 2011 г. Правителствената информационна служба на кабинета \"Борисов\" съобщава, че той оглавява нова структура – Съвет за електронното управление. На същото заседание на кабинета е приета и \"Обща стратегия за електронното управление в страната за периода 2011–2015 г.\" Медиите съобщават тогава, че Борисов се е впечатлил от изграденото от Естония електронно правителство и смята да изгради такова у нас, и дори по-бързо. На последното заседание на кабинета за август същата година Борисов дори нарежда електронното правителство да заработи до 6 месеца. Кой даде парите и колко  В периода 2007–2014 г. електронното управление се финансира основно чрез оперативна програма \"Административен капацитет\" с пари от Европейския съюз. По-голямата част от проектите са по оперативна ос \"Качествено административно обслужване и развитие на електронното управление\". По тази ос реално изплатените суми са почти 140 млн. лв., като от тях европейското финансиране е от близо 127 млн. лв. – останалите са от държавния бюджет на България. Проекти изпълняват почти всички министерства, съдилища, държавни агенции и общини. Но десетки милиони са усвоени и по други оперативни програми. Основният проект, с който се изгражда инфраструктура за широколентов достъп до интернет за нуждите на елек- тронното управление, е наречен \" Развитие на високоскоростен широколентов достъп в България посредством изграждането на критична, защитена, сигурна и надеждна обществена ИКТ инфраструктура \", и се финансира по оперативна програма \"Регионално развитие\". Срещу близо 37 млн. лв., изплатени през 2014–2015 г., са изградени 906 км оптични кабелни линии и са свързани 29 общини и 24 малки населени места. В следващия програмен период – до 2020 г., основното финансиране е по програма \"Добро управление\" и приоритетна ос \" Административно обслужване и е-управление \". Договорената сума е 271.80 млн. лв., от които до ноември са усвоени 6.12 млн. лв. Само за изпълнение на \"Стратегията за развитие на електронното управление 2016–2020 г.\" са предвидени почти 74 млн. лв., а от тях са усвоени почти 5.7 млн. лв. От всички посочени числа дотук се събират посочените в началото 200 млн. лв. А какъв е резултатът? Едно от многото определения за електронното правителство е свързано с предоставянето на интегрирани обществени услуги чрез глобалната мрежа интернет, които са ориентирани към обслужването на гражданите и бизнеса, без оглед на време (24 часа/7 дни) и място. За да има изградено електронно правителство, трябва да са изпълнени няколко условия и да сме преминали през няколко фази. Условията са: да е възможна комуникация чрез електронната система на държавата между администрация и граждани, администрация–бизнес и администрация–администрация. Първата фаза е изграждане на правителствени портали и уебсайтове с нормативна и справочна информация. Втората – разработване на интерактивни уебпортали на правителството, които позволяват получаването на обратна връзка между потребителите и администрацията. Третата фаза е да може да се извършват административните услуги по електронен път, да има прозрачност на административния процес и възможност за контрол на дейността на администрацията. Колко близо сме до третата фаза след похарчени над 200 милиона? Проблемът е, че не можем да направим такава оценка. Усвояването на средства от европейски- те програми на принципа \"дайте да дадем\" не доближи България до истинско и повсеместно електронно управление. Основната причина е липсата идея за посоката и липсата на централизирана координация на процеса. Всичко (почти) отначало Държавна агенция за \"Електронно управление\" е създадена през 2016 г. и за неин председател е назначен Росен Желязков. Първия си отчет Агенцията прави година по-късно. Анализът от 2017 г. за развитие на е-управлението констатира, че няма обща платформа за електронно управление. Причината е както липсата на части от функционалности и на технологични средства, така и на нормативни основания. При представянето на отчета Желязков каза, че има дисбаланс между предоставянето на електронни услуги и усилията за изграждане на е-управление. Вместо да е изпълнена целта на електронното управление, а именно да се предлагат електронни услуги, се създава електронна бюрокрация. Той даде пример с електронното издаване на удостоверение за постоянен адрес, което се предлага от няколко общини. След издаването му онлайн, гражданинът отново трябва да го разпечата под формата на хартиено удостоверение и да го занесе при чиновниците, които го изискват. Не е ли по-лесно чиновниците да си проверят тази информация по електронен път? По-лесно е, но никой изобщо не е мислил за това, когато е харчил пари за \"електронно управление\" в последните години. През 2018 г. Агенцията предвижда \"продължаване на работата по трансформиране на удостоверителните услуги във вътрешни електронни административни услуги\". На практика работата се връща отначало. Досега са въведени 400 е-услуги, някои от които обаче са напълно безсмислени. Например община Пещера предлага е-услуга за \" регистрация на пътни превозни средства с животинска тяга и издаване на удостоверения на водачите \". Услугата е предназначена за собствениците на каруци и е безплатна. Но пък никой не е помислил точно от това ли имат нужда жителите на общината и дали точно собствениците на каруци могат да се възползват от услугата – досега никой не се е възползвал от нея, въпреки че се предлага повече от година. \"Наличните данни показват, че усилията за изграждане на електронното управление в България остават силно фрагментирани. Фокусът на усилията е върху отделните институции. Те от своя страна допускат зависимост на информационните си системи от хардуер, а нивото им на интеграция в общия случай е частично и с краткотраен ефект\", пише в отчета на агенцията. Това е диагнозата. Няколко правителства поред обявяваха електронното управление за приоритет. Европейските и българските данъкоплатци се разделиха с над 200 млн. лв., а резултатът го няма. Сега работата започва отначало. Обещанието е до края на 2018 г. всички администрации да обменят документите си по електронен път.", "date": "2018.01.21", "title": "Как си построихме (електронна) бюрокрация за 200 милиона"}
{"url": "https://www.dnevnik.bg/bulgaria/2018/01/21/3115944_bivshiiat_chlen_na_sudebniia_suvet_iasen_todorov_e_bil/", "text": "Бившият член на Висшия съдебен съвет (ВСС) Ясен Тодоров е бил повишен в края на миналата година и от следовател в Следствения отдел към Софийска градска прокуратурата, вече работи в Националното следствие. Това става известно от  регистъра на командированите магистрати  на сайта на съдебния съвет. От него се вижда, че на 28 декември миналата година главният прокурор Сотир Цацаров е издал заповед, с която е уважил предложението на новоназначения директор на Националното следствие Борислав Сарафов за командироването на Тодоров в Национална следствена служба. Началото на командироването е от дата - втори януари 2018 година, като не е посочен срок. Според закона за съдебната власт срокът на временното преместване от един орган в друг може да е до 12 месеца. Това не важи, когато командированият магистрат е отишъл на длъжност, която е свободна - т.е. незаета щатна длъжност. Именно такъв е и случаят с Тодоров. Предложението за преместването му е и необходимост от запълване на седем свободни места. В началото на декември, по време на  изслушването  му в процедурата за избор на директор на Националната следствена служба, Борислав Сарафов, който беше и единствен кандидат, разви тезата за ниската натовареност на следователите от Националната следствена служба и пое ангажимент тя да бъде оптимизирана, \"защото статистиката е абсурдна и показвала, че за една година трима следователи изработвали едно дело, годно за съд.\" Още повече пред съдебния съвет той изтъкна и необходимостта от провеждане на конкурси за свободните незаети щатни бройки. Сред другите мотиви за преместването на Тодоров са изтъкнати: \"притежаван необходим стаж и опит, доказан От 1993 до 2008 г. Ясен Тодоров работи като следовател в различни структури на Столичното следствие. Започва работа във Второ териториално отделение на столичното следствие, чийто ръководител става пет години по-късно. От 2004 до 2006 г. ръководи Шести отдел на Столичното следствие, а след това и транспортното. От юли до октомври 2007 г. Тодоров е шеф на специализираното икономическо отделение в Столичната следствена служба. В началото на 2008 г. Ясен Тодоров е номиниран (от Български народен съюз) и избран от парламента за съдебен инспектор в първия състав на инспектората - институция, създадена по настояване на Европейската комисия, която трябваше да изкорени порочните практики в съдебната система. Там той остава четири години и участва в над 50 проверки След като мандатът му като съдебен инспектор приключва през 2012 г., той се връща за кратко в столичното следствие - в специализирано звено \"Противодействие на корупцията и финансово-данъчните измами\" (ръкововено от бившия заместник-градски прокурор на София Роман Василев). Не остава дълго там, защото през есента е избран от парламента (по предложение на \"Атака\") за член на съдебния съвет. Там той оглави Етичната комисия, а след разделянето на съвета на съдийска и прокурорска колегии — стана председател на етичната комисия към нея. В мандата си във ВСС Тодоров имаше отношение към големите скандали в съвета. Името му беше замесено в \"Яневагейт\" - изтеклли записи на разговори между бившия председател на СГС Владимира Янева, Румяна Ченалова и адвокат Момчил Мончевки. В един от епизодите, Янева сподела, че е получила уверение от трима членове на Висшия съдебен съвет (ВСС), че няма да бъде \"закачана\" (бел.ред. във връзка с проверката срещу нея преди няколко години). Това са председателят на Етичната комисия Ясен Тодоров, председателят на Комисията по атестирането Милка Итова и председателят на Комисията по съдебна администрация Димитър Узунов. Впоследствие Тодоров като председател на етичната комисия започна проверка по записите, като тя приключи със заключението, че няма нарушение на етичния кодекс на българските магистрати, тъй като записите били манипулирани. Тодоров е участвал и във вземането на решение, с което бившият състав на прокурорската колегия на съвета,  отказва  да образува дисциплинарно производство срещу настоящия директор на Националното следствие Борислав Сарафов. По това време той все още е само заместник на главния прокурор Сотир Цацаров, а предложението той да бъде проверен е на Инспектората към съдебния съвет във връзка с поведението на Сарафов по разследването на влаковата катастрофа в Хитрино.", "date": "2018.01.21", "title": "Бившият член на съдебния съвет Ясен Тодоров е бил повишен в Националното следствие"}
{"url": "https://www.dnevnik.bg/zdrave/2018/01/21/3115496_grafika_na_denia_kude_v_bulgariia_nastupva_griput/", "text": "Последните седмици на януари  се очаква да бъдат най-тежки по отношение на заболеваемостта от грип  и остри респираторни болести. В две области в страната вече е обявена грипна епидемия, а от понеделник (22 януари) към тях се присъединява и община Благоевград. На тези места заболеваемостта надхвърля 250 на 10 хил. души, например в Благоевград в края на седмицата бяха отчетени 381 болни на 10 хил. души. Данните от Националния център по заразни и паразитни болести за седмицата от 8 до 14 януари показват, че в още няколко области заболеваемостта е висока и се очаква там също да бъдат достигнати епидемични нива. В картата в червено са отбелязани областите с обявена грипна епидемия, в жълто - с високи или близки до епидемиологичните стойности. В зелено са областите, в които към момента няма сериозни индикации за обявяване на грипна епидемия. При преценката дали в дадена област да се обяви епидемия не се гледат само данните за броя на болните хора, коментира в петък пред БНТ директорът на Националния център по заразни и паразитни болести проф. Тодор Кантарджиев. Компютърна система анализира не само на данните за заболелите, но и стойностите за дадената област за последните 10 години. Когато има отклонение от тези стойности, дори при по-ниска заболеваемост, се подава сигнал за епидемиологична обстановка. При обявена грипна епидемия се спират плановите операции и свижданията в болниците, както и детските и женските консултации и профилактичните прегледи. Грипна ваканция се обявява от регионалните управления по образование при отчетени отсъстващи по болест 30% от посещаващите училища или детски заведения.", "date": "2018.01.21", "title": "Графика на деня: Къде в България настъпва грипът"}
{"url": "https://www.dnevnik.bg/analizi/2018/01/21/3114439_priiatel_na_istinata_li_e_prezidentut_radev/", "text": "Още с първата си  реч пред Народното събрание , произнесена на 19 януари 2017 г., президентът Румен Радев показа, че няма намерение да се задоволява с ролята на церемониал майстор. В репликата му към депутатите \"остават ви още две седмици\" някои видяха дребно заяждане и изпускане на нервите, други заговориха за посегателство над суверенитета на законодателя. Но със сигурност е имало и такива, на които се е понравило скастрянето на тружениците в яловия, ползващ се с ниска обществена подкрепа 43-ти парламент. Стана ясно едно – летецът, несвикнал да вижда таван над себе си, ще бъде активен президент, политик, който без притеснение ще отстоява вижданията си.  Вместо да разглеждам като отделни аспекти външнополитическите и вътрешнополитическите ходове на г-н Радев, започвам с темата отбрана и национална сигурност, защото в нея те по необходимост се преплитат. Още докато течеше кандидат-президентската кампания, опонентите на авиатора целяха да хвърлят съмнение върху искреността на неговата претенция да бъде \"натовски генерал\". Тук линиите на атаката към Радев бяха и остават преди всичко две: аферата  \"Решетников \" и лобистки действия на държавния глава в полза на изтребителите \"Грипен\", които датират от времето когато е бил командир на ВВС (но има и други критики, например: отношението на президента към окупацията на Крим от Русия; отказаният достъп до секретна информация на началника на кабинета на Радев – Иво Христов, и т.н.). Първата ос на офанзивата твърди, че кандидатът, подкрепен от БСП за президент е бил селектиран от Москва и препоръчан/наложен на председателя Корнелия Нинова. Втората, започната и развита от бившия депутат от ГЕРБ Антон Тодоров, според когото Радев \"не е приятел на истината\", се базира на документи, за които се смята, че осветяват опит за въздействие на Радев върху процедурата за нов боен самолет.  Разбира се, значителна част от десномислещите избиратели не се нуждаят от дълбокомислени разяснения или \"доказателствен материал\", проблематизиращ лоялността на Радев. Те   се отнасят крайно недоверчиво към една \"глава в облаците\" долетяла на \"Дондуков\" 2 с помощта на керосин от непокаялата се наследница на комунистическата партия. От своя страна, очаквано, апологетите на президента Радев отхвърлят посочените по-горе твърдения като клевети. В противовес те подчертават неговата активна и \"балансирана\" външнополитическа дейност. Припомнят че, ако и да отправи  покана към Владимир Путин  да ни посети, през първата година на своя мандат Радев се срещна с Доналд Тръмп, Емануел Макрон, Йоахим Гаук, Петро Порошенко, Папа Франциск, както и с редица други държавни ръководители, а в Брюксел бе приет от Юнкер, Туск, Таяни и Столтенберг. говори красноречиво за това дали ракетите на неговите опоненти са успели да го приземят, показва степента на ефикасност на техните кампании. Към декември 2017 г., Радев се ползва с одобрението на  57% от българите  – значително повече от кредита, с който разполагат останалите политически фигури (цитираните данни са на \"Алфа Рисърч\"). Към момента изглежда, че изходът от двуострите сблъсъци, в които влязоха през годината държавният глава и адютантите на министър-председателя Борисов (Цветан Цветанов, Антон Тодоров и др.), е в полза на президента.  Популярността на Радев не е накърнена. С 33% доверие, Бойко Борисов вече дори не е политикът с най-висок \"електорален кредит\" в собствената си партия ГЕРБ (но да не забравяме, че това е третият му мандат, а участието във властта по правило води до изхабяване и овсекидняване на харизмата, ерозия в политическата подкрепа). Посочените числа трябва да бъдат изведени пред скобите на един анализ на работата на г-н Радев. Те показват как обществото оценява държавния глава на финала на първата година. Същевременно трябва да имаме пред вид, че за разлика от картината описваща рейтинга на политиците, съотношението между основните политически сили са запазва в продължение на много месеци. ГЕРБ продължава да е първа политическа сила. Скандалите и усилията на парламентарната и извънпарламентарната опозиция да дискредитира партията на Борисов се отразяват слабо върху подкрепата за партийната машина на ГЕРБ. Вместо това те отслабват позициите на ключовите фигури в нея.  Но нека да увеличим оптиката на анализа и влезем в по-големи детайли. На неговите плещи тежеше отговорността за сформирането на служебно правителство и провеждането на предсрочни парламентарни избори. Първите оценки за служебния кабинет, оглавяван от проф. Герджиков, бяха че е сравнително добре балансиран. С малки изключения в него нямаше ярки партийни фигури. Изборите през април преминаха спокойно и като цяло в рамките на закона. Нямаше особени нарушения. Това бе успех не само за кабинета \"Герджиков\", а и за неговия конструктор Радев. От друга страна, ако върнем лентата малко назад, още с чистката сред областните управители, повечето кадри на ГЕРБ, маските започнаха да падат. Кабинетът показа истинското си лице.  Така стигаме и до аферата \"Грипен\". Служебното правителство одобри офертата на шведската фирма СААБ. Но, през октомври 2017 г., специална парламентарна комисия установи, че през юли 2016 г., по времето когато Румен Радев е бил председател на борда, ръководещ проекта за купуване на нов изтребител в Министерството на отбраната, бордът е променил условията на конкурса в нарушение на решението на Народното събрание. По този начин е декласирана офертата за употребявани Ф-16, предлагани от САЩ и Португалия. Според Антон Тодоров, още през 2014 г. Радев е изготвил \"опорни точки\" в полза на \"Грипен\", които е представил на тогавашния премиер Пламен Орешарски. Тодоров намекна и че Радев е получил 5 млн. евро, за да наложи офертата на СААБ.  Любопитно е, че въпреки разкритията на комисията и връщането на Ф-16 в състезанието, управляващите се ограничиха до нанасянето на удар върху имиджа на Радев (впрочем, не особено ефикасен, както показват цитираните по-горе данни). Причината – или ГЕРБ не разполага с достатъчно документи, с които да докаже недвусмислено лобистките действия на Радев и, на тази основа, да предприеме следващи стъпки срещу президента, или е взето решение тази информация да се пази като асо в ръкава, за \"черни дни\".  В качеството му на върховен главнокомандващ, генерал, летец и т.н. е нормално Радев да насочва посланията си към, грубо казано, за да увеличи своите политически ресурси. Думите на президента през март 2017г., че \"намесата на Турция в българската политика е факт\", както и че действията на режима на Ердоган са неприемливи, резонираха добре в този сегмент от политическия пазар. Твърдостта на Радев спрямо режима в Анкара се харесва, особено на фона на опасенията, които буди в обществото двойствената роля на етническите партии (ДОСТ, ДПС и т.н.). Да не забравяме, че самата изборна кампания за държавен глава, показа че Радев може да оползотвори силата на патриотичната вълнà и сърфира върху нейния гребен. От друга страна обаче, както разкри скандалът, разразил се през април 2017 г. около инициирания от Министерството на правосъдието, но под натиска на Президентството, проект за  Закон  за допълнение на Закона за българското гражданство, с който се предлагаше уседналост за всички избори, това сърфиране не е лишено от рискове. Тук непремерените действия на \"Дондуков\" 2 създадоха впечатлението, че държавният глава се опитва да си присвои, в нарушение на Конституцията, правото на  законодателна инициатива .  Важна част от работата на президента през изминалата година беше свързана с упражняването на едно от основните му правомощия – Например, Радев отказа да одобри кандидатурата на Георги Чолаков за шеф на Върховния административен съд; той наложи вето върху т.нар. антикорупционен закон, както и върху част от Закона за бюджета на НЗОК (Параграф 6 от Преходните и заключителни разпоредби), и др. Макар, като цяло, мотивите за тези действия на президента да бяха добре обосновани, мнозинството в парламента показа мускули и не се съобрази с възраженията на държавния глава. Дебатът между институциите за бюджета на здравната каса, който включва мораториум за заплащането на нови лекарства, обаче завърши с победа за Радев. И министър-председателят Борисов, и министърът на здравеопазването Ананиев, впоследствие показаха, че са готови да се съобразят с мотивите на президента, а в края на декември парламентът отмени мораториума.  На базата на тези факти, се очертават които той трябва да адресира- Първо, въпреки високия рейтинг, политическите ресурси на Радев остават ограничени. Въпросите тук са: дали президентът може да опредмети своята популярност и да я използва, ако това влиза в плановете му, за създаването на собствен политически проект; дали и как той може да се еманципира от ракетата носител БСП, за да води собствена политическа игра. Като дебютант в политиката, човек който \"произлиза\" от съвсем различна институционална сфера и култура (армията), Радев на моменти все още трудно се ориентира в хореографията и символиката на политическия спектакъл. Въпреки това, през изминалата година той допусна сравнително малко грешки. Той в никакъв случай не е слаб оратор – демонстрира бърза реакция, самочувствие и с войнишката си, макар и леко дървена прямота по-скоро печели симпатии, особено на фона на кохортите от професионални празнодумци, които шестват в коридорите на българската политика.  Второ, профилът на съветническия щаб на г-н Радев остава прекалено тесен. Нормално е, като се има пред вид професионалния му опит, Радев да се доверява повече на хората с пагон, на приятелите и познатите си от армията, а също, по необходимост, да се вслушва и в гласа на \"Позитано\" 20. Както показа цитираният пример със законопроекта за уседналостта, съветите на този щаб далеч не винаги са адекватни. Като говорим за обкръжението на президента, макар по-скоро любим обект на занимание на жълтата преса, една от линиите на атаките срещу Радев беше и непремереният на моменти език и начин на поведение на неговата съпруга и първа дама – Десислава, както и ролята на летеца в нейното кариерно израстване. има две страни – през следващите четири години той не само трябва да се опита да запази своята популярност, но и (ако има амбицията за това) да разшири електоралната си база. Какви са възможностите в този план? Например, по отношение на антикорупционния закон, позицията на Радев беше в съзвучие не само с линията защитавана от БСП, но и от извънпарламентарната опозиция. Особено в светлината на последните протести срещу направените от кабинета \"Борисов 3\" през декември спорни промени в плана за управление на Национален парк \"Пирин\", е видимо, че екологията е значима тема, по която има остра обществена чувствителност. Президентът демонстрира интерес към темата още през март 2017 г., когато определи като прибързано решението на служебния екоминистър Ирина Костова планът за управление на Пирин да се изпълнява без екооценка. След разговор с президента и протестите на природозащитниците, министър Костова все пак подписа решение за извършването на екологична оценка за периода 2014–2023 г.  Въпросът е в това дали екологията е сфера, която президентът може да превърне в експлоатирана от него политическа златна жилка. Почти навсякъде по света зелените заемат лявата част на политическия спектър. Но, по обективни причини, в България много от тях по-скоро намират общ език с членовете и симпатизантите на традиционната десница. А тези природозащитници, които се определят като леви, не искат и да чуят за БСП. Така отново стигаме до това дали Радев може да се освободи от опеката на \"Позитано\" 20 без да загуби доверието на поддръжниците на Столетницата – трудна, но не невъзможна задача. Следователно, основният потенциал за експанзия на политическата подкрепа на Радев би могъл да дойде, например, от разочарованите избиратели на БСП, на левите гласове извън нея изобщо, на патриотите, и не на последно място на ГЕРБ. Що се отнася до традиционната десница, каквато и гъвкавост да демонстрира, президентът едва ли може я спечели на своя страна.  В заключение, засега Радев успява да Но прекият ефект, резултатът от работата му трудно може да бъде определен като голям или значителен. Разбира се, упоритото противодействие на мнозинството в 44-ия парламент има съществен принос за това. Публичният образ, който Румен Радев гради и се опитва да наложи има няколко основни черти: на честен, прям патриот, непретенциозен човек със социална чувствителност, търсещ баланс във вътрешнополитически план, както и на международния терен – тук, особено, защитниците му се опитват задочно да го противопоставят на, според тях, \"пристрастния\" му предшественик Росен Плевнелиев. Темите с които Радев би могъл да се ангажира по-активно са: борбата с корупцията, защитата на свободата на словото, опазването на природата и др. Изобщо, президентът би могъл да се опита да спечели популярност, влизайки в ролята на критик и изобличител на скандалите, които управляващите непрекъснато генерират. Липсата на достатъчно правомощия за активна, реална намеса по посочените въпроси не означава, че държавният глава не може успешно да капитализира върху тях.  Основната опасност за Радев идва от това дали ГЕРБ и опонентите му като цяло могат да се възползват и задълбочат, ако използвам боксовата терминология, от аркадите, които вече отвориха в неговия имидж; дали могат да проникнат по-дълбоко през пукнатините и процепите в бронята на летеца. Въпросът дали президентът е приятел на истината остава на дневен ред.", "date": "2018.01.21", "title": "Приятел на истината ли е президентът Радев – държавният глава година по-късно"}
{"url": "https://www.dnevnik.bg/sviat/2018/01/21/3115603_sumneniia_za_ruska_sleda_v_milicii_ot_republika/", "text": "Месеци преди очакваните национални избори в Босна и Херцеговина водеща тема тази седмица е твърдението, че босненски сръбски паравоенни части се обучават под патронажа на президента на една от съставните части на страната, Република Сръбска, и Москва. Тази позиция изразиха и членове на националното правителство в Босна и Херцеговина, а в сряда \"Ройтерс\" съобщи, че службите в Сараево са започнали разследване по случая. \"Ние сме патриотична организация, на православни, на сърби, която опитва да помогне на нашия народ с възможностите си, обясни за телевизия N1 един от лидерите на  \"Сръбска чест\" , Игор Билбия, и подчерта, че организацията – хуманитарна по същността си и финансирана само с дарения – събира десетки хиляди души, но не като членове, а като симпатизанти. Действително, ако свързаните с нея лица са членове, тя би била извън закона, тъй като няма регистрирана организация с подобно име в Република Сръбска. Всичко започна с публикации в босненския сайт \"Журнал\", който писа за милицията \"Сръбска чест\". Според текста бойците ѝ са били обучени във финансиран от Русия център в Ниш (както и на руска територия), а целта е използването срещу противниците. Бяха приложени и снимки на групата от профилите ѝ в социалните мрежи. \"За себе си казват, че са хуманисти. Но ако напишете в която и да било социална мрежа \"Сръбска чест\", ще видите хора с маски на главите, с мъже в маскировъчни униформи с автоматични оръжия, снимки от фитнеса, военно обучение,\" пише изданието, което също така показва снимки на президента на Република Сръбска,  Милорад Додик , с представители на движението. На част от снимките се вижда как те охраняват сръбската турбофолк изпълнителка Цеца Величкович-Ражнатович, вдовица на известния паравоенен командир Желко Ражнатович. Най-впечатляващата обаче е  от Баня Лука от декември 2017 г , в парламента на Република Сръбска. На това събрание, според изтекъл документ от службите, се е говорило за охраната на \"Деня на държавността\" и за \"евентуална интервенция, ако опозицията опита да възпрепятства работата на властите.\" Република Сръбска от няколко години използва  въпросния празник , за да се покаже непреклонна пред босненския конституционен съд, решил, че  празникът дискриминира  други етнически групи в страната. Депутат от Баня Лука казва за \"Журнал\", че \"като неправителствена организация\" \"Сръбска чест\" може да използва Народното събрание\". \"За такъв президент си заслужава да умреш\" Според \"Журнал\" някои от \"членовете\" имат престъпно минало. Например Боян Стойкович от Ниш, друга знакова фигура в групата, е бивш парашутист, учил се в Москва и награден с медал от руски генерал. Споменатият Игор Билбия пък е известен с арести за проституция, лихварство и организирана престъпност. Източници на \"Журнал\" разказват, че когато Стойкович е преминал през обучение във военна база в Прешево (южна Сърбия, която някои анализатори разглеждаха като \"второ Косово\" през последните години) и е създал връзки с руски военни ветерани, а следите му водят и до спорния  руски хуманитарен център в Ниш . Такива твърдения се появиха и в сръбски издания. \"За такъв президент си заслужава да умреш,\" е написал Стойкович в \"Инстаграм\" под снимка на Владимир Путин в профила си (на собствената си страница организацията му  честити на Путин  рождения ден на 7 октомври), а под тази, на която е с Додик: \"На нас никой нищо не може (да ни направи), по-силни сме от съдбата.\" Сръбският  \"Блиц\" написа , че това е \"профил, който дълго не ще забравите\", макар някои от снимките в него вече да не са достъпни и да не се зареждат, вградени в сръбски и босненски сръбски медии. Във \"Фейсбук\" пък го следват 27 000 души. За N1 Стойкович каза по-рано тази седмица, че основаната преди пет години \"Сръбска чест\" има около 40 000 души и че макар членовете по принцип да се занимават с хуманитарна дейност, сред тях може да има и хора с престъпно минало. (\"Сред нас има доктори и войници и всякакви. Можете да сте доктор или бивш престъпник. Всеки има минало, важното е дали се е разкаял, ако е бил лош.\") Той обаче подчерта, че ако някое от обвиненията, свързани с паравоенния характер на формацията, се докаже, той сам е готов да подпише доживотното си продаване в робство.  Обясни, че е получил  медал заради организацията на протести срещу НАТО, а не защото е преминавал през обучение в Русия. На снимките обаче действително се виждат и лица, осъдени от приключилия работа миналата година  трибунал за престъпленията  през войните в бивша Югославия. Пример е призналият вината си надзирател в галера Кератем в Приедор (откъдето е и Билбия)  Дамир Дошен , който излежа облекчената си присъда от пет години и сега е на свобода. По-рано тази седмица руското посолство в Босна и Херцеговина и президентството на Република Сръбска отхвърлиха информацията. Руската мисия в Сараево определи обвиненията като \"глупост и нелепа фабрикация\". От офиса на Додик обясниха, че твърденията са \"изключително опасни и не отговарят на функцията да информират гражданите\" и не са подплатени с \"проверими факти, които да потвърждават точността на обвиненията\". Председателят на парламента в Баня Лука пък каза, цитиран от  балканската телевизия N1  и босненски издания, че на Сараево и \"някои чужденци\" \"никога не им е достатъчен\" начинът, по който измислят проблеми в Република Сръбска. \"Ако се докаже, ще ги разоръжим\" Не всички сръбски политици в Босна и Херцеговина посрещнаха еднозначно текста - разломът беше по-скоро по линията \"управляващи-опозиция\". Федералният министър за сигурност на страната Драган Мектич - който е от опозиционната в Република Сръбска СДС (Сръбска демократическа партия), каза, цитиран от \"Болкан инсайт\", че разузнаването и службите за сигурност на страната са знаели за дейността на групата. Той каза, че макар да не очаква прокуратурата да работи по случая, ще ѝ изпрати данните в началото на другата седмица. Вътрешният министър на Република Сръбска Драган Лукач увери, че \"ако министър Мектич предостави (доказана) информация, вътрешното министерство на Република Сръбска веднага ще реагира, ще задържи и разоръжи членове на която и да било формация. Няма да позволим на територията на Република Сръбска да има каквито и да било паравоенни единици.\" Задават се избори Журналистът и водещ от балканската версия на \"Ал Джазира\" Харун Карчич цитира бивш босненски служител, заемал високи постове в сферата на отбраната, според когото се предвижда Сараево да получи план за действие за членство в НАТО на срещата на страните от Алианса през юли тази година. Босна и Херцеговина е една от четирите страни на Балканите - заедно с Македония, Сърбия и Косово - които не са част от НАТО и за разлика от Белград тя има намерение да бъде, макар Република Српска от години да възпрепятства процеса. Според Карчич с подобни организации Москва отдалечава Босна и Херцеговина от отбранителния блок. Причината за случващото се може да е друга. Сърджан Пухало, анализатор от Баня Лука, казва за \"Болкан инсайт\", че темата за \"Сръбска чест\" ще повиши напрежението, независимо дали информацията е вярна, и ще повлияе заради изборите през октомври и дори може да е свързано с тях. Той припомня, че подобна информация често се появява в Босна, без да е подплатена от конкретни доказателства - например обвиненията към Бакир Изетбегович, член на ротационното председателство на Босна и Херцеговина и син на първия президент Алия Изетбегович. През ноември към него имаше обвинения, че изгражда собствена паравоенна единица, но се оказа, че историята е измислена от телевизия в Баня Лука, а снимките, използвани като доказателства, са взети от спортен клуб, който се занимава с еърсофт или страйкбол - военна игра, подобна на пейнтбол, но с друг вид топчета, които не оставят следи. Същата идея подхвърли и Билбия в интервюто за N1. \"Снимахме се с ветерани в униформите им. А оръжие - не знам за какво оръжие говорите... Онова, с което се е снимал Боян, може него да питате, а то е на еърсофт клубове в Сърбия.\" Според  \"Журнал\"  обаче по времето на Додик е имало прецеденти. Примерът е от 2014 г., когато \"Донските казаци\", милиция в черния списък на ЕС, пристигна преди тогавашните избори в Босна и Херцеговина с коли на вътрешното министерство на Република Сръбска, по искане на Додик. Министърът от Сараево Драган Мектич също обвърза проблема с предстоящия вот. Мектич, цитиран от \"Ройтерс\", каза, че целта на групата е да се \"всява страх\" и да се \"прокара предизборно послание, че тези, които се противопоставят на сегашното правителство, ще имат проблем.\" Според него има място за сравнение с престъпните групи в навечерието на войната, започнала през 1992 г. - смята се, че членовете им са участвали в зверства срещу цивилни по време на конфликта. Дори времето да опровергае тези твърдения, духът на напрежение, подозрение и недоверие, отдавна пуснат от бутилката в Босна и Херцеговина, броди още по-свободно след публикацията на \"Журнал\". \"Всичко напомня на Аркановите \"хуманитарци\",\" написа босненското издание  Post Scriptum , имайки предвид югославската схема за заобикаляне на международните санкции чрез помощи през 90-те години. Ситуацията може да е различна от тази преди 27 години, но със или без помощта на Русия, случаят със \"Сръбска чест\" припомня, че \"войната на символите\" продължава.", "date": "2018.01.21", "title": "Съмнения за \"руска следа\" в милиции от Република Сръбска разтревожиха Сараево"}
{"url": "https://www.dnevnik.bg/sviat/2018/01/21/3115028_za_melaniia_trump_i_iztochnoevropeikata_koiato_struva/", "text": "Скъпа Мелания, когато бях малка, се възхищавах на момичетата като теб. Те изглеждаха толкова зрели. Но не разбирах защо, макар че живееха отвъд Желязната завеса, толкова отчаяно искаха да идат на Запад. Западните момчета, както и тукашните, не бяха приказни принцове. Знаех това, защото съм израснала и от двете страни на завесата – във Финландия и в съветска Естония. Повечето момичета, които искаха да се махнат, нямаха представа какъв наистина е Западът. По думите им западните мъже бяха един вид работата-мечта, която ще им открие нов свят на социални и икономически възможности. Когато границите най-накрая се отвориха, тази мечта стана възможна, и ти бе една от тези, които я сграбчиха. Желанието да изглеждаш по-западна е удобно обяснение защо си сменила името си от  Мелания Кнавс  на Мелания Кнаус. Но бас хващам, че има и нещо друго – дотогава източноевропейките вече бяха си създали определена репутация. Жените на запад ги гледаха с подозрение, а мъжете ги съзерцаваха, и това бе изненада за новодошлите, вероятно и за теб. Само акцентът ти вече е бил доказателство, че се продаваш и че се продаваш евтино. Жената струва един чорапогащник Помня началото на сексуализацията на източноевропейките във Финландия по време на съветския период. Тогава Талин в Естония – на един ферибот разстояние, бе известен като град, в който си купуваш жени за един чорапогащник. Чак през деветдесетте стада източноевропейцки се появиха на улиците и площадите на Финландия с табелки \"Путка 50 марки\". Тази фраза остана в речника на финландците. Притокът на чужди сексуални работнички бе безпрецедентна гледка и смущаваше естонците. По онова време никой не говореше за опасностите на трафика на хора. Макар разпадът на Съветския съюз да означаваше и разпад на цялата социална система на Източния блок, никой не се интересуваше какво тласкаше жените към търговията със секс. След като Естония си върна независимостта, тя стана звезда, пример за източноевропейските икономики, можеше да предложи нещо повече от лесни жени и евтино пиене. Туризмът се засили, международната преса обърна внимание на повече неща. На фериботите до Талин не получавах предложения толкова често, а на рускините и естонските вече не им се налагаше да говорят тихичко по финландските улици. Това ме радваше. Да храниш щенията на индустрията Тогава не осъзнавах, че сексуалният туризъм бе само първата вълна на паническото бягство от Източна Европа. Макар че у дома образът на балтийците и славяните да бе нюансиран, навсякъде другаде репутацията им беше ужасна. Бардаците по света бяха пълни с източноевропейски момичета, а походът им в западната попкултура тепърва започваше. Звучи смислено в ретроспекция. В продължение на половин век за Запада нациите от Източния блок бяха просто част от  Империята на злото . Ако в някой филм се появеше славянин, той беше някой си Иван с кожена шапка. Желязната завеса гарантираше, че много малко западняци знаят нещо за отделните нации, независимо дали става въпрос за Естония, или за твоята родина – Словения. Нямаше обществени наративи, които да отразят реалността в тези страни, появили се на картата изведнъж. Когато Съветският съюз се разпадна, историите за Студената война спряха да бъдат модерни. Но възбуждащите образи на проститутките запълниха вакуума – от какво друго се нуждае бизнесът със забавления, освен от цици, високи токове, руски гангстери и девойки в беда? Фактът, че момичетата произхождаха от белите места по картата само ги правеше по-екзотични. Новините за връзките между секс търговията и организираната престъпност добавяха нотка опасност за повече ефект. Изтокът беше новият Див запад. Ефектът Мелания Ти си Първата дама на САЩ, но когато чуеш познат акцент по телевизията, там се вижда проститутка, стриптизьорка или булка от каталог. И тя не приказва много, защото няма причина. Мелания, въпреки позицията си, ти не си създала \" ефекта Мелания \", както \"Венити феър\" посочи. Никой не купува роклите, които носиш, без значение с колко красиви одежди стилистите окичват перфектното ти тяло. Не си модна икона. Не си идол. И как би могла да бъдеш, при положение, че лицето ти създаде хаштаговете #ОсвободетеМелания, #ТъжнатаМелания и #СпасетеМелания. Това са хаштаговете на пасивната жертва в стереотипната история на едно източноевропейско момиче. Не на Първата дама. Моя приятелка от Словения каза, че вече избягва въпроси за родината си. Ако каже на някой мъж откъде е, той я поглежда с онзи поглед. Знаеш кой. Унижаващият. Знанията и професионалните ѝ постижения на секундата биват изтрити от произхода ѝ. Това е твоят ефект, скъпа Мелания. Представата на съпруга ти за женствеността За съжаление, ти си най-доброто нещо, което се е случвало на пазара за източноевропейки. Ти си лицето на цяла индустрия. Каза \"Не мрънкам на мъжа си\" (в телевизионно интервю, бел.ред.) и оттогава си държиш устата затворена и приемаш сексистките му коментари. Точно такива жени се търсят в бившия Източен блок. Жени, които си стоят в границите на \"истинската\" женственост и изпълняват \"фундаменталната\" си роля да доставят удоволствие на мъжете. Жена, която изглежда като супермодел, но е отгледана от баба си, както гласи слоганът на една агенция за запознаства. Всяка статия за униженията, които си преживяла в брака си, продава повече ергенски партита, привлича повече клиенти към приложенията за запознаства и услугите за превод. Ето защо мълчанието ти не е твой личен проблем. То засяга живота и възможностите на безброй други жени. Доминиращият образ на източноевропейките – разказ за неравенство и експлоатация – оформя отношението към нас. Тласка ни към тревожност и депресия и ни кара да се срамуваме от телата си. Знаеше ли, че за жените с имигрантски произход е трудно да докладват  насилие и тормоз ? Боят се, че никой няма да им повярва. Историите, които медиите разказват, създават впечатлението, че те искат да бъдат подчинени, че да бъдат обективизирани им носи наслада. Това е представата на твоя съпруг за женствеността и това нормализираш ти с мълчанието си. Дай пример Днешните източноевропейки – бели и евтини – са най-желаната стока в секс индустрията по света. Те са от страни с нисък стандарт на живот, където обществените връзки са слаби, корупцията е ендемична и всичко това е плодовита почва за трафик и секс работа. Колкото по-добра е икономиката на една държава, толкова по-голямо е половото равенство и по-малко момичета ще поемат по пътя на проституцията или на брака с мъж, когото едва познават. Но все още се нуждаем от помощ и то от помощта на жени като теб. Бъди Първата дама и промени света, както са го правили други Първи дами преди теб. Създай фондация, посещавай убежища, надигни глас, помогни на хората да научат знаците на трафика и насилието, дай кураж на жертвите да се покажат – накарай ги да се чувстват в безопасност, ако го направят. Дай пример, разчупи мълчанието и ще те посрещнем с отворени обятия. Можеш да го направиш. Можеш да промениш нещата. Можеш да бъдеш героиня за всички нас.", "date": "2018.01.21", "title": "За Мелания Тръмп и източноевропейката, която струва един чорапогащник"}
{"url": "https://www.dnevnik.bg/razvlechenie/2018/01/21/3115869_nai-cheteno_v_dnevnik_svetoslav_ivanov_dolores/", "text": "1.  Как и тв водещият Светослав Иванов стана враг   - 51603 прочитания; 2.  Почина вокалистката на The Cranberries Долорес О'Риърдън  - 49034 прочитания; 3.  Кое е американското семейство, държало тринадесетте си деца оковани и недохранени   - 25046 прочитания; 4.  Кой е белият мъж, който съди \"Гугъл\" за дискриминация  - 20156 прочитания; 5.  Цитат на деня: Не съм вярвал, че Борис ще напуска ЕС, а Борисов ще го ръководи   - 19626 прочитания; 6.  Как МВР преследва възрастна жена за глоба от 30 лева за откраднати документи  - 16179 прочитания; 7.  \"Фейсбук\" счупи журналистиката и сега се опитва да си измие ръцете  - 14585 прочитания; 8.  Кметът на Банско: А защо да не се разширяват ски пистите  - 12792 прочитания; 9.  Турция показа къде ще премине каналът, който ще превърне Истанбул в остров  - 12665 прочитания; 10.  Другата България, която можеше да е европредседател  - 12477 прочитания.", "date": "2018.01.21", "title": "Най-четено в \"Дневник\": Светослав Иванов, Долорес О'Риърдън, Борис и Борисов"}
{"url": "https://www.dnevnik.bg/sviat/2018/01/21/3115951_napadatelite_na_hotela_v_kabul_sa_likvidirani_jertvite/", "text": "Атаката срещу хотел \"Интерконтинентал\" в афганистанската столица Кабул приключи, съобщи говорителят на афганистанското министерство на вътрешните работи Наджиб Даниш, предаде Ройтерс, цитирана от БТА. Четиримата нападатели са убити. Спасени са 153 души, сред които 41 чужденци, допълва агенцията. Според временните данни жертвите са петима, от които четирима са афганистанци, а един е чужденец, но неговата националност не се съобщава. Ранени са осем души, предаде Франс прес Атаката продължи 12 часа. Нападателите атакуваха хотела вчера вечерта. Талибаните поеха отговорност за нападението, съобщи Франс прес. Говорителят им Забибула Муджахид заяви в електронно съобщение, че хотелът е бил атакуван от петима талибански бойци.", "date": "2018.01.21", "title": "Нападателите на хотела в Кабул са ликвидирани, жертвите им са пет"}
{"url": "https://www.dnevnik.bg/sport/2018/01/21/3115956_krasimir_georgiev_zapisa_220_km_v_36-chasovoto_si/", "text": "Красимир Георгиев приключи успешно 36-часовото си благотворително бягане на пътека.  Ултрамаратонецът  изпълни целта си и \"финишира\" по план в 22.00 часа в събота вечер. Георгиев пробяга 220 км на пътеката. Това е по-дълго от разстоянието на маршрута на смятания за  най-тежък и опасен ултрамаратон в света - \"Бедуотър\" . По време на бягането Георгиев е имал физически проблеми, но не се е отказал. През нощта в петък срещу събота е чувствал болки в корема, а след това е имал проблеми с коляното. Голямата цел на ултрамаратонеца и организаторите е да бъдат събрани пари за тренировъчен лагер и участие на деца в световната олимпиада \"Игри за победители\" в Москва - състезание за деца, преборили рака. \"Беше тежко, беше ужасно тежко през нощта, но екипът ми беше с мен. Беше ясно, че аз ще ги завърша, не е само до мен, а до хората, които имаш до себе си, и най-важното – всички тези, които ме поддържаха постоянно. Знаете колко хора дойдоха да ме подкрепят и това е важното, защото без това не бих се справил\", каза Георгиев.", "date": "2018.01.21", "title": "Красимир Георгиев записа 220 км в 36-часовото си благотворително бягане"}
{"url": "https://www.dnevnik.bg/photos/2018/01/21/3115952_snimka_na_denia_izberi_me/", "text": "Кучетата гледат от клетката си на традиционен пазар за търговия с домашни любимци в Хуайан, провинция Дзянсу, Китай.", "date": "2018.01.21", "title": "Снимка на деня: Избери ме"}
{"url": "https://www.dnevnik.bg/bulgaria/2018/01/21/3115962_cacheva_problemut_s_domashnoto_nasilie_sushtestvuva_i/", "text": "Проблемът с домашното насилие съществува и трябва да го признаем. Това заяви пред Би Ти Ви министърът на правосъдието Цецка Цачева в коментар за съдържанието на Истанбулската конвенция и съпротивата на част от депутатите срещу ратификацията й. Цачева изрази надежда, че на дискусията във вторник депутатите ще разсеят съмненията си и ще се убедят, че документът не противоречи на българската конституция, нито ще се наложи нейното изменение. Няма да се въвеждат часове в училище за хората, които имат различно усещане за пола си, каза министърът. Няма да се признават еднополовите бракове. Запитана защо, отговори, че така е по конституция. Едновременно с това министърът подчерта, че стереотипите за това, че семейните конфликти трябва да остават в дома, а последиците им да не се разгласяват, трябва да бъдат изкоренени.", "date": "2018.01.21", "title": "Цачева: Проблемът с домашното насилие съществува и трябва да го признаем"}
{"url": "https://www.dnevnik.bg/detski_dnevnik/2018/01/21/3114837_hulcuk_kruvojadni_heringski_treti_se_zavrushta/", "text": "Хълцук Кръвожадни Херингски Трети се завръща с нова порция приключения навръх рождения си ден, съобщиха от издателство \"Колибри\". \"Как се справя героят със смъртноопасните дракони\" пак ще срещне децата с най-великия викингски герой, живял някога на земята. Навръх рождения си ден Хълцук изобщо не е толкова спокоен, колкото се е надявал. За да спаси дракона си Беззъбчо от изгнание, той трябва да се промъкне в Общинската библиотека на Мускулестите буци и да открадне свещената книга на викингите. Но за викингите книгите са страшна опасност и те ги пазят под ключ и с въоръжена охрана. В стремежа си да отърве своя другар, Хълцук ще предизвика библиотекаря Косматко Страховити и безмилостната му армия от буцешки воини и ще се сблъска лице в лице с ужасяващите Дракони пробивачи. Ще успее ли да ги победи? Едно е сигурно – рождени дни като този се помнят цял живот. Родена в Лондон през 1966 г., Кресида Коуел нашумя с ексцентричната поредица за Хълцук, издаваща любовта й към по-забавната детска литература. Писателката е завършила английски език в Оксфорд, а въображението си захранва на един пуст остров край западните брегове на Шотландия, където създава и илюстрира своите истории, лови риба за прехрана и... сънува Норбърт Откачалски. \"Как се справя героят със смъртноопасните дракони\" е шесто поред заглавие от серията, но не мислете, че е задължително да се прочетат книгите в тяхната последователност. Читателите на \"Детски Дневник\" могат да се възползват от 10% отстъпка от цената в Ozone.bg при въвеждане на код Dnevnik10.  Поръчай книгата с безплатна доставка тук .", "date": "2018.01.21", "title": "Хълцук Кръвожадни Херингски Трети се завръща"}
{"url": "https://www.dnevnik.bg/sport/2018/01/21/3115957_ledenite_devici_-_jenite_ot_britanskata_armiia_koito/", "text": "Какво ще си представите, ако някой ви заговори за британската армия? Едва ли мисълта ви ще се насочи към женски отбор, който прекосява Антарктида със ски. Никс Уетерил, Санди Хенис, Зана Бейкър, Джени Стефънсън и Софи Монтан или казано накратко \"Ледените девици\" (The Ice Maiden) са изминали повече от 1600 км за 62 дни. Те се превърнаха в първата изцяло женска група, прекосила континента единствено с помощта на мускулите си. \"Ледените девици\" са започнали своето пътешествие на 20 ноември, като са достигнали до процепа Херкулес (западната част на континента) в събота около 10 часа английско време. Според информацията всяка от тях се е придвижвала с 80-килограмова шейна с провизии. Температури от -40 градуса и ветрове със скорост до 100 км са били част от предизвикателствата. \"За мен беше ключово да бъда част от изцяло женски отбор. Искам да вдъхновя други жени, особено жени, да излязат навън и да правят неща, които обикновено не биха или ги мислят за невъзможни\", заяви майор Хенис. Идеята за експедицията е дошла от майорите Уетерил и Нат Тейлър. Двете смятат, че пътешествието ще вдъхнови повече жени да повярват в своите възможности. Единственото ограничение е било участникът да е служил в армията. 250 жени са били подложени на изпитателни тестове в Обединеното кралство и Норвегия, като за експедицията са избрани шест. Кралското семейство беше сред първите, които поздравиха \"Ледените девици\" за подвига им. \"Никога не подценявайте постигнатото, не само по време на самата експедиция, но и през всичките месеци на тренировки и подготовка\", се казва в съобщението на кралското семейство в \"Туитър\".", "date": "2018.01.21", "title": "\"Ледените девици\" - жените от британската армия, които прекосиха Антарктида с рекорд"}
{"url": "https://www.dnevnik.bg/politika/2018/01/21/3115972_dps_predlaga_demontaj_na_upravlenieto_i_novo_programno/", "text": "ДПС предлага демонтаж на сегашното управление и съставяне на ново програмно правителство, което да ускори развитието на страната. Тази концепция защити пред БНР депутатът от ДПС Ахмед Ахмедов. Според него трябва да се разработи програма за реформи, да се състави коалиционен кабинет, а всички партии да го подкрепят. Темата не била обсъждана все още с ГЕРБ и БСП. По думите на Ахмедов управлението на коалиционни правителства е неминуемо в следващите години, а ДПС е най-подготвена за това. Вметна обаче, че движението е подготвено и да бъде в опозиция. \"Управляващите много грешат като тълкуват нашата институционална продкрепа, понякога в Народното събрание се забелязва, че ГЕРБ и ДПС подкрепят едни и същи закони, като подкрепа за стабилността на ГЕРБ. Не е! Това е една подкрепа за стабилността на нашата държава, като осигуряването на комфорт на определението с националистите няма как да си го позволим! Никой няма да ни прости, ако не поставим важните за всички български граждани проблеми - липсата на сериозни реформи, които да подобрят работата на всички обществени системи: здравеопазването, образованието, сигурността, корупцията; лошата ефективност, най-вече при разходване на публичните средства. Докато не се справим с това и докато не се справим именно с бедността, демографския срив и най-вече да увеличим и доходите на нашите гласоподаватели и на всички жители на България, ние няма да спрем\", заяви депутатът от ДПС.", "date": "2018.01.21", "title": "ДПС предлага демонтаж на управлението и ново програмно правителство"}
{"url": "https://www.dnevnik.bg/kultura/2018/01/21/3114865_otkus_ot_piknik_krai_putia_na_boris_i_arkadii_strugacki/", "text": "Вечната класика \"Пикник край пътя\" от Борис и Аркадий Стругацки без цензура! Шедьовърът, вдъхновил прочутия режисьор Андрей Тарковски ,излиза в нецензуриран вид и на български. Най-известната и най-обичаната творба на Аркадий и Борис Стругацки \"Пикник край пътя\", вдъхновила прочутия режиьсор Андрей Тарковски за гениалната екранизация \"Сталкер\", излиза в ново издание на български език и с допълнена версия на класическия превод на Милан Асадуров Научно-фантастичната класика, отказвана за публикуване в продължение на няколко години и в последствие цензурирана от московското издателство \"Млада гвардия\", въвлича читателя в една мрачна и пророческата алегория на Съветския съюз и разкрива човешката душа в цялата ѝ ужасяваща прелест. Редрик Шухарт е сталкер. Един от малцината, достатъчно смели, за да пристъпят в границите на Зоната – място, криещо аномалии, артефакти и тайни. Останка от посещение на космически пришълци, която може да се открие само на шест различни места на Земята се повяват зоните. Зоната има притегателна сила за сталкерите, обещава \"зеленички\" и по-добър живот. Зоната дарява, убива, измъчва, изкушава и променя човека. Оставя дълбоки белези в душата. Докоснете се до нея през шедьовъра \"Пикник край пътя\" – една от знаковите творби на времето си, дали начало на социалната научна фантастика такава, каквато я познаваме днес. През 2016 г. американският ТВ канал WGN America обяви, че предстои телевизионна екранизация на прочутата повест. В последствие продукцията се поема от AMC, който стои и зад хитовия \"Walking Dead\". Борис и Аркадий Стругацки са руски писатели-фантасти и сценаристи. Сред най-известните им произведения са \"Трудно е да бъдеш бог\", \"Хищните вещи на века\", \"Понеделник започва в събота\", \"Обитаемият остров\", \"Милиард години до свършека на света\", \"Бръмбар в мравуняка\", \"Пикник край пътя\". Ти си длъжен да правиш добро от злото, защото то няма от какво друго да се прави. Робърт Пен Уорън Из интервюто, което специалният кореспондент на хармънтското радио взе от доктор Валентин Пилман по случай удостояването му с Нобелова награда за физика за 19... година. – Доктор Пилман, трябва ли да смятаме, че вашето първо сериозно откритие е така нареченият Радиант на Пилман? – Мисля, че не. Радиантът на Пилман не е първото, нито пък е сериозно откритие, ако изобщо е откритие. И изобщо не е мое. – Сигурно се шегувате, докторе. Радиантът на Пилман е понятие, което знае всеки ученик. – Не се учудвам. Той беше открит за пръв път именно от ученик. За съжаление, не помня името му. Погледнете в \"История на Посещението\" от Стетсън – там всичко е разказано подробно. Пръв откри радианта ученик, пръв публикува координатите студент, а кой знае защо, го нарекоха на мое име. – Да, с откритията понякога стават странни неща. Доктор Пилман, не бихте ли обяснили на нашите слушатели... – Слушайте, земляк. Радиантът на Пилман е съвсем просто нещо. Представете си, че сте завъртели голям глобус и сте почнали да гърмите по него с револвер. Дупките в глобуса ще лежат на някаква равномерна крива линия. Цялата същност на това, което вие наричате мое първо откритие, се състои в един прост факт: всичките шест Зони на Посещението са разположени по повърхността на нашата планета така, сякаш някой е стрелял по Земята шест пъти с пистолет, поставен някъде на линията Земя-Денеб. Денеб е алфа от съзвездието Лебед, а точката на небесния свод, откъдето, така да се каже, са стреляли, се нарича Радиант на Пилман. – Благодаря ви, докторе. Драги хармънтци! Най-сетне ни обясниха на разбираем език какво е това Радиант на Пилман! Впрочем, онзи ден се навършиха точно тринайсет години от деня на Посещението. Доктор Пилман, може би ще кажете няколко думи на своите съграждани по този повод? – Какво точно ви интересува? Имайте предвид, че тогава не бях в Хармънт... – Тъкмо ще бъде интересно да научим какво сте си помислили, когато вашият роден град се оказа обект на нашествие на свръхцивилизация от друга планета... – Честно казано, веднага реших, че това е журналистическа измислица. Трудно беше да си представя, че в нашия стар, малък Хармънт може да се случи такова нещо. В Гоби или Нюфаундленд – иди-дойди, но в Хармънт! – Обаче в края на краищата ви се наложи да повярвате. – В края на краищата – да. – И какво? – Изведнъж ми хрумна, че Хармънт и останалите пет Зони на Посещението... всъщност сгреших, тогава бяха известни само четири... че всичките те лежат на много гладка крива линия. Изчислих координатите и ги изпратих на \"Нейчър\". – И никак не ви развълнува съдбата на родния ви град? – Вижте, по онова време вече вярвах в Посещението, ала така и не можех да се насиля да повярвам на паническите кореспонденции за горящи квартали, за чудовища, дето излапват само старците и децата, и за кръвопролитни боеве между неуязвимите пришълци и във висша степен уязвимите, но неизменно доблестни кралски танкови части. – Прав сте. Спомням си, хората от нашия бранш тогава забъркаха голяма каша... Но да се върнем към науката. Откриването на Радианта на Пилман беше вашият първи, но вероятно не и последен принос към нашите знания за Посещението? – Първи и последен. – Но без съмнение вие през цялото време внимателно сте следили развитието на международните изследвания в Зоните на Посещението... – Да... От време на време прелиствам \"Известията\". – Имате предвид \"Известията на Международния институт за извънземни култури\"? – Да. – И кое според вас е най-важното откритие през тези тринайсет години? – Самият факт, че имаше Посещение. – Извинете? – Самият факт, че имаше Посещение, е най-важното откритие не само през изминалите тринайсет години, но и в цялата история на човечеството. Не е толкова важно кои бяха тия пришълци, откъде дойдоха, защо дойдоха, защо останаха толкова малко време и къде се дянаха после. Важното е друго. Сега човечеството твърдо знае: то не е самò във Вселената. Страхувам се, че на Института за извънземни култури никога вече няма да му се случи да направи по-фундаментално откритие. – Това е страшно интересно, доктор Пилман, но аз всъщност имах предвид открития от технологичен характер. Открития, които нашата земна наука и техника биха могли да използват. Нали редица много видни учени предполагат, че находките в Зоните на Посещението могат да изменят цялото ни историческо развитие. – Аз не спадам към привържениците на това мнение. А що се отнася до конкретните находки, не съм специалист. – Но все пак вече две години вие сте консултант към Комисията на ООН по проблемите на Посещението... – Да. Ала нямам никакво отношение към изучаването на извънземните култури. В КОПРОПО аз и моите колеги представляваме международната научна общественост, когато стане дума за контрола по изпълнението на решението на ООН за интернационализацията на Зоните на Посещението. Грубо казано, ние следим с чуждопланетните чудеса да се разпорежда само Международният институт. – А нима към тези чудеса посяга и някой друг? – Да. – Може би имате предвид сталкерите? – Не зная кои са те. – Така у нас, в Хармънт, наричат дръзките момчета, които на своя глава проникват в Зоната и измъкват оттам всичко, което успеят да намерят. Това е станало вече истинска нова професия. – Разбирам. Не, това е извън нашата компетенция. – То се знае! С тях се занимава полицията. Но би било интересно да научим с какво по-точно се занимавате вие, доктор Пилман. – Материали от Зоните на Посещението постоянно попадат в ръцете на безотговорни лица и организации. Ние се занимаваме с резултатите от тези действия. – А не можете ли да бъдете по-конкретен, докторе? – Я по-добре да си поговорим за изкуството. Вашите слушатели не се ли интересуват от моето мнение за несравнимата Гуади Мюлер? – О, разбира се! Но преди това бих искал да довършим разговора за науката. На вас като учен не ви ли се иска лично да се заемете с извънземните чудеса? – Как да ви кажа... Възможно е. – Значи можем да се надяваме, че един прекрасен ден хармънтците ще видят своя знаменит съгражданин по улиците на родния град – Не е изключено. 1. Редрик Шухарт, 23-годишен, лаборант в хармънтския филиал на Международния институт за извънземни култури Стоим предния ден двамата с него в хранилището, вечер е, остава само да хвърлим комбинезоните и може да мръднем до Ърнест да си наквасим гърлата. Аз стоя просто така, подпирам стената – свърших си работата и вече съм приготвил цигарата. Страшно ми се пуши – два часа не съм пушил, а той още се занимава със своето имане; един сейф натъпка, заключи го и му лепна печата, сега тъпче друг – взема \"празнотии\" от транспортьора, оглежда всяка от всички страни (а между другото една тежи шест кила и половина) и с пъшкане старателно я настанява на рафта. Колко време се блъска той с тези \"празнотии\" и ако питате мене – без никаква полза за човечеството. На негово място отдавна да съм плюл и да съм се захванал с нещо друго за същите пари. Но пък, като си помисли човек, \"празнотиите\" наистина са тайнствена и една такава мътна работа. Колко от тях са минали през ръцете ми, ама колчем ги видя, пак им се чудя. В тях има всичко на всичко два медни диска колкото чаена чинийка, дебели към пет милиметра, и разстояние между дисковете – четиристотин милиметра, и освен това разстояние между тях няма нищо друго. Сиреч съвсем нищо, празно. Можеш да си напъхаш там ръката, може и главата, ако съвсем си се побъркал; празно и толкоз – само въздух. Но все пак между тях има нещо, несъмнено сила някаква, доколкото разбирам. Нещо ги свързва. Все едно някой е взел стъклена тръба, запушил я е от двете страни с медни дискове и после тръбата е пропаднала някъде, ама толкова ловко е изфирясала, че дисковете си стоят на мястото, все едно че тръбата си е още там. Можеш да поставиш такава \"празнотия\" на някоя лавица – а тя е тежка, мръсницата, шест кила и половина тежи, между другото – та поставяш я, значи, на лавицата и бутнеш горния диск, а тя пада, да речем, като консервна кутия с портокалов сок, на която виждаш само капака и дъното. И дисковете не мърдат, сякаш са две колела на една ос, а тази ос даже ти се мержелее, макар че всъщност няма никаква ос, а всичко е зрителна измама... Не, момчета, мъчно е да опишеш това нещо, ако някой не го е виждал, наистина е много просто наглед, особено когато се вгледаш и накрая повярваш на очите си. Това е все едно да описваш на някого бутилка или, не дай си боже, чаша: само пръстите си мърдаш и псуваш от пълно безсилие. Карай, ще смятаме, че всичко сте разбрали, а ако някой не е разбрал, вземете институтските \"Известия\" – там във всеки том има статия за тези \"празнотии\" с илюстрации... Изобщо Кирил се блъска с тия \"празнотии\" вече кажи-речи цяла година. Той има четири парчета. Бяха три, но онзи ден му докараха още една. Лешояда Барбридж я намери в \"Дома без покрив\", патрулът го спипа, \"празнотията\" я предадоха на нас, а него го тикнаха в ареста. И какво от това? Където са три, там са и четири. И сто да са, все тая! Всички са еднакви и никога никой няма да ги проумее. Ама Кирил не спира да опитва. Наумил си е, че те са някакви капани – хидромагнитни ли, жиромагнитни ли, абе, някакви магнитни – висша физика. Ама от таз’ работа хабер си нямам. И както се полага, според тая негова хипотеза ги подлага на разни въздействия. При температурно, например, ги нагрява до побъркване. В електропещ. А при химическото, да речем, ги залива с киселини и ги душѝ с разни газове под налягане. Освен това се опитва да ги мачка на преси, пуска им токове. Какво ли не опитва, но все още нищо не е постигнал. Само дето вече съвсем каталяса. Изобщо е голям майтап тоя Кирил. От много време имам вземане-даване с тия учени. Когато нещо не им се получава, те стават сприхави, груби, започват да се заяждат, крещят ти и ти идва да им треснеш един по мутрата. Кирил не е такъв. Той просто посърва, от очите му започва да струи тъга, като на болна кучка са, даже сълзят; каквото и да му говориш – не те разбира; броди из лабораторията, блъска се в мебелите, каквото му попадне в ръцете, го лапа, докопа молив – и, хоп, в устата, докопа пластилин – в устата. Лапа и дъвче. И жално пита: \"Защо – казва – според теб е обратнопропорционално? Не може да бъде – казва – обратно. Трябва да е право...\". Стоим, значи, двамата с него в хранилището, гледам го какъв е станал, как му горят очите и донемайкъде ми дожалява за него. И тогава се реших. Тоест дори не се реших сам, а сякаш някой ме дръпна за езика да говоря. – Слушай – казвам, – Кириле... А той тъкмо седи и държи в ръце последната \"празнотия\" с такъв вид, сякаш се е пъхнал в нея. – Слушай – викам му, – Кириле. А ако имаш същата такава \"празнотия\", ама пълна, какво ще кажеш? – Пълна \"празнотия\"? – повтаря той въпроса ми и повдига вежди, като че ли заприказвах на патагонски. – Да – казвам. – Този твой хидромагнитен уловител, как беше... \"обект седемдесет и седем бе\". Само че с някаква дрисня вътре, синкава. Виждам, започна да вдява. Повдигна очи към мен, примижа и в тях се появи проблясък на разум, както той самият обича да казва. – Чакай – вика той. – Ето такова нещо, само че пълно? – Да. – Къде е? Кирил се излекува. Вирна си опашката. – Хайде – казвам, – ела да запалим по една. Той чевръсто пъхна \"празнотията\" в сейфа, тръшна вратата, заключи я на три и половина оборота и се върнахме с него пак в лабораторията. Честно казано, вече взех да съжалявам, че си отворих устата. За празна \"празнотия\" Ърнест дава четиристотин кинта в брой, а за пълна бих изсмукал всичката му мръсна кръвчица на гълъбчето, ама ако щете вярвайте, изобщо не си помислих за това, защото Кирил просто живна, отново стана като струна, целият звънти и по стълбите прескача по четири стъпала, не дава на човек да запали цигара. Общо взето, всичко му разказах – и каква е тя, и къде се намира, и как най-лесно може да се добере човек до нея. Той веднага извади картата, намери гаража, тикна си пръста в него и ме погледна – ясна работа, веднага разбра всичко за мене, пък и какво ли имаше тук да не се разбира... – Ех, ти! – казва той, а се усмихва. – Е, какво, трябва да отидем. Хайде, още утре сутринта. В девет часа ще поръчам пропуск и \"галош\", а в десет ще тръгнем. Хайде, а? – Добре – викам. – А кой ще бъде третият? – За какво ни е трети? – А, не – казвам. – Това не ти е пикник с гаджета. Ами ако се случи нещо с тебе? Зона е. Трябва да има ред. Той леко се усмихна и повдигна рамене. – Както искаш. Ти по-добре знаеш. Има си хас да не знам. Разбира се, той великодушно се стараеше заради мен: третият е излишен, ще прескочим двамата и всичко ще бъде скрито-покрито, никой няма да се досети какъв си. Да. Само че аз знам, тези от института не ходят в Зоната по двама. Те си имат такъв ред: двама вършат работата, а третият гледа и когато после го питат, разказва. – Лично аз бих взел Остин – казва Кирил. – Но ти сигурно няма да го искаш. Или може? – Не, викам. Само не Остин. Остин друг път ще го вземеш. Остин не е лошо момче, смелостта и страхът му са по мярка, но според мен той вече е отписан. Невъзможно е да обясня това на Кирил, но знам: въобрази ли си човек, че познава Зоната и всичко разбира, скоро го заравят. И нямам нищо против. Само че без мен... – Е, добре – вика Кирил. – А Тендър? Тендър е вторият му лаборант. Сносен човек, спокоен. – Старичък е – казвам. – И деца има... – Нищо. Той вече е влизал в Зоната. – Добре – викам. – Тендър да бъде. Той остана да изучава картата, а аз хукнах право в \"Борж\", защото бях страшно гладен и гърлото ми беше пресъхнало.", "date": "2018.01.21", "title": "Откъс от \"Пикник край пътя\" на Борис и Аркадий Стругацки"}
{"url": "https://www.dnevnik.bg/sport/2018/01/21/3116004_nadal_si_osiguri_sreshta_s_marin_chilich_v/", "text": "Световният №1 Рафаел Надал се класира за четвъртфиналите на  Australian Open  след победа в четири сета над Диего Шварцман. Испанецът срещна известни проблеми срещу аржентинския си съперни, но го пречупи с 6:3, 6:7 (4), 6:3, 6:3. За първи път в тазгодишния турнир Надал загуби сет, след като Шварцман предложи страхотна битка на корта. Испанецът не беше на висота, след като допусна доста грешки. Той даде общо 18 точки за пробив на 26-ия в световната ранглиста и допусна четири двойни грешки. Надал записа само седем аса, срещу 12 за Шварцман. Финалистът от 2017 година записа 46 уинъра и 47 непредизвикани грешки. \"Беше страхотна битка. Диего е много добър мой приятел и го поздравявам за отличната игра. Той е страхотен играч във всички аспекти и определено сервираше добре днес\", каза Надал, който прекара на корта 3.51 часа. Испанецът заяви, че е доволен от физическото си състояние, като това е първият му дълъг мач през годината. \"Дълго бях извън корта, но се чувствам добре. Този мач е полезен, защото показва, че имам сил да стоя на корта четири часа\", добави Надал. В първия сет Надал проби съперника си в осмия гейм, което се оказа решаващо за успех. Последва маратонска втора част, която продължи 1.21 часа. Двамата записаха общо шест пробива, за да се стигне до тайбрек, в който Шварцман беше много концентриран и се възползва от грешките на Надал, с което изравни сетовете. Това сякаш събуди лидера в световната рагнлиста, който започна да играе много по-агресивно, разнообрази играта си и за 40 минути спечели третия сет. В заключителната част 24-ият поставен Шварцман показа, че не се предава лесно и остана още един час на корта, преди да се предаде срещу Надал. Победата на испанеца го прати на четвъртфинал в Мелбърн за 10-и път в кариерата му. Освен това успехът на Надал гарантира, че той ще остане №1 в света и след края на турнира, дори и Роджър Федерер да го спечели. На четвъртфиналите испанецът ще се изправи срещу шестия в света Марин Чилич. Хърватският тенисист се справи в четири сета с Пабло Кареньо-Буста 6:7 (2), 6:3, 7:6 (0), 7:6 (3) в мач продължил 3.31 часа.", "date": "2018.01.21", "title": "Надал си осигури среща с Марин Чилич в четвъртфиналите в Мелбърн"}
{"url": "https://www.dnevnik.bg/bulgaria/2018/01/21/3116002_sreshtu_bezprosvetnoto_nahalstvo_na_koshlukov_-/", "text": "Намерението на БНТ да внесе промени в предаването \"Денят заточва с култура\" и да го преориентира към лайфстайл тематиката предизвика силен отпор от учени, творци, преподаватели, журналисти. За готвените промени, замислени от новия програмен директор на БНТ1 Емил Кошлуков, съобщи вчера  Клуб Z  . Според сайта Кошлуков е дал срок две седмици на екипа да удвои рейтинга на предаването, като промени структурата и тематиката му и се спрат дискусионните форми и се придаде лайфстайл звучение. В противен случай били предупредени, че ще бъдат сменени с хора, които \"могат и знаят как да се направи\". Екипът на предаването е провел разговор с генералния директор на БНТ Константин Каменаров, а основа тема била опитите за намеса на Кошлуков при гостуване на учителя и активист на \"Да, България\" Емил Джасим. Според Каменаров няма забранени гости, но трябва да се спазва баланс. \"Предаването е специфично и не може да се очаква да гони рейтинг или да няма известна елитарност в изказа. Това, което аз им препоръчах, е да се мисли как да стане по-разчупено, да не е само говорене, казва Каменаров, цитиран от Клуб Z. Днес във фейсбук Кошлуков коментира, че кара хората да работят повече, отколкото са свикнали и заяви, че обществените телевизии в чужбина имат висок рейтинг. Неговото мнение четете  тук . \"Борбата за европейското ни бъдеще е борба за култура\" Информацията предизвика реакции във фейсбук, сред които и искания за оставката на Кошлуков. Проф. Александър Кьосев публикува във фейсбук писмо, което е написал до омбудсмана на БНТ Иван Такев. В него се казва: \"Уважаеми г-н Омбудсман на БНТ, Уважаеми г-н Такев, Драги Иване, Обръщам се към Вас, за да подкрепя предаването \"Денят започва с култура\" - в настоящия му формат, с настоящия му екип. Това предаване е една от малкото останали автентични институции на българската култура, то синтезира новини, разкази, визуални материали и дискусии, изработило си е бърза реакция и критерий за важните събития, обсъжда своевременно актуални въпроси на българската културна сцена, допускайки широка палитра от художествени прояви, традиционни и авангардни, както и разнообразни творци, изпълнители, критици, коментатори, експериментатори. То дава демократичен достъп на различни гледни точки и осигурява телевизионно време на критичността, творчеството, поддържайки високо летвата на вкуса. Без съмнение то има авторитет и гледаемост сред водещи творчески гилдии, творци, изпълнители и публики, а освен това изпълнява неоценима синтезираща информационна задача. Накратко - то е важно, ключово. Не позволявайте да му се пречи, защитете един авторитетен телевизионен форум, който би трябвало да е гордост за БНТ\". В коментарите той е получил отговор от Иван Такев, в който се казва: \"Мнението ми за качествата на предаването \"Денят започва с култура \" по нищо не се различава от твоето. Аз високо ценя качествата и усилията на моите уважавани колеги в мисията им на просветители. Не зная подробности за повода на твоето писмо, но ще се постарая да ги разбера. Мисля обаче, че е твърде преждевременно да се вайкаме и да оплакваме! БНТ ще продължи да произвежда и разпространява формати, утвърждаващи постиженията на българската и световната култура\". \"Според правото на Европейския съюз обществените радио и телевизия в държавите от ЕС са пряко свързани с демократичните, социалните и културните потребности на всяко общество, както и с необходимостта от запазването на плурализма в медиите. Борбата за европейското ни бъдеще е борба за култура. Предаването \"Денят започва с култура\" е предаване за култура, културни събития и културна политика в Българската национална телевизия в изпълнение на мисията, определена в правото на ЕС. Идеи за олекотяване, разчупване, по-малко говорене, отпадане на дискусионните форми и поставяне на изисквания за рейтинг като условие за съществуване на утвърдено предаване като \"Денят започва с култура\" не могат да се обяснят иначе, освен с неразбиране на същността на обществената телевизия и смисъла й или - по-лошо - с намерение да отпадне едно утвърдено пространство за културни дебати. Надявам се и членовете на Обществения съвет на БНТ да защитят обществената мисия на БНТ и предаванията, чрез които тя се реализира\", пише проф. Нели Огнянова, експерт по медийно право. Политологът проф. Евгений Дайнов публикува, че е пратил съобщение на мейла на БНТ, в което се казва: \"Подкрепям напълно начина, по който се води любимото предаване \"Денят започва с култура\" - едно от предаванията, което напълно съответства на мисията на една обществена телевизия. Възмутен съм от гаулайтерското поведение на Кошлуков, чието място не е в телевизия, която издържаме с данъците си и от която очакваме обективна информация, подкрепа за високата култура и облагородяване на публичните нрави\". \"На Емил Кошлуков мястото му не е в БНТ! \" \"Какво има да се обясняваме?! На Емил Кошлуков мястото му не е в БНТ! Аз, Александрина Пендачанска, заставам с името си и искам оставката му! Това е!\", пише във фейсбук оперната певица Александрина Пендачанска. Според издателя Манол Пейков БНТ не е място за лайфстайл, защото той е \"подчинен на временното, повърхностното, лесносмилаемото\", а сериозните медии \"трябва да възпитават отношение и вкус, а не да преследват рейтинг. Иначе се превръщат в обикновено търговско дружество\". \"Ролята на БНТ и БНР е да бъдат трибуна за свободно слово, за пространни и дълбинни дискусии на обществено важни теми. Тази роля е жизненоважна в държава, поставена на 109-о място в актуалната световна класация по медийна свобода. Ж-и-з-н-е-н-о-в-а-ж-н-а\", пише Пейков. \"Всичко, което се случва с българската култура в последните седмици, всъщност е огледално отражение на реалното състояние в тази държава. И то е : кючек и чалга. От хората, занимаващи се с изкуство се очаква да мятат салфетки и да свирят на ушенце на политическата каста. Докато тя замезва\", пише режисьорът Теодор Ушев. \"Засрамете се, управляващи, засрамете се!\" Писателят Георги Господинов е написал: \"Денят започва с култура!\". Художникът Недко Солаков е публикувал: \"Току-що прочетох за безпросветното нахалство на Емил Кошлуков да се опита да наложи лайфстайлски формат на единственото смислено предаване за култура, което все още съществува в проядената от просташка посредственост България. Засрамете се, управляващи, засрамете се! И се опитайте поне една малка част от хитростта, с която управлявате, да трансформирате в разум, и ако това чудо се получи, уволнете веднага от обществената телевизия този на-всички-ни-е-ясно-от-кого-назначен програмен директор\". \"Името ми няма кой знае каква тежест, но все пак и макар и от далече, заставам изцяло зад \"Денят започва с Култура\" и БНТ такава каквато беше досега! Кошлуков, сбъркал си адреса моето момче...там няма място за Биг Брадър\", пише аниматорът Владимир Тодоров. \"Шайката се е подготвила. Този е менте като повечето политици В ТВ Европа мярнах Антон Тодоров и подобни . Всъщност има ли телевизия, която мога да гледам без подобни безподобни шайкаджии\", коментира Димитър Димитров под поста на икономиста Евгени Кънев: \"Накрая историята наистина става фарс: човекът, който влезе в политиката през 1990 г. с ореол на антикомунист цензурира предаване за преподаването на комунизма в училище\". Музикантът Васил Гюров предприе действия. Когато се погазват основни права, не мога да чакам до понеделник! написа той и публикува снимката си как протестира пред сградата на БНТ. \"За какво ще си получава заплатата Емил Кошлуков? Да плаши гаргите? Да обязди \"Денят започва с култура\"? Да вкарва списъци с нежелани събеседници? Няма как да стане. Журналистите са си приготвили Let it be, а ние, зрителите, можем и развалени домати да мятаме, ако безобразията продължат. Е, ще вземем назаем от Коко Босия хулиганството, но пък така ще напомним на Кошлуков откъде тръгна: от времената на площадите, когато СДС вярваше на сълзите си и на студентите. Кой можеше да допусне,че \"революцията\" ще роди печени администратори на свободното слово\", пише Юлиана Методиева, издател на \"Маргиналия\".", "date": "2018.01.21", "title": "Срещу \"безпросветното нахалство на Кошлуков\" - подкрепа за \"Денят започва с култура\" на БНТ (допълнена)"}
{"url": "https://www.dnevnik.bg/photos/2018/01/21/3116000_fotogaleriia_prikljuchenieto_dakar_2018/", "text": "Карлос Сайнц  . Испанският пилот триумфира за втори път в най-тежката надпревара в света след 2010 г. и на 55 години стана най-възрастният победител.", "date": "2018.01.21", "title": "Фотогалерия: Приключението \"Дакар 2018\""}
{"url": "https://www.dnevnik.bg/bulgaria/2018/01/21/3116009_ochakva_se_obilen_sniag_prez_noshtta_a_utre_-_opasno/", "text": "Предупреждение за опасно време обяви за утре Националният институт по метеорология и хидрология. През страната ще премине средиземноморският циклон \"Албена\", съобщи БНР. Заради очаквани значителни валежи от сняг и силен вятър е обявен оранжев код за цяла Северна и цяла Източна България, както и за Хасковска и Кърджалийска област. Очакваните количества валеж в Северна България са до 30, а в Източна - до 40 литра на квадратен метър. Пулсациите на вятъра ще надхвърлят 80 километра в час. Жълт е кодът за всички останали девет области в Югоизточна и Южна централна България , където се очакват валежи до 25 литра на квадратен метър и отново силен вятър.", "date": "2018.01.21", "title": "Очаква се обилен сняг през нощта, а утре - опасно силен вятър (допълнена)"}
{"url": "https://www.dnevnik.bg/sviat/2018/01/21/3116011_turciia_obiavi_che_armiiata_i_e_navliazla_v_siriiskiia/", "text": "Турският премиер Бинали Йълдъръм съобщи днес, че турските въоръжени сили са навлезли в сирийския анклав Африн, предаде Ройтерс, като се позова на телевизия \"Хабертюрк\". Навлизането в Африн става ден след като Турция нанесе въздушни удари в региона срещу подкрепяните от САЩ кюрдски милиции Сили за защита на народа (СЗН). Йълдъръм съобщи, че операцията, наречена \"Маслинова клонка\", ще се осъществи в четири етапа и че с нея Турция цели да създаде 30-километрова \"зона за сигурност\" в Северна Сирия, посочва ТАСС, позовавайки се на турския в. \"Миллиет\". Освен това Йълдъръм каза, че в резултат на операция \"Маслинова клонка\" ще бъдат унищожени всички \"терористични организации\". Той добави, че преди началото на операцията са били извършени \"всички дипломатически преговори\". Според \"Хабертюрк\" турската армия е навлязла 3.5 километра в територията на Африн и е прочистила миниран район там. По думите на премиера, операцията е започнала в 11.05 часа местно време и засега няма ранени при операцията турски войници. Говорител на СЗН отрече твърденията, че турските сили са навлезли в Африн и заяви, че те са се опитали да прекосят границата, но са били изтласкани след ожесточени сражения. (БТА)", "date": "2018.01.21", "title": "Турция обяви, че армията й е навлязла в сирийския анклав Африн"}
{"url": "https://www.dnevnik.bg/skorost/2018/01/21/3115250_fotorazkaz_avtomobilut_na_godinata_za_bulgariia/", "text": "През последните години \"Форд Фиеста\" твърдо е сред най-предпочитаните компактни автомобили за европейците. В България моделът също е много популярен, а в четвъртък неговото седмо поколение за нашата страна. Автомобилът има амбицията да е най-усъвършенстваният модел в класа си.", "date": "2018.01.21", "title": "Фоторазказ: Автомобилът на годината за България"}
{"url": "https://www.dnevnik.bg/sport/2018/01/21/3116028_uotford_uvolni_menidjura_si_i_go_obvini_v_zaguba_na/", "text": "Марко Силва стана осмият уволнен мениджър във Висшата лига от началото на сезона, след като \"Уотфорд\" взе решение да го освободи. Португалецът, който беше назначен през лятото остана на \"Викъридж роуд\" едва осем месеца. \"Стършелите\" се намират на десето място във Висшата лига, но спечелиха само един от последните си 11 мача (две равенства и осем поражения). \"Това не е решение, което е взето лесно. Бордът на директорите смята, че назначението на Силва беше най-правилното решение за клуба и ако не беше нерегламентираният интерес от наш противник във Висшата лига, той щеше да остане на поста. Смятаме, че след този контакт Марко Силва изгуби фокуса и концентрацията си и лошите резултати зачестиха\", гласи съобщение на клуба. Силва беше свързван с \"Евертън\" още от октомври, след като \"карамелите\" се разаделиха с Роналд Куман. До  назначаването на Сам Алърдайс  на \"Гудисън парк\" именно португалецът беше считан за фаворит. От \"Уотфорд\" уточниха, че уволнението на Силва е предприето, за да се спре пропадането на отбора. При португалеца \"стършелите\" изиграха 26 мача, като спечелиха осем от тях, а в 13 записаха загуби. 40-годишният Силва, който преди това водеше \"Хъл сити\", а в Гърция стана шампион с \"Олимпиакос\", записа едва 30.8% победи, който е най-ниският дотук в кариерата му.", "date": "2018.01.21", "title": "\"Уотфорд\" уволни мениджъра си и го обвини в загуба на концентрация"}
{"url": "https://www.dnevnik.bg/bulgaria/2018/01/21/3116043_pri_svada_na_dve_kompanii_djip_mercedes_blusnal/", "text": "В ранните часове на днешния ден възникнал конфликт между две групи посетители на столична дискотека, при който са нанесени щети на полицейски автомобил, съобщи МВР. Спречкването на двете компании продължило и на пътя след като те напуснали заведението. Малко след 8 часа в кв.\"Бояна\" един от участниците в конфликта предизвикал пътен инцидент. С джипа си марка \"Мерцедес\" 29- годишният мъж блъснал на заден ход полицейски автомобил. Нанесени са материални щети, няма пострадали. Извършват се процесуално-следствени действия. Установяват се всички участници, както и свидетели на конфликта. Работата по изясняването на случая продължава, се казва в съобщението на МВР. По информация на БНР сред задържаните за инцидента е и синът на собственика на бившето застрахователно дружество \"Орел Г\" Добромир Гущеров, а други трима участници в спречкването се издирват.", "date": "2018.01.21", "title": "При свада на две компании джип мерцедес блъснал полицейска кола"}
{"url": "https://www.dnevnik.bg/sport/2018/01/21/3116007_grigor_dimitrov_prechupi_kirios_v_zrelishtna_bitka_i/", "text": "Григор Димитров преодоля Ник Кириос в много драматичен мач и си осигури място в четвъртфиналите на Australian Open след 7:6 (3), 7:6 (4), 4:6, 7:6 (4). Двамата тенисисти изиграха много оспорвана среща на централния корт \"Род Лейвър\", която продължи 3 часа и 30 минути. Световният №3 показа отлична защита и железни нерви, за да се справи с един от тенисистите в най-добра форма. Успехът е трети за българина срещу Кириос от четири срещи. Той успя да си върне за  загубата преди две седмици на турнира в Бризбейн . За трети път Димитров е сред осемте най-добри в Мелбърн след 2014 и 2017 г. Преди 12 месеца българинът достигна до полуфиналите, където отпадна след епичен мач с  Рафаел Надал . За място в полуфиналите Димитров ще срещне британеца Кайл Едмънд. Той победи също в четири сета Андреа Сепи от Италия. Срещу Едмънд Димитров има две победи от два мача. \"Това е мач, в който имаше всичко. Не знам още какво да кажа, Ник игра много добре, затрудни ме и заслужава поздравления. Мисля, че класирането ми за четвъртфиналите показва, че работим много и сме на правилната посока. Миналата година беше страхотна, но аз винаги съм перфекционист и мисля, че има какво да се подобри\", каза Димитров. Световният №3 вдигна нивото на играта си от първите три срещи, в които не беше убедителен. Този път обаче Димитров показа разнообразни оръжия и взимаше правилните решения в трудните моменти. Димитров записа 16 аса, а неговият съперник завърши с впечатляващите 36 точки директно от сервис. Двамата записаха по седем двойни грешки, но при Димитров те не бяха в решителни моменти, когато българинът беше на висота. Той спечели 81% от точките разиграни при първия му сервис. Димитров завърши с 64 уинъра и само 26 непредизвикани грешки. При неговият съперник те бяха 55, а уинърите 76. Димитров спечели първия сет в тайбрек след 51 минути игра. Българинът започна отлично, подобно на двубоя с Кириос в Бризбейн, като беше много стабилен на сервис. Димитров вкара 68% от първия си сервис и спечели 77% от разиграните точки. Световният №3 имаше три възможности да пробие Кириос, но австралиецът показа отлична защита при всеки един случай, най-вече разчитайки на отличния си сервис. Представителят на домакините записа 13 аса срещу шест за Димитров в първата част. В тайбрека обаче българинът беше много концентриран, записа два мини пробива, за да поведе с 6:3, а след двойна грешка на Кириос спечели и сета. Вторият сет започна трудно за българина, който трябваше да се бори много, за да печели подаванията си. Кириос продължи да бъде експресен, разчитайки мощни сервиси, а освен това затрудняваше съперника си. Въпреки, че Димитров имаше проблеми при втория си сервис гейм, който започна с 0:30, той не даде нито една точка за пробив на австралиеца. Димитров проби подаването на съперника си в седмия гейм, когато наказа всяка грешка на Кириос и поведе с 4:3. При 5:4 българинът за първи път се поддаде на напрежението и въпреки, че имаше сетбол допусна няколко грешки, с което даде и първа точка за пробив на Кириос. Австралиецът се възползва и изравни геймовете. Вторият сет отново беше решен с тайбрек, а в него Димитров отново демонстрира голямо самочувствие. Той игра много уверено и по-освободено, реализирайки два мини пробива срещу Кириос. След 7:4 Димитров увеличи аванса си на 2:0 сета. Във втората част двамата реализираха по шест аса, а Димитров имаше три двойни грешки. Той продължи да бъде много стабилен при своите подавания и спечели общо 86% от разиграните точки на първи сервис срещу 77% за Кириос. След двата загубени тайбрека Кириос усети, че няма какво да губи и започна да играе доста по-агресивно. Австралиецът оказа по-сериозен отпор на Димитров и независимо, че българинът имаше точка за пробив още във втория гейм, именно Кириос първи нанесе удар. В петия гейм австралиецът спечели подаването на Димитров и това се оказа достатъчно да запише сет на сметката си. Нивото в играта на Димитров беше по-ниско и третият сет се оказа най-бързият дотук в срещата – само 39 минути. Статистиката потвърди спада на Димитров, след като той записа само два аса, независимо че не направи двойни грешки. Българинът спечели 71% от точките на първия си сервис, а Кириос 83%. Димитров намали и броя на уинърите си в третата част, като записа само десет. Четвъртият сет започна по-добре за Димитров, който след дълго прекъсване спечели гейм на нула, а после имаше шанс да пробие при 2:1 в своя полза. В маратонския четвърти гейм българинът поведе с 40:15, но Кириос успя да отговори след 7.30 минути спечели подаването си. Добрата игра на Димитров обаче изнерви Кириос, който прояви старата си слабост да репликира всяка точка, да накъсва играта и да \"играе\" мръсно. В осмия гейм българинът проби подаването на съперника си, за да поведе с 5:3. Сякаш, за да се потвърди за пореден път, че нищо в този двубой не се получава лесно, Кириос на свой ред върна пробива. След размяна на геймове на нула и за двамата тенисисти, Димитров и Кириос влязоха в тайбрек и в четвъртата част. В него Димитров отново беше на висота, реализира мини пробив, а след това с впечатляващ минаващ удар матира Кириос.", "date": "2018.01.21", "title": "Григор Димитров пречупи Кириос в зрелищна битка и се класира за четвъртфиналите"}
{"url": "https://www.dnevnik.bg/sviat/2018/01/21/3116014_desetki_hiliadi_gurci_protestiraha_v_solun_zaradi/", "text": "Десетки хиляди гърци се събраха в центъра на Солун, за да протестират срещу възможността бъдещото име на Македония да продължи да съдържа тази дума, пишат гръцки и македонски медии. Днес следобед се очакваше в града да пристигнат най-малко 500 автобуса от цяла Гърция според англоезичното издание The Greek Reporter и  гръцки медии , цитирани от македонските МКД и \"Локално\". По данни на полицията участниците са били поне 90 000 - няколко пъти повече от броя, първоначално споменат от организаторите. Организаторите твърдят, че не са част от нито една политическа партия и че настояват единствено думата \"Македония\" да се не използва от други държави (макар представители на крайнодясната партия \"Златна зора\" да потвърдиха, че ще се включат). Митингът им официално започна в 14 ч. местно (и българско) време и кадри на \"Асошиейтед прес\" и потребители на социални мрежи показват стотици гръцки знамена в центъра на Солун. \"Грийк рипортър\" разказва, че жители на остров Крит са дошли в града с конете си и в традиционно облекло, за да покажат солидарност с демонстрантите от Северна Македония. Час по-рано имаше и \"контрапротест\" на крайнолеви и анархистки организации в друга част на града, които се събраха, за да демонстрират \"срещу национализма\". Демонстрацията се проведе на фона на подновените преговори за името между Атина и Скопие. В края на миналата седмица беше публикувано и социологическо проучване, според което две трети от гърците не искат \"Македония\" да се използва като част от каквото и да било решение. Това беше първият голям протест в Гърция, откакто двете страни възобновиха диалога за името в средата на декември. Той беше подкрепен и от представители на Църквата на Гърция, след като епископът на Солун призова жителите на града да се включат, пише \"Катимерини\". Само преди дни  на нова среща  под егидата на ООН специалният пратеник на организацията Матю Нимиц изготви списък от пет предложения, който не беше разпространен официално, но който  се появи в някои гръцки и македонски  медии Според в. \" Катимерини \" двете столици вече са оформили предпочитанията си за конкретни варианти - Скопие би склонило вече предлаганото име \" Нова Македония \", а Атина - на \"Вардарска Македония\". \"Аз самият съм наполовина македонец\" Макар вариантите за името на Македония (които включват и идеи как да се наричат езикът и жителите на Македония, за да не влизат понятията в \"конфликт\" с интересите на Гърция) да се описват за момента като \"рамка за диалог\", а не като окончателни предложения, те разгневиха някои политици в Гърция. Пример е националистическата партия \"Независими гърци\" (АНЕЛ) на министъра на отбраната Панос Каменос, който настоява думата \"Македония\" - изполвана във всички варианти - да не е част от името. Независимо от разрива между националистите от АНЕЛ и лявата СИРИЗА, отворена към включване на термина, премиерът Алексис Ципрас каза, че макар да е \"исторически необосновано и абсурдно\" да се говори за изключителността на Македония, \"не е неразумно да се използва терминът \"Македония\" като част от съставно име.\" \"Ако има възможност да се намери решение, би било национална глупост да не се възползваме от него,\" каза още Ципрас. Той обясни, че макар да уважава притесненията на част от жителите на северна Гърция, трябва да се мисли първо за националните интереси. \"Аз също съм наполовина македонец... (няма проблем с) решение, включващо географско или времево обозначение, което дава да се разбере, че никой не отправя териториални или исторически претенции,\" добави премиерът, цитиран от официалната агенция АНА-МПА. По въпроса с \"географските понятия\"  България също изрази особено мнение  през август, но по-късно се отказа от него. Подобна идея изрази и външният министър  Никос Коциас  преди две седмици (стига съставното име да отличава географски Република Македония от Егейска Македония), а това е и позицията на пратеника на ООН Нимиц. Последният споделя и старата позиция на Атина, че името трябва да е \"за всеобща употреба\" (\"ерга омнес\") - което означава, че то трябва да може да се използва от Скопие двустранно и в международни организации, а след приемането в такива, в които членува и Гърция (Европейския съюз и НАТО) - и вътрешнополитически. Очаква се гръцкият премиер да обсъди въпроса с македонския си колега Зоран Заев в кулоарите на Световния икономически форум в Давос идната седмица. Междувременно \"Катимерини\" отбеляза и че позициите на Ципрас не се споделят единодушно и в македонските институции, където се очаква Заев да влезе в сблъсък с президента  Георге Иванов , избран с подкрепата на консервативната ВМРО-ДПМНЕ, доскоро ръководена от бившия премиер Никола Груевски. Отделно и Атина, и Скопие са под натиск от Европейския съюз, САЩ, Русия и Турция, за да решат въпроса, като всеки от актьорите се опитва да повлияе на резултата, пише изданието.", "date": "2018.01.21", "title": "Десетки хиляди гърци протестираха в Солун заради името на Македония (видео)"}
{"url": "https://www.dnevnik.bg/bulgaria/2018/01/21/3115881_nai-komentiranoto_prez_sedmicata_shamar_za_jena/", "text": "Насилието над жени, манифестациите в защита на Пирин, годишнината от встъпването в длъжност на президента на САЩ и вътрешно- и външнополитическите проблеми на страната са сред най-коментираните теми в \"Дневник\" тази седмица. Вижте десетте статии, предизвикали най-много реакции от читатели: 1  За 350 хил. българи е нормално мъжът да удари шамар на жена  - 301 коментара 2.  Другата България, която можеше да е европредседател   - 234 коментара 3.  Кой е белият мъж, който съди \"Гугъл\" за дискриминация   - 231 коментара 4.  Русия и Китай, а не тероризмът, са в центъра на новата стратегия за национална сигурност на САЩ   - 229 коментара 5.  Петият протест в защита на Пирин събра хиляди в София  - 226 коментара 6.  За пръв път администрацията в САЩ затваря при пълен контрол на една партия над властта   - 214 коментара 7.  Какво обеща Тръмп и какво изпълни за една година   - 212 коментара 8.  Българското самоунижение   - 208 коментара 9.  Кое е американското семейство, държало тринадесетте си деца оковани и недохранени  - 202 коментара 10 . България отново е готова да приеме руски газопровод, заяви Лавров  - 190 коментара", "date": "2018.01.21", "title": "Най-коментираното през седмицата: Шамар за жена, другата България и кой съди \"Гугъл\""}
{"url": "https://www.dnevnik.bg/sport/2018/01/21/3116055_lara_gut_specheli_start_ot_svetovnata_kupa_za_pruv_put/", "text": "Швейцарката Лара Гут спечели супергигантския слалом в Кортина д’Ампецо, пети старт в дисциплината през сезона. Гут записа пръв успех в Световната купа от почти една година, последната ѝ победа отново беше в Кортина – на спускането на 28 януари 2017 г. Завръщането на Гут е впечатляващо, след като през миналия февруари тя  скъса кръстни връзки на лявото коляно . Носителката на Големия кристален глобус за 2016 г. и на Малката купа в супер-Г за 2014 и 2016 г. взе своята 24-а победа в Световната купа и се качи на подиума за 45-и път в своя старт №228. Тя има 12 успеха в супергигантския слалом. Швейцарката изпревари представителката на домакините Йохана Шнарф, която се спусна с първи стартов номер. Гут записа време от 1:14.78 минути, а Шнарф изостана само с 14 стотни. Трета на подиума се качи австрийката Никол Шмидхофер (+0.27). \"Това е много специален ден за мен. Обичам Кортина, обичам и публиката в Италия, която винаги е много гореща. Състезанието беше много трудно, особено в средата на дистанцията, направих няколко грешки\", каза Гут след края на състезанието пред ORF. Гут е петата различна победителка в стартовете от супер-Г през сезона, след като досегашните стартове бяха спечелени от Тина Вайратер, Жасмин Флюри,  Линдзи Вон  и Ана Файт. Две от състезателките, които се представиха силно в спусканията в петък и събота, не завършиха състезанието – лидерката за Големия кристален глобус Микаела Шифрин и  победителката от петък София Годжа . Файт направи силно спускане и завърши четвърта на 31 стотни от победителката, а Вайратер и Вон бяха много близо до нея, съответно на още две и шест стотни. Конкуренцията на пистата \"Тофане\" беше много оспорвана, след като първите десет завършиха събрани в по-малко от секунда. Състезанието беше белязано и от няколко тежки падания, а австрийката Надине Фест дори беше откарана в болница. В класирането в дисциплината супер-Г швейцарката излезе начело с 339 точки. Тя има аванс от 18 точки пред Вайратер, а Шнарф е трета на 108 зад Гут. До края на сезона има само два старта в супергигантския слалом – на 3 март в Кран-Монтана и на 15 март на финалите в Оре, Швеция. Следващият старт при дамите е още във вторник, когато ще бъде гигантският слалом отново на италианската територия – в Кронплац. През следващият уикенд Световната купа се отправя към швейцарския курорт Ленцерхайде, където ще се проведат алпийска комбинация, гигантски слалом и слалом.", "date": "2018.01.21", "title": "Лара Гут спечели старт от Световната купа за пръв път от близо година"}
{"url": "https://www.dnevnik.bg/politika/2018/01/21/3116057_koshlukov_s_lichen_primer_karam_horata_da_rabotiat/", "text": "Програмният директор на БНТ1 Емил Кошлуков публикува във фейсбук профила си в 14 точки своето разбиране за това каква трябва да бъде обществената телевизия и какви да са нейните цели и задачи. Като пояснява, че видял, че \"някои хора се вълнуват много от обществената телевизия\", той заявява, че кара подчинените си да работят повече, отколкото са свикнали, и че обществените телевизии в чужбина имат висок рейтинг. Твърдо убеден съм, че продукциите на БНТ1 могат да станат още по-популярни и обичани, казва той. Кошлуков, който е  на поста си в обществената медиа  от около месец, а преди това е трупал телевизионен опит в партийната телевизия \"Алфа\" и вече фалиралите частни \"ТВ7\" и News 7, косвено опонира на редица творци, които в социалната мрежа изразиха подкрепата си за предаването на БНТ \"Денят започва с култура\". Повод за обществената реакция е публикация в сайта \"Клуб Z\" за това, че Кошлуков подготвя промени в съдържанието, с която да се застъпи повече лайфстайл тематиката и да се повиши рейтингът на предаването. Новият програмен директор смята, че ако телевизията се гледа \"от шепа хора\", тя не изпълнява обществената си функция, а белег за добро предаване според него е наличието на зрители. Той внушава, че подкрепата за \"Денят започва с култура\" идва от \"партийните централи\" и \"медиите на олигарси\", на които телевизията не дължала обяснение. Всъщност срещу промените в предаването се обявиха изтъкнати творци с международно признание, между които оперната прима Александрина Пендачанска, писателят Георги Господинов, културологът и изследовател на литературата проф. Александър Кьосев, режисьорът Теодор Ушев, художникът Недко Солаков и много други. Според Кошлуков обаче, \"обсъжданията на продукциите, тяхната промяна и подобрение, структурно, съдържателно и програмно\" е задача единствено на ръководството на телевизията. \"Ако някой смята, че свободата на словото е застрашена, или е нарушен законът по някакъв начин, моля да покаже веднага кога, къде и как е станало това. Незабавно ще сезирам СЕМ лично аз, в качеството си на директор\", пише Кошлуков. Той уверява, че като е поел да бъде водещ на предаването \"Още от деня\" с това е дава пример на колегите си за работоспособност. \"Добрият ръководител точно така ръководи, с пример, а не с философстване\", пише Кошлуков, който доскоро водеше предаване в \"Канал 3\". Директорът подчертава, че БНТ е длъжна да осигурява плурализъм на мненията и гледните точки и е важно хората да знаят кой какъв е, когато говори от ефира на БНТ. И дава пример: \"Не е редно да поканиш Лукарски, да речем, като адвокат по темата за Истанбулската конвенция и да не кажеш на зрителя, че той е висш партиен кадър. Добре дошъл е, но той не е просто адвокат, а партиен лидер, неговата позиция не трябва да се крие\". Всъщност лидерът на СДС не е участвал в такава дискусия. Сред гостите в студиото - по темата за преподаването на комунизма в училище, беше учителят по история Емил Джасим, който от миналата година е член на \"Да, България\". Вероятно именно това участие е предизвикало недоволството на Кошлуков. Накрая той уверява, че нито една партийна централа няма да има влияние в БНТ и че телевизията ще стане още по-добра с помощта и на зрителите.", "date": "2018.01.21", "title": "Кошлуков: С личен пример карам хората да работят повече, отколкото са свикнали"}
{"url": "https://www.dnevnik.bg/sport/2018/01/21/3116059_grigor_dimitrov_ne_zapochnah_dobre_turnira_no_uspiah/", "text": "Григор Димитров изрази голямо задоволство от нивото на игра, което показа в  зрелищната и много драматична битка с Ник Кириос  в осминафиналите на Australian Open. Българският тенисист успя да пречупи намиращия се в страхотна форма австралиец след 7:6 (3), 7:6 (4), 4:6, 7:6 (4). Световният №3 спечели три тайбрека срещу играч, който беше спечелил всеки от четирите си дълги гейма в турнира. \"Винаги е много трудно да играеш срещу Ник. Загубих от него преди две седмици (в Бризбейн). Той сервираше невероятно днес, играе невероятно. Заслужава уважение за начина, по който се бореше. Toва беше един от тези мачове, в които трябва да си търпелив и да се стремиш да се възползваш от всяка възможност, която се открие пред теб. Дори когато сервирах за мача, знаех, че нищо не е свършило\", каза Димитров след мача, който продължи 3.30 часа. Кириос пласира 36 аса и в два от четирите сета успя да навакса пробив пасив, за да стигне до тайбрек. \"Срещу Ник винаги трябва да си нащрек. Никога не знаеш какво следва. Той пласира няколко втори сервиса с над 200 км/ч. Какво можеш да направиш в такава ситуация? Просто се опитвах да блокирам топката и да я задържа в игра\", обясни Димитров. Българинът заяви, че в момента е фокусиран изцяло как да се подобрява с всеки изминал ден. \"Имахме страхотен минал сезон. 2017 беше мечтана година за всички в отбора. Всеки един беше страхотен.\" \"Опитваме се да надграждаме всеки ден и да даваме 100% от себе си, за да прогресираме. Винаги съм бил перфекционист, но такова нещо няма. Разбрах го малко късно, но стъпка по стъпка продължаваме напред. Мач след мач се подобряваме и така трябва да бъде\", допълни той. В опит да достигне до полуфиналите в Мелбърн за втора поредна година Димитров ще се изправи срещу британеца Кайл Едмънд. Двамата се срещнаха в Бризбейн в началото на месеца и изиграха много оспорван трисетов двубой. \"Това е просто още един мач, през който трябва да премина. Концентриран съм изцяло върху своята игра. В началото на турнира не удрях добре топката, но съм много щастлив, че днес успях да превключа на друга предавка. Играя все по-добре. Надявам се във вторник да изиграя още по-добър мач\", завърши Димитров.", "date": "2018.01.21", "title": "Григор Димитров: Не започнах добре турнира, но успях да превключа на друга предавка"}
{"url": "https://www.dnevnik.bg/politika/2018/01/21/3116051_bsp_vnasia_signal_v_prokuraturata_za_otnosheniiata/", "text": "БСП анонсира днес пет сигнала срещу ГЕРБ, които внася в прокуратурата. Един от тях е за \"допирните точки и отношенията\" между вицепремиера и вътрешен министър Цветан Цветанов и човек, определян като вътрешен за групата \"Наглите\". След убийството на великотърновския бизнесмен Петър Христов се разбра, че  през Цветанов той е съдействал за залавянето на \"Наглите\" . На \"Позитано\" 20 днес Атанас Зафиров от Изпълнителното бюро на БСП цитира интервю на бившия главен секретар на МВР Калин Георгиев, в което се описват заслугите на Цветанов за залавянето на \"Наглите\". \"Цветанов ме запозна с един човек, вътрешен за \"Наглите\", който ме запозна с друг човек\", цитира Зафиров. Други два сигнала, които БСП внася в прокуратурата, са за схеми в общините Стамболийски и Тетевен, подобни на \"Кумгейт\" в Хасково. Социалистите обещават сигнали и за Шумен, Бургас и Септември. Четвъртият сигнал е за държавното дружество МОБА, което  продавало пистолети и патрони без лиценз и на по-ниски цени . Петият - за съмнения за злоупотреби в община Дулово, от която средства получавала фирма на роднини на евродепутат от ГЕРБ, без да има реално извършена работа. От БСП твърдят, че не са предприети мерки за преодоляване на възможностите за пробив на системите на приходните агенции, каквито казвал, че има, финансовият министър Владислав Горанов. Според депутата Иван Иванов в писмо на Горанов до премиера Бойко Борисов се казвало, че от \"340 обекта само 40 са под контрол\". БСП показа разсекретените доклади на ДАНС и прокуратурата, в които се казва, че имало заплаха за финансовата сигурност на страната, тъй като се губели приходи от акцизи и ДДС. Социалистите твърдят, че на 16 ноември главният прокурор Сотир Цацаров изнесъл данни за контрабанда в комисията за контрол върху приходните агенции.", "date": "2018.01.21", "title": "БСП внася сигнал в прокуратурата за отношенията между Цветанов и вътрешен за \"Наглите\" човек"}
{"url": "https://www.dnevnik.bg/sport/2018/01/21/3116074_henrik_kristofersen_nadvi_hirsher_na_slaloma_v_kicbjuel/", "text": "След 10 подиума през сезона Хенрик Кристоферсен най-накрая спечели първа победа в Световната купа. Норвежецът спря победната серия на големия си съперник Марсел Хиршер, който взе последните шест слалома, като го направи по впечатляващ начин. Принцът на викингите победи с близо секунда аванс и нанесе още по-голям удар по Хиршер, побеждавайки го на негова територия – на слалома в  Кицбюел . За него това е втора победа на пистата \"Ганслернханг\", след като спечели и през 2016 г. Последната победа на Кристоферсен отново беше на австрийска земя, но доста отдавна – на 24 януари 2017 г. на слалома в Шладминг. Успехът е 16-и за норвежеца в Световната купа, като 15 от тях дойдоха именно в най-техничната дисциплина, а само един е в гигантския слалом. На 23 години Кристоферсен има 101 старта и 41 подиума в Световната купа. Той е носител на Малкия глобус в дисциплината за 2016 г. \"Не мога да кажа, че съм променил нещо кой знае какво в поведението си. Днес просто бях безгрешен, състезавах се много добре и победих Марсел. За мен е важно, че влизам в добра форма преди олимпийските игри\", каза Кристоферсен след финала. През сезона Кристоферсен се нареди пет пъти на второто стъпало зад Хиршер и още три пъти беше трети при победи на австриеца. В първия манш Кристоферсен беше много силен, като записа време от 55.87 секунди. Той беше с 10 стотни по-бърз от Михаел Мат, а Хиршер остана трети на 1.05 секунди. Следобедното спускане се проведе при много тежки условия, като над Кицбюел не спря да вали сняг. Хиршер записа 52.54 при второто минаване на трасето и по всичко изглеждаше, че се е устремил към рекордна 54-а победа в Световната купа, колкото има и Херман Майер, но най-накрая се намери кой да го победи в най-техничната дисциплина. След него Мат изпусна врата, когато имаше комфортен аванс да оглави подреждането. Кристоферсен започна със солиден аванс, който в средата на трасето стигна секунда и половина, а накрая завърши с 97 стотни пред Хиршер. Трети на подиума се нареди швейцарецът Даниел Юл, за когото това е първо класиране сред първите трима в Световната купа. Топ 10 допълниха Виктор Мюфа-Жанде, Мануел Фелер, Рамон Ценхаузерн, Джонатан Норботен, Клемен Ноел, Дейв Райдинг и Манфред Мьолг. Хиршер се качва за седми път на подиума и пети само в слалома. Той има две победи на пистата \"Ганслернханг\" – през 2013 и 2017 г. Следващият старт при мъжете е във вторник, когато предстои нощният слалом в Шладминг. В дисциплината Хиршер продължава да е водач с 634 точки пред Кристоферсен с 535. Мат е далеч зад тях, като изостава с 286 точки. За Големия кристален глобус австриецът има 1054 и авансът му пред Кристоферсен е 154 точки. Трети е Аксел Лунд Свиндал с 666 точки.", "date": "2018.01.21", "title": "Хенрик Кристоферсен надви Хиршер на слалома в Кицбюел"}
{"url": "https://www.dnevnik.bg/sport/2018/01/21/3116163_barselona_uvelichi_predninata_si_s_ubeditelna_pobeda/", "text": "Барселона\" постигна най-голямата си победа като гост от началото на сеозна, след като надигра с 5:0 \"Бетис\". Каталунците имаха успехи с по 3:0 срещу \"Леганес\", \"Жирона\" и \"Реал\" (Мадрид), но на \"Бенито Виямарин\" в Севиля бяха още по-убедителни. Футболистите на Ернесто Валверде играха по познатия начин – икономично през първото полувреме и в убийствено високо темпо след почивката, което се оказа решаващо. По два пъти за успеха се разписаха Луис Суарес и Лионел Меси, а един гол вкара Иван Ракитич. Единствената лоша новина за блаугранас се оказа контузията на Томас Вермален, който беше ударен лошо преди почивката. Централният защитник беше заменен принудително от Самюел Юмтити, който се завърна на терена след лечение на травма. През първите 45 минути футболистите на \"Бетис\" направиха всичко възможно да задържат нулевото равенство и допуснаха \"Барселона\" да отправи само два точни удара. Най-добрите шансове за гостите бяха на сметката на Сержи Роберто и Меси, но каталунците не успяха да се разпишат. След почивката \"Барселона\" вдигна оборотите и час след началото на мача най-накрая успя да пробие бетона на бяло-зелените. Иван Ракитич и Луис Суарес размениха подавания, като уругваецът изведе хърватския халф сам срещу вратаря. Ракитич стреля по тревата и промуши топката под плонжа на Антонио Адан – 0:1. Хърватинът, който е бивш играч на градския съперник \"Севиля\" се разписа за пети път срещу \"Бетис\". Това е и тимът, срещу когото Ракитич има най-много голове в Ла Лига. Попадението на Ракитич разби всички планове на \"Бетис\" и за \"Барселона\" стана много по-лесно да действа на терена. В 64-ата минута Меси се разписа след подаване на Серхио Бускетс, а още пет минути по-късно дежурното си попадение отбеляза и Луис Суарес, който вкара с красиво изпълнение. Това не спря каталунците, които продължиха да атакуват вихрено и в 80-ата минута стигнаха до четвърти гол, дело на Меси. Аржентинецът се разходи между трима защитници в наказателното поле, а след това с плътен удар преодоля Адан. В последната минута на редовното време Меси асистира на Суарес, а той с мощен удар оформи крайния резултат 0:5. Уругваецът вече има 100 попадения в Ла Лига, като той е вторият най-резултатен представител на родината си. Единственият с повече голове от Суарес в испанското първенство е Диего Форлан - 128. Меси вече има 19 гола и уверено води при голмайсторите в Ла Лига. Втори след него е Суарес с 15 попадения. Аржентинецът вече има 25 гола във всички турнири, като е единственият футболист в Ла Лига, който доста до подобна цифра във всеки един от последните 10 сезона. С шестата си поредна победа в първенството \"Барселона\" увеличи преднината си пред втория \"Атлетико\" (Мадрид). Каталунците имат 54 точки, с 11 повече от \"дюшекчиите\". \"Бетис\" остава на 10-ото място с 27 точки.", "date": "2018.01.21", "title": "\"Барселона\" увеличи преднината си с убедителна победа срещу \"Бетис\""}
{"url": "https://www.dnevnik.bg/sport/2018/01/21/3116166_video_levski_specheli_pred_spas_rusev_trenyorut_vidia/", "text": "\"Левски\" стигна до успех с 3:0 срещу австрийския \"Волфсбергер\" във втората си приятелска среща в Малта. Сините се наложиха с голове след 65-ата минута в мача, на който присъства и собственикът Спас Русев. Антонио Вутов даде преднина за отбора, а след това с две попадения за три минути Жуниор Мапуку увеличи преднината на \"Левски\". Наставникът Делио Роси използва схемата 4-3-3. Италианецът направи три промени в сравнение с  първата проверка , като Габриел Обертан, Жорди Гомес и Аймен Белаид започнаха от началото. \"Преди всичко съм много доволен от това, че президентът дойде да ни види. Това е положителен факт, защото показва, че се интересува от отбора. Президентът знае, че са ни необходими футболисти на определени постове. Това не е от сега и той го знае. Ще се намери решение, но засега няма нищо конкретно\", каза Роси. \"Това са контролни срещи, една тренировка. Нямат голяма стойност. Вървим напред и това е благодарение на тренировките. Трябва да играем по-добре. Опитваме алтернатива на това, което сме играли досега. Имаме да оправим още много неща. Не отдавам голямо значение на тази среща\", добави треньорът.", "date": "2018.01.21", "title": "Видео: \"Левски\" спечели пред Спас Русев, треньорът видя положителен знак"}
