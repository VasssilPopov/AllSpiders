{"url": "https://www.dnevnik.bg/sport/2019/01/15/3375300_legendata_markus_gryonholm_shte_uchastva_v_rali/", "text": "Легендарният финландски пилот Маркус Грьонхолм ще направи завръщане в Световния рали шампионат (WRC) в предстоящия сезон. Той ще вземе участие в рали \"Швеция\", което е втори кръг от сезона. Грьонхолм, който има пет победи (2000, 2002, 2003, 2006 и 2007), ще пилотира \"Тойота Ярис\" WRC. С пет победи е и шведът Бьорн Валдегорд. Рекордьор със седем е друг представител на домакините - Стиг Бломквист Финландецът ще получи автомобил подготвен от заводския тим, който се ръководи от Томи Макинен, но официално няма да бъде част от тима. \"Тойота\" ще разчита на титулярните си пилоти От Танак, Яри-Мати Латвала и Есапека Лапи за ралито. \"Това не успя да стане факт през миналата година, но сега ще бъде като подарък за рождения ми ден. Наистина Швеция е моят любим кръг от шампионата и нямам търпение да участвам\", каза Грьонхолм. Той ще навърши 51 години седмица преди старта на надпреварата. 67-ото издание на рали \"Швеция\" ще се проведе между 14 и 17 февруари. Грьонхолм, който е световен шампион за 2000 и 2002 г., ще участва заедно със своя дългогодишен навигатор Тимо Раутиайнен. Двамата бяха част от световния шампионат от 1989 до 2007 г. и се завърнаха за кратко през 2009/10. Последното му рали беше именно в Швеция през 2010 г., когато завърши 21-ви с \"Форд Фокус\" RS. Финландецът е трети във вечната ранглиста по спечелени ралита с 30 след Себастиен Льоб (79) и Себастиен Ожие (44). Грьонхолм е и рекордьор по победи в домашното си рали \"Финландия\", където е със седем успеха, колкото има и Хану Микола. Сезон 2019 във WRC започва традиционно с рали \"Монте Карло\" между 24 и 27 януари.", "date": "2019.01.15", "title": "Легендата Маркус Грьонхолм ще участва в рали \"Швеция\""}
{"url": "https://www.dnevnik.bg/skorost/2019/01/15/3375412_elektronni_vinetki_za_nad_15_mln_leva_sa_prodadeni_do/", "text": "Досега са продадени 221 300 електронни винетки на обща стойност над 15 млн. лева, съобщиха днес от Националното тол-управление. От тях 135 008 са за леки автомобили и теглените от тях ремаркета, а 86 292 са за камиони и тирове. В съобщението се посочва, че от 1 януари 2019 г. няма годишни винетки за тежкотоварни автомобили заради предстоящото въвеждане на плащане на база изминато разстояние от 16 август 2019 година. Най-дългосрочната винетка за камионите в момента е месечната и цената й е от 80 до 174 лв. в зависимост от вида на тежкотоварното моторно превозно средство. Пик на продажбите на електронни винетки за леки автомобили се очаква в края на януари, когато изтичат годишните стикери на повечето шофьори, прогнозират от Националното тол-управление. Днес изтече гратисният период , в който беше обявено, че санкции за липса на винетки няма да се налагат. Към днешна дата електронни винетки могат да се купят от интернет страниците bgtoll.bg и vinetki.bg, мобилното приложение BGTOLL, в областните пътни управления, пощенски станции, около 250 терминала за самотаксуване в цялата страна и на граничните контролно-пропускателни пунктове, на касите и на сайта на мобилния оператор А1, в офисите на Easy Pay и в бензиностанциите ОМВ и \"Лукойл\".", "date": "2019.01.15", "title": "Електронни винетки за над 15 млн. лева са продадени до момента"}
{"url": "https://www.dnevnik.bg/sviat/2019/01/15/3375401_kontrarazuznavaneto_proveriava_alternativa_za/", "text": "Томас Халденванг, директор на Службата за защита на Конституцията BfV, обяви, че основната опозиционна партия в Германия е \"случай, който трябва да се провери\". Но засега това не е пълномащабно разследване на организацията. В основния закон на Германия има строги изисквания за борба с екстремизма, на основата на които може да се извършва проверка, разследване, следене и дори забрана на крайно леви или крайно десни партии. BfV е проверявала в миналото други политически организации, но по принцип тази практика не е често прилагана. \"BfV разполага с предварителни сигнали, че политиките на \"Алтернатива за Германия\" са насочени против демократичния конституционен ред. Но те не са достатъчно концентрирани, за да използваме в наблюдението ѝ методи на шпионажа\", обяви Халденванг на пресконференция в Берлин, цитиран от \"Ройтерс\". Предшественикът му Ханс-Георг Маасен беше отстранен след обвинения, че симпатизира на крайната десница. AfD попадна за пръв път в Бундестага на федералните избори през есента на 2017 г. и днес присъства в парламентите на всичките 16 провинции на федералната република. Според Халденванг службата му се интересува по-специално от младежката организация на партията, както и от \"елементи\", приближени на регионалния партиен лидер Бьорн Хьоке и свързани със структури, които BfV вече е категоризирала като екстремистки. \"Който проявява дискриминация срещу хората на базата на техния произход, е расист и националист. Части от AfD заслужават контраразузнаването да се заеме с тях\", написа в профила си в \"Туитър\" външният министър Хайко Маас. Той приветства началото на проверката, но допълни, че \"само с наблюдаването им проблемът няма да се реши - преди всичко трябва да се справим с \"Алтернатива за Германия\" обективно и с политически средства\". Александер Гауланд, един от лидерите на AfD, коментира новината с думите: \"Абсолютно ясно е, че това решение на BfV е погрешно. Също толкова ясно е, че ще предприемем правни действия срещу него\". Това не е единствената подобна проверка срещу партията. През септември ръководството на провинция Тюрингия обяви, че ще провери дали местната структура на партията не преследва антиконституционни цели. По същото време службите за сигурност на Долна Саксония и Бремен също обявиха, че следят действията на младежките организации на AfD в района заради подозрения за връзки с екстремистки структури.", "date": "2019.01.15", "title": "Контраразузнаването проверява \"Алтернатива за Германия\" за екстремизъм"}
{"url": "https://www.dnevnik.bg/evropa/evropeiski_parlament/2019/01/15/3374996_s_danni_za_ikonomikata_rumunskiiat_premier_othvurli/", "text": "Икономическият ни растеж е над 4%, дефицитът ни е 2.6%, безработицата е под 2%, инвестициите са над 10%, това дава представа за доброто управление, информацията, предоставена на колеги в Европейския парламент, създава погрешно впечатление\". С тези думи румънският премиер Виорика Дънчила отговори на критиките от страна на евродепутати във връзка с опасения за нарушаване на върховенството на закона в страната й. \"Мисля, че трябва да сравним с резултатите в други страни. Ако го направим, ще видим че правителството знае какво прави и определено се опитва да реши проблемите на своите граждани\", подчерта Дънчила по време на представяне на приоритетите на румънското европредседателство, като призова \"да се съсредоточим върху онова, което ни обединява, а не върху онова, което създава разделение\". \"Искаме да защитаваме гражданите, не защитаваме конкретни лица. Трябва да работим заедно, за да се борим срещу корупцията. Нека защитаване и правата на онези граждани, които бяха засегнати от тайните протоколи между съдебната система и тайните служби\", посочи премиерът в отговор на критики за  плановете за амнистия за някои престъпления . По думите й не е вярно, че правителството отправя нападки срещу съдебната система и никой румънец не смята, че румънското правителство в взело решение срещу онези, които се борят за справедливост. Всички решения са взети в румънския парламент, а той е изразител на волята на румънските граждани, каза още Дънчила. Тя изтъкна, че румънското правителство и румънският премиер не критикуват Европейския парламент и Европейската комисия: \"След 9 години като евродепутат не създавах скандали, а се мъчех да представя положителни решения. Не мога да бъда против парламента, имам своите критични коментари.   Каква позиция заемате? Аз не коментирам, тъй като Франция сама взима своите решения. Никой депутат от Франция няма да започне да критикува страната си\". \"Надявах се да чуя предложения, решения и един положителен подход, така че всички европейски граждани, които ни гледат, да чуят отговори на техните проблеми и вълнения. Не съм дошла да разчиствам сметки, а дойдох в Европейския парламент като мин.-председател на страна, която е начело на председателството, като мин.-председател на Румъния, за да можем заедно да намерим решения, благодарение на които ЕС да стане по-силен да се доближи до гражданите на всички държави членки\", посочи премиерът. В отговор на коментар тя увери, че румънските министри имат опит и призова да не се поддържа предразсъдъка, че те не са запознати и няма да могат да се справят със сложните досиета. \"Искам да ви дам гаранции че подкрепям върховенството на закона, правата на човека и правата на онези, които пострадаха в резултат на решения на съдебната система. Много е важно да се правят предложения за другите страни, но  \", настоя Дънчила. Зам-председателят на Европейската комисия Андрус Ансип коментира, че \"Румъния, подобно на Естония и на много други в Европа, отпразнува 100-годишинината си миналата година\". \"Това бе време да си припомним миналото, да помислим колко много сме постигнали. Румъния наистина постигна много, сега тя заема своето заслужено място в сърцето на Европа, няма по-добър символ за постигнатия напредък от председатателството\", заяви той, като обаче изтъкна, че \"с председателството идва и по-голяма отговорност, особено когато сме свидетели на големи промени\". \"Всяко успешно председателство зависи най-напред от националното единство и политическия консенсус. Обединен фронт у дома значи, че ще имаме обединена Европа за постигане на напредък. Румъния знае по-добре от много други колко е важно единството. Тя заработи в унисон за постигането на всички критерии за присъединяване към ЕС. Тук не ставаше дума за формално отбелязване на постигнатото. Бяха взети предвид реалните резултати, ценностите като свободата и демокрацията, върховенството на закона позволиха на страната да върви напред. С тях   никъде в Европа. Всички трябва да покажем, че през следващите 6 месеца зачитаме това\", допълни Ансип. Той припомни, че по време на румънското председателство ще настъпи Брекзит, ще се проведат изборите за Европейски парламент и ще продължат преговорите за следващата многогодишна финансова, както и че трябва да се приключат преговорите по 242 законодателни предложения. Критиките Групата на Европейската народна партия заяви, че е основателна загрижеността на Румъния, че не бива да има държави членки, които да бъдат изтласквани в периферията, но изтъкна, че тя трябва да положи усилия да убеди скептичните държави, че е готова да влезе в Шенген. Председателят на групата на социалистите и демократите Удо Булман отбеляза, че много неща в съдебната система в Румъния трябва да се променят, корупцията трябва да се пребори и ако в съвременна Европа се окаже, че тайни служби влияят върху прокуратурата и съдебната система, това е неприемливо. \"Единството е хубаво нещо, но нека бъдем откровени, ако във вашата страна се говори зад гърба на хората, не смятам, че това е редно, ако има хора, пострадали от съдебната система, това трябва да бъде изяснено, но нека не говорим за обща амнистия. Създадете принцип на правовата държава където е необходимо, правовата държава е достояние на Европа в защита на хората, гаранция за свободите, край на произвола, тя не е боздуган, с който да се наказват политически противници и трябва да се уважава от политическите страни\", допълни Булман. Той отправи критики към ЕНП, част от която е партията на унгарския премиер Виктор Орбан, критикуван за нарушения на върховенството на закона. \"Ако днес има държава, в която се затварят университети, където няма свобода на мненията, гледайте тези случаи. Нямате смелост да кажете в очите на господин Орбан как стоят нещата.  \". Европейските консерватори и реформисти казаха, че макар да се поставя на преден план въпроса за разширяването, ЕС трябва най-напред да сложи в ред своя дом на фона на Брекзит и разочарованието на европейските граждани от миграционната политика. Председателят на групата на АЛДЕ Ги Верхофстад заяви, че моментът е критичен и изрази надежда Румъния да не стане    от договора за ЕС след  Полша  и  Унгария  заради съществуването на явен риск от сериозно нарушаване на основните европейски ценности. Според него страната не е толкова далече от този риск към сегашна дата, предвид, че продължава да игнорира становището на Венецианската комисия по някои от законодателните досиета, които се обсъждат в румънския парламент. Той отбеляза, че е разговарял за тези досиета с лидера на управляващите в Румъния Ливиу Драгня, който ги е защитил, като е казал, че че върховенството на закона е въпрос на субсидиарност. По думите на Верхофстад обаче има много неща в ЕС, които са въпрос на субсидиарност, но върховенството на закона не е сред тях. \"Вашето правителство и партия продължава да следва лошите практики на други правителства като тези на Орбан и (Ярослав - бел. ред.) Качински, за закона за амнистия по случаи на корупция, тоест големите риби да останат извън съда\", каза още Верхофстад. Съпредседателят на Зелените Ска Келер отбеляза, че председателството е време една страна да разкрие възможностите си и да впечатли всички, но е и време, когато държавата излиза на преден план, а  . \"Румъния има дълга история в борбата с диктатурата за човешки права и свободи. Румъния отбеляза сериозен напредък особено в борбата с корупцията и това са постижения, с които имаме основание да се гордеем, а днес хиляди румънци демонстрират за права и добро управление, но никой не ги чува. Вземат се решения в обратна посока и предложния за законодателни, промени, узаконяващи корупцията и ограничаващи правото на протест. Едно председателство трябва да служи за пример\", допълни тя. Приритетите При представянето на приоритетите на председателството Дънчила изтъкна, че \"европейският проект в сегашната му форма е формиран от множество кризи, които е преживявал\". \"И днес се намираме в много труден момент, но всяка подобна ситуация може да бъде превърната във възможност, в ново начало... Имаме повече от 500 млн. европейски граждани, които търсят от нас отговор за бъдещето на Европа и вярвам, че за нас е много важно да покажем на гражданите, че европейските институции работят за тях и че са в състояние да водят до резултати, които променят живота на хората\", подчерта Дънчила. Визията на румънското председателство е структурирана около идеите за сближаване като европейска ценност. Тази идея за сближаване обхваща приоритети на председателството в 4 области, посочи премиерът. Първият стълб на действия е   – за стимулиране на икономически растеж и социално развитие, за подобряване на конкурентоспособността, свързаността и устойчивостта, за стимулиране на законодателния дневен ред, свързан с вътрешния пазар, така че да функционира плавно. \"Искаме да се подобри свързаността между изтока и запада, севера и юга, което ще улесни всякакъв вид връзки\", каза още Дънчила, като изтъкна и значението на това да се регламентира енергийния съюз. Вторият стълб на председателството е  . \"Изправени сме пред предизвикателства, които застрашават сигурността на европейските граждани. ЕС е изправен пред множество различни рискове и заплахи, които могат да подкопаят ценностите и социалния просперитет. В свят на ускорена цифровизация е необходимо повече за закрилата на гражданите във виртуалното пространство. Киберсигурността и сигурността изобщо ще са императрив за нас\", изтъкна Дънчила. Като приоритети в тази област тя изброи още преговорите и завършване на дейността по едно последователно управление на миграционните потоци и укрепване на външните граници на ЕС, увеличаване на мандата на службата на европейския прокурор и укрепване на съдебното сътрудничество в областта на гражданското и наказателното право, насърчаване на сътрудничеството между държавите на произход и държавите на транзит и справяне с трафика на хора. Третият стълб, който румънското председателство предлага, е  . Тук акцентът се поставя върху общ ангажимент, една глобална стратегия за външна политика и сигурност за ЕС, укрепване на отбранителната способност на съюза. Дънчила посочи още необходимостта от напредък по политиката на разширяване на съюза и каза, че Румъния ще работи за създаването на равни възможности за всички държави членки. По думите й заради критиките, на които е подложена страната й по въпроси, които в други държави са естествено явление, румънските граждани чувстват неравенство. \"Всяко решение, което се взема на европейско ниво за дадена държава членка, трябва да отчита ефекта, който има върху хората по места и как се отразява на доверието им към ЕС. Когато вземаме решения, трябва да мислим за гражданите ни у дома, трябва да премахнем всеки вид неравноправно третиране, за да се стимулираме общите ценности на съюза\", допълни премиерът.", "date": "2019.01.15", "title": "С хвалби за икономиката румънският премиер отхвърли критики за върховенството на закона"}
{"url": "https://www.dnevnik.bg/razvlechenie/2019/01/15/3375393_the_killers_izkaraha_nova_pesen_s_poslanie_sreshtu/", "text": "След като не бяха изкарвали нова песен от албума си Wonderful Wonderful от 2017г., The Killers се завърнаха с нова песен, която представлява \"мелодична атака\" срещу президента на САЩ Доналд Тръмп, пише \"Би Би Си\". В Land of the Free фронтменът на бандата Брендън Флауърс се захваща с темата за днешната политическа ситуация в Щатите под ръководството на администрацията на Тръмп. В това са включени проектът за стена на границата с Мексико, законите за контрол над огнестрелното оръжие и движението \"Черният живот има значение\".  Видеоклипът на песента е дело на Спайк Лий и показва сърцераздирателни кадри на мигранти на границата между САЩ и Мексико. Пред \"Ройтерс\" режисьорът каза, че в работата си по Land of the Free той е бил \"вдъхновен от сегашни събития и скорошни национални трагедии на територията на САЩ\". Преди по-малко от седмица филма на Спайк Лий BlacKkKlansman получи три номинации за наградите БАФТА - за най-добър филм, за режисура и за адаптиран сценарий. Видеоклипът е заснет в края на 2018г. около границата и в него са уловени кадри на мигрантски семейства, докато те се движат към \"земята на свободата\" и понякога се изправят срещу силите на реда, обявиха от групата. Пред \"Би Би Си\" фронтменът на групата Брендън Флауърс обясни каква е била мотивацията, довела до песента и видеото. \"Идеята се зароди в главата ми още по времето след  стрелбата в  началното училище \"Санди Хуук\" , как това ми повлия като баща и започна да се трупа в мен\", каза той. \"Това бяха неща като  случая с Ерик Гарднър  и  този с Трейвън Мартин . Неща като това, което се случва на стената. Това не е в хармония с ценностите, въз основа на които моята страна е била изградена\", коментира той.  Флауърс обясни също, че е започвал песента на много пъти и се е отказвал, защото не се е смятал за правилния човек за тази работа. Но на фона на инциденти като стрелбите в  Лас Вегас , Орландо и Портланд той най-накрая си е казал: \"Това трябва да излезе от мен.\"", "date": "2019.01.15", "title": "The Killers изкараха нова песен с послание срещу Доналд Тръмп"}
{"url": "https://www.dnevnik.bg/sport/2019/01/15/3375406_ludogorec_zapochna_kontrolite_sus_zaguba_ot_desetiia_v/", "text": "Лудогорец\" допусна загуба в първата си контрола от зимната подготовка в турския курорт Белек. Българският шампион отстъпи с 1:3 срещу десетия в румънското първенство \"Ботошани\". \"Лудогорец\" поведе в 12-ата минута след удар от далечна дистанция на левия бек Натанел. \"Ботошани\" изравни в 36-ата минута чрез капитана си Андрей Бурчъ. През второто полувреме румънците осъществиха обрат с попадения на Лоран Фюльоп и Кътълин Голофка. Старши треньорът на \"Лудогорец\" Антони Здравков заложи в стартовия състав на Хорхе Броун, Лукас Саша, Георги Терзиев, Рафаел Форстър, Натанаел, Густаво Кампаняро, Мей Махлангу, Джоди Лукоки, Доминик Янков, Вандерсон и Яцек Горалски. Тимът от Разград започна силно и създаде отличен шанс за гол в десетата минута, но Янков го пропусна. Все пак две минути по-късно българският отбор поведе. Натанел напредна отляво, влезе навътре, нагласи си топката на десния крак и с хубав шут по диагонала я изпрати в далечния ъгъл. Последваха силни минути за \"Ботошани\". В средата на полувремето Броун спаси опасен шут от фаул на Ервин Онженда, а минута по-късно топката срещна гредата на \"Лудогорец\" след удар с глава на Бурчъ. Усилията на \"Ботошани\" дадоха резултат в 36-ата минута. Корбан центрира, а Бурчъ беше изпуснат от защитниците на \"Лудогорец\" и отбеляза с глава. Пет минути по-късно груба грешка на Кампаняро даде шанс на румънския тим да поведе, но Роман не се възползва.  Здравков смени целия състав през второто полувреме, като в игра се появиха Даниел Наумов, Сисиньо, Антон Недялков, Яцек Горалски, Абел Анисе, Светослав Дяков, Марселиньо, Димо Бакалов, Адриан Попа, Давид Рибейро и Клаудиу Кешеру. На терена влезе и Жоао Пауло, който в средата на второто полувреме смени получилия контузия Горалски. Полският халф извади рамото си, което пък наложи Дяков да довърши мача като централен защитник. \"Лудогорец\" можеше да поведе през втората част, но вратарят на \"Ботошани\" Едуард Пап спаси удари на Рибейро и Попа. Като цяло обаче играта на българския шампион не се получаваше, а няколко сериозни грешки в защита доведоха до обрат. В 64-ата минута Фюльоп беше изведен зад защитата от Диего Фабрини, излъга вратаря Наумов и отбеляза в опразнената врата. Само четири минути по-късно \"Ботошани\" стигна до трето попадение. Фюльоп отново беше изведен от Фабрини и стреля, а Голофка довкара топката на метър от голлинията. В оставащите минути и двата отбора имаха доста възможности за гол, но не се възползваха. Следващата контрола на \"Лудогорец\" е срещу унгарския \"Хонвед\" на 18 януари. След това разградчани ще играят с румънския \"Клуж\" (22 януари), полския \"Лехия\" (25 януари), руския \"Ахмат (1 февруари) и сръбския \"Цървена звезда\" (2 февруари).", "date": "2019.01.15", "title": "\"Лудогорец\" започна контролите със загуба от десетия в Румъния"}
{"url": "https://www.dnevnik.bg/biznes/2019/01/15/3375415_bnb_predupredi_bankite_za_riskovete_ot_rusta_na/", "text": "Кредитната дейност се активизира под влияние на благоприятните тенденции в макроикономическата среда, но бързото нарастване на кредита може да създаде циклични рискове, които да се проявят при бъдещо покачване на лихвените нива или отслабване на икономическата активност, това е записано в редовното издание на Българска народна банка (БНБ) \"Банките в България\" за третото тримесечие на 2018 година,  съобщи capital.bg . Централната банка от повече от година предупреждава за рисковете от ускоряващото се кредитиране, но сега предупредителния тон е по-категоричен. Според БНБ засиленият интерес към заемите рекордни ръстове в кредитирането краткосрочно подпомага резултатите на банките, но ако се осъществява прекалено бързо може да създаде рискове - основно по линия на затруднения на кредитополучателите да обслужват задълженията си при покачване на лихвите. От БНБ предупреждават и за опасност от ново влошаване на качеството на активите на банковия сектор. Още по темата четете  тук .", "date": "2019.01.15", "title": "БНБ предупреди банките за рисковете от ръста на кредитирането"}
{"url": "https://www.dnevnik.bg/citat_na_deniia/2019/01/15/3375420_citat_na_denia_borbata_mejdu_mikroorganizmi_i/", "text": " С тези думи главният държавен здравен инспектор Ангел Кунчев обясни, защо ни се струва, че в последните години грипните епидемии се случват по-често. Като основна грешка той посочи подценяване на болестта. \"Това не е обикновено респираторно заболяване, а обхваща цялото тяло\", посочи Кунчев. Той посъветва да не се търси лекар веднага, а само ако след три-четири дни лечение няма подобрение и температурата не може да бъде свалена. В отговор на въпрос Ангел Кунчев каза, че антибиотик не трябва да се взима, освен ако не е предписан от лекар. Попитан дали хомеопатията помага, след известно замисляне обяви: \"Който им вярва да ги пие\". Той прогнозира, че към областите,  в които вече е обявена грипна епидемия , вероятно скоро ще се присъединят Ямбол, Перник и Пазарджик.", "date": "2019.01.15", "title": "Цитат на деня: Борбата между микроорганизми и макроорганизми е от хиляди години"}
{"url": "https://www.dnevnik.bg/sviat/2019/01/15/3375416_zam-glaven_prokuror_na_slovakiia_e_uvolnen_za_kontakt/", "text": "Главният прокурор на Словакия уволни един от заместниците си, след като той призна, че си е писал в интернет с жена, арестувана по подозрение, че е поръчала убийството на разследващия журналист Ян Куцяк. Рене Ванек си е разменял съобщения през \"Фейсбук\" с Алена Жужова преди тя да бъде задържана и не е докладвал за тази кореспонденция. Властите посочват заподозряната само с инициалите А.Ж., но медиите я идентифицираха. Тя отрича да има нещо общо с най-скандалното убийство в страната от падането на комунизма насам. Жужова е сред четиримата арестувани през октомври, на които са повдигнати обвинения, макар че полицията казва, че не знае мотивите ѝ, както и дали не е действала по поръчка на някой друг. \"Главният прокурор Яромир Чизнарж незабавно отстрани от поста заместника си Рене Ванек във връзка с публикации, чиято вярност е проверена от няколко източника\", заяви говорителката на Главната прокуратура. Ванек каза в понеделник на всекидневника \"Денник Н\", че си е комуникирал онлайн с А.Ж. от 2013 г., когато е станал зам.-главен прокурор, но никога не се е срещал лично с нея и я познавал само по псевдонима ѝ в интернет. Но последният им контакт е бил през септември 2018 г. само 3 дни преди арестуването ѝ, а той разбрал коя е в действителност ден след задържането и то от медиите, твърди още прокурорът. Не информирах ръководството, защото \"не смятах, че имам някакъв конфликт на интереси и нямам достъп до Случая \"Куцяк\", допълва той пред изданието. Златица Кушнирова, майката на убитата в същото нападение годеница на младия журналист, каза на \"Денник Н\", че заподозряната е поддържала архив на онлайн комуникациите си с няколко високопоставени служители, сред които и Ванек. Убийството на журналиста, който разследваше политическа корупция и измами предизвика масови протести на словаци срещу неправомерните според тях връзки между политическия елит и бизнесмени в страната. Това доведе до оставка на дългогодишния премиер Роберт Фицо, който отрича да е участвал в някакви корупционни схеми.", "date": "2019.01.15", "title": "Зам.-главен прокурор на Словакия е уволнен за контакт със заподозряна за убийство на журналист"}
{"url": "https://www.dnevnik.bg/bulgaria/2019/01/15/3375424_borisov_razgovaria_s_premiera_na_libiia_po_kazusa_s/", "text": "Министър-председателят на България Бойко Борисов е провел телефонен разговор с либийския си колега Файез Сарадж. Двамата са обсъдили  казусът със задържания в България кораб \"Бадр\" , съобщи пресслужбата на Министерски съвет. Сарадж е благодарил на Борисов и на българското правителство за тяхната навременна намеса и демонстрираното желание казусът да приключи с положителен за двете страни край. Пред българския премиер, Файез Сарадж подчертал, че благоприятният развой на събитията ще даде много силен знак за бъдещото сътрудничество между България и Либия, допълнителен импулс на двустранните и икономическите отношения между двете държави. Премиерът на Либия е приел поканата на Борисов да посети България в най-скоро време. Днес от специализираното издание  Maritimе.bg съобщи , че танкерът BADR, който вече е прекръстен на БДИН се е върнал на рейд пред пристанище Бургас рано тази сутрин. От собственика \"Булгаргеомин\" съобщиха в писмо до медиите, че това е станало с решение на общото събрание на компанията. Корабът ще остане на рейд във връзка с възникналия частно-правен спор между \"Булгаргеомин\" и либийските власти. Решението за връщането на танкера е взето, въпреки че \"Булгаргеомин\" има юридическо право да разполага с морското превозно средство, се казва в съобщението.", "date": "2019.01.15", "title": "Борисов разговаря с премиера на Либия по казуса с кораба \"Бадр\""}
{"url": "https://www.dnevnik.bg/sport/2019/01/15/3375417_trima_shampioni_v_turnirite_na_atp_shte_igraiat_v/", "text": "Трима шампиони в турнирите на АТП ще участват в квалификациите на  \"София оупън\" . Сърбинът Виктор Троицки, испанецът Гилермо Гарсия-Лопес и украинецът Серхий Стаховски ще са част от пресявките за надпреварата от категория \"АТП 250\". Четвъртото издание на турнира ще се проведе от 3 до 10 февруари в зала \"Арена Армеец\". Троицки игра финал в първия турнир в София, като загуби битката за титлата срещу испанеца Роберто Баутиста Агут. През 2017 и 2018 г. сръбският тенисист стигна до четвъртфиналите в \"Арена Армеец\". Той ще е първият тенисист, участвал във всяко едно от четирите издания на надпреварата. Троицки има три титли и общо девет финала в турнирите на АТП. 32-годишният сърбин е достигал до №12 света, но заради проблеми с контузия и слаби резултати през миналия сезон падна до 224-а позиция. В момента той е под №200, но ще напредне поне със 17 места, след като премина успешно квалификациите на Australian Open, а в понеделник преодоля и първия кръг след петсетова битка с испанеца Роберто Карбайес Баена. Гарсия-Лопес ще участва в София за втори път. През 2016 г. той стигна до четвъртфиналите, където беше спрян от Жил Мюлер. 32-годишният испанец има пет титли и общо девет финала в турнирите на АТП, достигал е до №23 в света, а в момента е под №100. Стаховски също ще се завърне в София след тригодишно отсъствие. През 2016 г. той загуби още на старта от германеца Филип Колшрайбер. 33-годишният украинец, който в момента е 132-и в ранглистата, има четири титли от четири финала в турнирите на АТП, а върховата му позиция в ранглистата е №31. Останалите тенисисти, които са подали заявки за участие в квалификациите в София, са Лукаш Лацко (Словакия, №115), Яник Маден (Германия, №124), Стефано Травалия (Италия, №137) Салваторе Карузо (Италия, №156), Егор Герасимов (Беларус, №158), Лука Вани (Италия, №163), Камил Майхжак (Полша, №176), Андреа Арнаболди (Италия, №178), Даниел Брандс (Германия, №183), Джеймс Уорд (Великобритания, №187) и Даниел Химено-Травер (Испания, №188). Две от местата в квалификациите са запазени за български тенисисти. Това ще са финалистите от държавното първенство на закрито, което ще се проведе в края на този месец. В основната схема на \"София оупън\" ще участват 32-ма тенисисти. 25-ма ще влязат директно според класирането си в световната ранглиста, четирима ще се класират от квалификациите, в които ще играят общо 16 души, а трима ще се включат с \"уайлд кард\". Участие в София са заявили носителят на три титли от Големия шлем Стан Вавринка и седем играчи от топ 30. Дебют в \"Арена Армееж\" ще направят двама от най-добрите млади тенисисти в света - световният №11 Карен Хачанов и Стефанос Циципас, който  спечели младежките финали на АТП . Другите петима от топ 30, които са заявили участие, са руснакът Данийл Медведев (№16), грузинецът Николоз Басилашвили (№21), испанците Роберто Баутиста Агут (№24) и Фернандо Вердаско (№28) и французинът Гаел Монфис (№29). За трети път  турнирът ще премине без участието  на най-добрия български тенисист - Григор Димитров. Той игра само през 2017 г., когато спечели титлата.", "date": "2019.01.15", "title": "Трима шампиони в турнирите на АТП ще играят в квалификациите на \"София оупън\""}
{"url": "https://www.dnevnik.bg/biznes/turizam/2019/01/15/3375427_ministerstvoto_na_turizma_proveriava_signal_za_stroej/", "text": "Министерството на туризма е направило проверка по документи по сигнал, че на морски плаж \"Шкорпиловци-юг\" се изгражда заведение в близост до брега, съобщи пресцентъра на ведомството. Според \"Нова телевизия\" става въпрос за плажен бар, който се прави в Шкорпиловци край Варна. Телевизията припомня, че на същия плаж миналата година  са били открити няколко незаконни постройки , които още не са премахнати. Информацията се появява ден, след като  прокуратурата повдигна обвинения  на двама души за унищожаването на дюни в къмпинг \"Смокиня\". Това стана повод Коалицията от неправителствени организации и граждански групи  \"За да остане природа в България\" да поиска държавата  да си изпълни задължението по Закона за устройство на черноморското крайбрежие и да одържави всички приватизирани или реституирани дюни. От министерство на туризма посочват, че на база документите е констатирано, че обектът е преместваем и отговаря на одобрената от ведомството схема за стопанисване на ивицата. Концесионерът на ивицата е представил в Министерството на туризма разрешително за поставяне на обекта, издадено от община Долни чифлик. \"В одобрената схема за концесията има точки за разполагане на преместваеми обекти, а това е една от тях. Експерти на Министерството на туризма ще направят проверка на плажа и на място\", се казва още в съобщението.", "date": "2019.01.15", "title": "Министерството на туризма проверява сигнал за строеж върху дюни"}
{"url": "https://www.dnevnik.bg/photos/2019/01/15/3375365_fotogaleriia_svetovnite_snimki_na_denia_15_ianuari/", "text": "Свети мъже се потапят във водата на първата \"Шахи Снан\" (велика баня) в \"Кумб мела\", или фестивала на хвърчилата, в Праяградж, Индия.", "date": "2019.01.15", "title": "Фотогалерия: Световните снимки на деня - 15 януари 2019 г."}
{"url": "https://www.dnevnik.bg/sport/2019/01/15/3375425_kontuziia_v_glezena_izvadi_hari_kein_ot_igra_do_mart/", "text": "Голмайсторът на \"Тотнъм\" Хари Кейн ще отсъства от игра до март. Английският национал има увреждане на връзки в глезена и ще се възстановява около осем седмици. Кейн получи контузия при  загубата от \"Манчестър юнайтед\" (0:1) в неделя . След последния съдийски сигнал той седна на тревата и няколко минути получаваше медицинска помощ. \"След първоначалните прегледи можем да потвърдим, че Хари Кейн има увредени връзки в левия глезен. Той ще продължи да бъде наблюдаван от нашия медицински екип. Очаква се той да се върне към тренировките в началото на март\", заявиха от \"Тотнъм\". Това е четвърта поредна година, в която Кейн получава контузия в глезена. Травмата му е много голям удар по амбициите на \"шпорите\", които заема третото място във Висшата лига и продължават участието си на всички останали фронтове - Шампионската лига, Купата на Англия и Купата на лигата. Кейн прави поредния си страхотен сезон, като има 20 гола в 30 мача във всички турнир. 25-годишният централен нападател се е разписвал общо 160 пъти в 243 срещи с екипа на \"Тотнъм\". В следващите седмици тимът на Маурисио Почетино няма да може да разчита и на другия си топ реализатор - Хьон Мин Сон. Южнокореецът отпътува за Обединените арабски емирства, където ще се присъедини към националния си отбор за Купата на Азия. Сон се намираше в страхотна форма, като вкара осем гола и напрви шест асистенции в последните десет мача на \"Тотнъм\" във Висшата лига. От началото на сезона кореецът има 12 попадения в 28 срещи във всички турнири.", "date": "2019.01.15", "title": "Контузия в глезена извади Хари Кейн от игра до март"}
{"url": "https://www.dnevnik.bg/sviat/2019/01/15/3375431_moskva_otreche_namesa_v_gruckata_politika_sled/", "text": "Русия не се меси във вътрешните работи на Гърция и в решението за договора за името на Македония, каза заместник-министърът на външните работи на страната Александър Грушко, цитиран от РИА \"Новости\". Думите му следват предупреждение от властите в Атина, които призоваха Москва да не се меси в гръцките вътрешни дела броени дни преди вот на доверие за кабинета на премиера Алексис Ципрас, който би позволил и гласуване на договора за смяна на името на Македония. Конституционните поправки, позволяващи да бъде прието името \"Северна Македония\" заедно с други отстъпки към Гърция, минаха в парламента в Скопие в петък. Вчера Русия заяви, че  решението на депутатите не отразява  волята на народа и е наложено отвън заради членството в НАТО, а въпросът за името на Македония трябва да се разгледа в Съвета за сигурност на ООН. Гърция настоя малко след това, че споразумението е между две държави под егидата на ООН и не предполага намеса на трети страни. Атина поиска Москва да зачита чувствителността на темата за името Македония, която показва гръцкият народ и да разбере, че \"Преспанското споразумение способства още от момента на подписването си за укрепване на стабилността и мира на Балканите.\" Според Грушко Русия е далеч от опити за намеса - външното ѝ министерство просто е дало оценки по принцип на \"цялата тази история, свързани с това как протекоха преговорите, под какви международни влияния протекоха и по отношение на това безпрецедентно вмешателство, демонстрирано от Запада за постигане на напълно разбираеми геополитически цели.\" Размяната на реплики между двете институции идва в момент, когато  гръцкият премиер смята , че си е осигурил мнозинство за утрешния вот на доверие.", "date": "2019.01.15", "title": "Москва отрече намеса в гръцката политика след предупреждение от Атина"}
{"url": "https://www.dnevnik.bg/sviat/2019/01/15/3373186_oshte_burkotiia_-_britancite_moje_da_se_okajat/", "text": "Политическата парализа около Брекзит захранва твърденията за предсрочни избори или втори референдум във Великобритания. Един от \"страничните ефекти\" на подобно говорене обаче е, че британците може да се окажат принудени да гласуват за Европейски парламент през май, а повечето от тях решиха през 2016 г. да напуснат тази ключова институция на ЕС и за евроизбори дори не са предвидени достатъчно средства в бюджета. Всичко това създава главоболия в правен план и в Брюксел, изброява \"Ройтерс\": - колко продължително отлагане на Брекзит (предвиден да се случи в полунощ на 29 март) може да поискат от Лондон и дали това ще стане преди или след разпускането на сегашния състав на Европарламента на 1 юли. - може ли да доведе това удължаване на срока до окончателно спиране на Брекзит - ако се наложи британците да гласуват за свои евродепутати, може ли това да се отложи за след месец май - необходимо ли е и новият състав на Европейския парламент да ратифицира условията за Брекзит. \"Всичко това се обсъжда неформално. Няма никакви формални предложения, а и ако има нещо такова, то трябва да дойде от британското правителство\", обяснява Ричард Колбърт, британски евродепутат лейбърист. Министър по европейските въпроси от страна член на ЕС казва за агенцията, че изглежда \"политическа лудост, макар че може юридически да нямаме друг вариант\" перспективата в края на май британците да трябва да гласуват на евроизбори за парламент, който всеки момент ще напуснат. Друг служител на ЕС казва, че от Лондон са им заявили, че все пак са предвидили бюджет за евентуални избори, в случай че няма Брекзит и те трябва да се проведат на 23 май. Запитани дали има подобни планове, от Британската избирателна комисия отговорили, че не планират нищо за тези избори, но и че \"имаме опит в провеждането на добре организирани извънредни избори и ако се наложи можем да го приложим\". -  , за да внесат някои подобрения в сделката за Брекзит, така че Тереза Мей да я прокара през парламента; това означава, че страната няма да е член на ЕС към момента на изборите за Европарламент -  ; това също ще има минимален ефект върху евроизборите, тъй като сегашният състав на Европейския парламент още няма да се е саморазпуснал и може да ратифицира промененото споразумение -    ; ако по това време Великобритания все още формално е член на съюза и не е изпратила свои представители в новия Европейски парламент, това може да създаде правни проблеми пред валидността на всяко споразумение между Лондон и останалите 27 държави -  , макар че все още може да има неясноти около ролята на тези евродепутати при всяко гласуване, засягащо Брекзит -   на по-късна дата; това е вариант, в случай че в поисканото отлагане на Брекзит е за провеждане на втори референдум, на който да се реши отмяна на уведомлението по Член 50 (с него Лондон задвижи процедурата за напускане на ЕС) и така да бъде прекратен Брекзит -   във вече конституиран Европейски парламент съгласно решение на националния парламент (така постъпи България навремето), които работят до провеждането на редовни евроизбори; но прилагането на този механизъм за вече съществуваща страна член е проблематично. -   и от факта, че част от британските места в Европарламента вече са раздадени на други държави; това решение обаче може да бъде замразено до реалното осъществяване на Брекзит, макар че въпросните държави ще се чудят колко всъщност евродепутати избират в края на май Цялата тази бъркотия може да има сериозни последици за последващите процедури като избор на нова Европейска комисия и определяне на новата законодателна програма, в която е и финансовата рамка на ЕС за следващия 7-годишен период. Жан-Клод Юнкер и съставът на неговата Европейска комисия може да продължат да работят и след края на мандата им в последните дни на октомври, дори всичко изброено да не се сбъдне и Великобритания нормално да напусне съюза. Това е предвидено и поради обичайния за този етап от подновяване на евроинституциите спор между националните лидери на страните членки и (в сегашния случай очаквано засилено евроскептичен) Европарламент.", "date": "2019.01.15", "title": "Още бъркотия - британците може да се окажат принудени да гласуват за евродепутати"}
{"url": "https://www.dnevnik.bg/sviat/2019/01/15/3374841_grafika_na_denia_putiat_kum_brekzit/", "text": "След няколко инфарктни седмици на преговори и вътрешнополитически борби, британският парламент отново ще гласува споразумението за Брекзит днес. От този вот зависят съдбата на Тереза Мей като премиер, на Консервативната партия, на Брекзит и дори, макар шансът да е нищожен, дали Великобритания изобщо ще напусне ЕС. Ето как се разви темата в последните седмици и какво следва занапред.", "date": "2019.01.15", "title": "Графика на деня: Пътят към Брекзит"}
{"url": "https://www.dnevnik.bg/sport/2019/01/15/3374893_zashto_elitut_v_mujkiia_tenis_se_razedini_zaradi/", "text": "Първият турнир от Големия шлем за сезона Australian Open тъкмо започна, но тенис обществото обръща поглед към Австралия не само заради вълнуващите мачове. Надпреварата започна в условията на напрежение и разделение между елита сред мъжете. В последните дни се появи неодобрение срещу президента на Асоциацията на професионалните тенисисти (АТП) Крис Кермоуд и начина, по който той управлява спорта. Възможно е британецът скоро да изгуби поста си, след като Съветът на играчите е срещу него. Кермоуд разкри за писмо от члена на Съвета на играчите Васек Поспишил към тенисистите от 50 до 100-о място в ранглистата. Чехът лобира за по-голям дял от приходите за състезателите, защитавайки интереса на тези, които са по-ниско. \"В нашия спорт тенисистите получават едва 10% от общите приходи, докато в други спортове като НБА, където има независимост процентът е 50% от общите приходи. Системата в тениса е счупена, при това още от създаването на Откритата ера\", пише Поспишил към останалите тенисисти. Недоволството е насочено към управляващото звено на АТП и това, че то обслужва интересите на турнирите и техните организатори. В съобщението се призовава за обединение сред тенисистите в борбата срещу това, като постът на Кермоуд автоматично бе поставен под съмнение. Ситуацията много прилича на тази от миналата година, когато отново на Australian Open имаше напрежение. По време на турнира се  появиха слухове, че Новак Джокович организира бойкот  на играчите, който да стане факт през 2019 г. Причината беше точно неразбирателството за разпределение на наградния фонд. По-късно сърбинът отрече подобни твърдения. Разнопосочни мнения Според \"Дейли Телеграф\" бордът на АТП, който се състои от трима организатори на турнири и трима представители на тенисисти –ще гласува за евентуалното подновяване на договора на Кермоуд по-късно през януари. За да остане на поста британецът се нуждае от подкрепата на двама от тримата членове на всяка една от страните, за продължи да изпълнява президентската си длъжност. По неофициална информация Съветът на играчите вече се е събрал и подкрепя Кермоуд с вот 5:4. \"Решението, което беше взето, не касаеше президента. Той остава президент и ще остане такъв до края на своя мандат. Независимо дали ще има подновяване или не, това ще се реши в следващия период\", каза световният №1 Джокович по време на пресконференция в Мелбърн. Рафаел Надал, който  преодоля първия кръг в Мелбърн  без особени затруднения, подкрепи Кермоуд. Той се присъедини към Стан Вавринка и Ник Кириос, които по-рано засвидетелстваха подкрепа към настоящия президент. \"Според мен Крис свърши достатъчно добра работа и няма причина да не остане на поста си. Той е наясно със ситуацията в тениса по-добре от много други, така че при евентуално идване на нов човек би отнело време докато се запознае с всичко\", каза Надал. Според испанския тенисист правенето на постоянни промени не помага за реализирането на голям проект. Сред тези, които изказаха мнение беше и  Григор Димитров . На пресконференцията след  първия си мач с Янко Типсаревич , българинът беше попитан дали подкрепя групата тенисисти, които надигат глас на недоволство. Българинът отвърна, че това би била много голяма грешка. \"Тенисът никога не е бил в толкова добро положение, премина през много добри и положителни промени. Не бих го направил (да подкрепи призивите срещу Кермоуд)\", каза Димитров.", "date": "2019.01.15", "title": "Защо елитът в мъжкия тенис се разедини заради избора на нов президент на АТП"}
{"url": "https://www.dnevnik.bg/politika/2019/01/15/3374874_vuzmojno_e_sasht_da_dadat_i_drugi_ekstri_pri/", "text": "Две парламентарни комисии днес ще разглеждат на закрити заседания предложението на правителството за промяна на проекта за купуване на нови многоцелеви изтребител и мандат на кабинета за продължаване на преговорите със САЩ за купуване на самолет F-16V Block 70. При добре проведени преговори е възможно България да получи от САЩ и други \"екстри\" освен самолетите, обучението на пилоти и технически персонал, оборудване и въоръжение. Очаква се мандатът за преговорите и разрешението за увеличаването на сумата над предвидените 1.5 млрд. лв. (без ДДС) да бъдат одобрени от парламента още тази седмица. По всяка вероятност при гласуването ГЕРБ ще получат помощ от ДПС. Промяната на условията на проекта беше поискана от Министерски съвет, а правителственият доклад се базира на доклад на междуведомствена работна група, която оцени трите оферти, достигнали до финала на процедурата. Това са нови Грипен от Швеция и F-16 блок 70 от САЩ и употребявани Еврофайтър Тайфун от Италия. Предложенията Предложението на Швеция за самолет JAS-39 C/D Gripen получава най-висока оценка по критерия с най-голяма тежест в схемата на обобщената оценка – \"Оперативна ефективност\". Офертата на на САЩ за самолет F-16V Block 70 получава най-висока оценка по критерий \"Срок на експлоатация\". Предложението на Италия за употребяван самолет EF-2000 Eurofighter Tranche 1 получава най-ниски оценки по тези критерии. Затова комисията препоръча да се продължат преговорите със САЩ. \"Придобиването на нов многоцелеви изтребител като F-16V Block 70 от САЩ, оборудван с последно поколение радар и въоръжение, ще издигне на ново качествено ниво бойните способности на българската бойна авиация. В същото време, в процеса на експлоатация и управление на жизнения цикъл на самолетите ще се елиминира зависимостта на Република България от трети страни\", пише в заключението на доклада. Всички предложения надвишават 1.5 млрд. лв. От документа, който беше внесен в Министерски съвет от министъра на отбраната Красимир Каракачанов, се разбира, че нито едно от предложенията не отговаря на всички изисквания на проекта. Предложението на САЩ надвишава приготвените от държавата 1.5 млрд. лв. (без ДДС), но в него са включени всички разходи по обучение на пилоти и персонал, и купуване на необходимото въоръжение и оборудване за самолетите, за да бъдат те многоцелеви изтребители. Това означава, че освен за охрана на въздушното пространство те трябва да може да бъдат използвани и за подкрепа на сухопътни операции. Швеция е предоставила три варианта. Първият е за 8 самолета оборудвани за еър полисинг (контрол на въздушното пространство), във втория се предлагат 9 самолета, а в третия - 10 но със съответното намаляване на пакети от функционално оборудване и складови наличности от резервни части и консумативи. Останалото въоръжение и оборудване за довеждане на Грипен до \"многофункционален\", българската страна трябва да придобие по отделени договори с трети страни, пише в доклада. \"В случай, че бъде избран JAS-39 C/D Gripen, за изпълнение на изискванията на RFP (бел.ред. - съкращение от Искане за предоставяне на предложение) относно количеството на въоръжението \"въздух-въздух\", българската страна трябва да закупи цялото количество ракети \"въздух-въздух\" за малки дистанции и ракети \"въздух-въздух\" за средни дистанции\", пише в доклада на Каракачанов. Според документа, купуването на ракети \"въздух-въздух\" и допълнително оборудване за Грипен-ите би превишило предела от 1.5 млрд. лв. Още няма официални данни с колко офертата на САЩ надхвърля тази сума. От компанията производител на F-16 \"Локхийд Мартин\" официално съобщиха, че няма да се вместят и в изискването първите самолети да пристигнат до две години, заради преместване на завода в който се произвеждат F-16. САЩ и производителят  декларират готовност  за намаляване на оферираната цена по време на подготовка на договора и на срока за доставка. Заради американското законодателство официалната оферта на САЩ е за еднократно заплащане на целия пакет след подписване на договор за изпълнение, докато Швеция е съгласна с представената 5-годишна схема за плащане и дори се предлага 10-годишна схема за разсрочено плащане. Въпроси за решаване със САЩ По време на преговорите със САЩ трябва да бъде намерен начин за разсрочено плащане. Към Пентагона има специална Агенция за сътрудничество в отбраната (Defense Security Cooperation Agency или DSCA), която дава разрешение за участие в програмата Foreign Military Funding (FMF). Тя, най-общо казано се занимава с предоставяне на държавни финансови гаранции за продажба на американско оръжие на одобрени страни, включително и лизинг. За да влезе в сила евентуалният бъдещ договор, трябва и одобрение на Конгреса на САЩ и на българския парламент. По време на преговорите със САЩ трябва да бъде уточнен и въпросът за индустриалното сътрудничество. \"Локхийд Мартин\" води преговори с български компании от отбранителната индустрия за съвместни действия, но все още не разкрива какво ще е индустриалното сътрудничество, което е друга част от изискването в процедурата. Възможни са и други \"екстри\" Според източници от правителството и ГЕРБ е възможно да бъдат получени и други \"екстри\" от САЩ. Дори и да придобием новите F-16 системата за отбрана на небето на България все още ще е далеч от минимума. Едната причина е, че българската армия все още разчита на съветски радари, които са с отдавна изтекъл ресурс и практически няма система за опознаване \"свой-чужд\". Надеждата е на първо време от САЩ да бъдат дадени за временно ползване или под наем съвременни радари, които могат да бъдат преместени от друга страна в Европа. По същия начин при преговорите може да бъде поискано в България да бъде преместен щатски боекомплект за F-16, който да бъде използван при нужда.", "date": "2019.01.15", "title": "Възможно е САЩ да дадат и други \"екстри\" при преговорите за F-16"}
{"url": "https://www.dnevnik.bg/sviat/2019/01/15/3374948_sdelkata_za_brekzit_edinstvenoto_sigurno_e_che_sledva/", "text": "Помислете пак\" - с това послание премиерът Тереза Мей направи  последен опит  да убеди скептичните депутати да подкрепят сделката за Брекзит, която тя уговори с Европейския съюз. Споразумението трябваше да бъде гласувано още през декември, но тогава  Мей призна,  че няма да събере необходимите гласове в парламента, и отложи гласуването с надеждата, че наближаването на крайния срок и опасността от Брекзит без сделка, който би хвърлил отношенията на Великобритания с континента в хаос, ще принуди членовете на Камарата на представителите да я подкрепят. В последният момент изглежда, че стратегията ѝ е била погрешна. Би Би Си прогнозира, че Мей ще понесе най-тежкото поражение, което който и да е премиер е понасял в последните сто години. До последната секунда ще бъде неясно дали тя ще събере подкрепата на 318-те депутати (от общо 650), нужни, за да прокарат споразумението в Уестминстър. Какви са възможните сценарии  вижте тук . Ако депутатите одобрят сделката на Мей с ЕС-27, Великобритания ще напусне съюза на 29 март 2019 г., при вече известни условия, с двегодишен преходен период и със значителни отстъпки от страна на Лондон. Ако обаче депутатите я отхвърлят, сделката на практика става неосъществима и всичко е възможно - отлагане на Брекзит; Брекзит без сделка; отмяна на Брекзит и втори рефенрендум; избор на нов консервативен премиер, падане на правителството и предсрочни избори. Изпратените от европейските лидери обяснения и уверения към споразумението, което те успяха да уговорят в последния момент през ноември, не успокоиха евроскептичните депутати, които се оплакват, че Великобритания е направила прекалено много отстъпки. Речта на Мей пред работници в централна Англия, в която тя каза, че е по-вероятно депутатите да блокират Брекзит изцяло, отколкото страната да напусне без сделка, не помогна в търсенето на консенсус. По-късно тя призова депутатите да я подкрепят, вместо да рискуват кралството да се разцепи, ако не изпълнят волята на хората да напуснат ЕС. План Б Ако депутатите отхвърлят сделката днес, Мей трябва да представи пред тях нов план за Брекзит до 21 януари. Няма публична информация какъв е нейният \"план Б\", ако изобщо има такъв. Ако той бъде одобрен на национално ниво, не се знае каква ще бъде реакцията на ЕС. Лидерите на съюза обаче неведнъж са повтаряли, че постигнатото сега споразумение е единственото възможно и ако то не бъде одобрено, изходът е Брезкзит без сделка. (До какво ще доведе той,  четете тук .) Отлагане на Брекзит  Правителството може да поиска да удължи периода за преговори с ЕС след \"Деня Брекзит\" - 29 март. Мей би могла и едностранно да деактивира уведомлението за Брекзит по чл. 50 от Договора за ЕС, макар че премиерът твърди, че не желае да се стига до там. Според източници на в. \"Гардиън\" председателят на Европейския съвет Доналд Туск вече се готви за тази опция, като за начало с отлагане до юли. Оставка Мей би могла да подаде оставката си като лидер на торите, което ще доведе до вътрешен вот кой да оглави партията, но ще спести провеждането на парламентарни избори. Самата тя стана премиер по този начин, след като Дейвид Камерън напусна премиерския пост след референдума през 2016 г. Партията не може да я свали, защото през декември бе проведен вътрешен вот на недоверие, който обаче  Мей спечели . Тази инициатива не може да бъде повторена в идните 12 месеца. Вот на недоверие в парламента Лейбъристите  се готвят да внесат вот на недоверие срещу Мей, ако сделката ѝ бъде отхвърлена. Ако това се случи и Мей бъде свалена, партията на Джеръми Корбин (сама по себе си дълбоко разцепена от противоречивия си лидер) ще има две седмици да събере мнозинство и да състави кабинет. Ако не успеят, страната отива на парламентарни избори. Втори референдум Въпреки желанието на проевропейски настроените британци, тази опция е почти невероятна. Мей неведнъж е настоявала, че народът вече е гласувал. Независимо от изборните манипулации и откровени лъжи на кампанията за излизане от ЕС, резултатът е известен, приет от три различни правителства и по него се работи вече повече от две години. В същото време в настоящата ситуация всичко е възможно.", "date": "2019.01.15", "title": "Сделката за Брекзит: единственото сигурно е, че следва хаос"}
{"url": "https://www.dnevnik.bg/sport/2019/01/15/3373032_fotogaleriia_martin_petrov_na_40/", "text": "Бившият футболен национал и нападател на \"Атлетико\" (Мадрид) и \"Манчестър сити\" Мартин Петров празнува 40-ия си рожден ден. Той беше част от последното силно българско поколение, играло на голямо първенство - Евро 2004.", "date": "2019.01.15", "title": "Фотогалерия: Мартин Петров на 40"}
{"url": "https://www.dnevnik.bg/detski_dnevnik/2019/01/15/3367058_petima_ot_medalistite_na_bulgariia_-_po_astrofizika/", "text": "Стефан Иванов, Петър Димитров, Денислав Георгиев, Владимира Иринчева и Георги Александров са  петимата ученици от националния отбор по астрофизика , които през ноември миналата година се прибраха от международната олимпиада с общо пет медала. С тях се запознаваме на традиционната годишна среща на олимпийските отбори по природни науки, където стана известно, че медалите на състезателите по астрофизика са 5 от общо  72-та , които отборите на България спечелиха в олимпиадите по природни науки през последната състезателна година. Интересът им към физиката и астрономията датира от ранно детство, разказват. Днес всички те са дванайсетокласници и следващата учебна година вече ще са студенти. е ученик в Националната природоматематическа гимназия. Той се състезава в областите на астрономията, астрофизиката и физиката. \"Запалих се по астрофизика в 6 клас, когато учителят ми по математика Николай Христович ми даваше възможност да му задавам всякакви въпроси от физиката и астрономията, като винаги намираше време да отговаря на тях. Тогава за пръв път се докоснах до предмета и беше ми ясно, че с това искам да се занимавам. Оттогава значително са ми нараснали познанията за астрофизика, за което съм благодарен на Красимира Перфанова, Ева Божурова, Никола Каравасилев и Захари Дончев и още повече обичам предмета\", казва. Интересите му са буквално насочени към небето. \"Към любителската астрономия - наблюдение на небето с телескоп, което всъщност се различава значително от дейностите в олимпиадата по астрофизика, която е основно решаване на задачи\", заявява. Освен това намира време и да чете книги, да играе видеоигри и бадминтон.  учи в Природоматематическата гимназия в Бургас. \"Реално се отличавам от останалите в отбора най-вече с това, че не съм от София\", казва. Енциклопедиите, които родителите му са му подарявали, когато е бил малък, са отговорни за интереса му към астрофизиката. Но това е само като \"ентусиаст\", иначе \"като състезател\" – в седми клас по-големи ученици предложили да го подготвят за националната олимпиада по астрономия. \"Занятията бяха интересни и ме подтикнаха да се подготвям и сам. Последното вече продължава шеста година\". Стефан Иванов сега вече е на мястото на тези, които преди години са му помагали да учи астрономия, и води школа. Има интерес и в други науки - география, история, лингвистика. Обича и да пътува по света, а олимпиадите му дават възможност за това. Хоби му е да колекционира всякакви неща. е дванадесетокласник от Софийската математическа гимназия и интересът му към физиката и астрономията датира от най-ранно детство. \"Ако трябва да откроя специфична случка, това би била съвсем случайната ми среща в 9 клас с Никола  , когато той ни заместваше веднъж. Тогава стана дума за астрономия и аз реших да си пробвам късмета на националната олимпиада\", разказва. Добра проба. През свободното си време излиза с приятели, играе футбол, отскоро и се гмурка и сега просто чака следващото лято, за да продължа. Надява се тази зима да намери време да покара и малко ски.  е също като останалите на 18 години и учи в Първа частна математическа гимназия. \"От пети клас започнах да ходя по олимпиади, като една от тях беше олимпиадата по астрономия. За нея се подготвях, като посещавах школите на Никола Каравасилев, съответно той беше човекът, който ме въведе в тази наука. След като започнах да участвам по-активно със състезанията, имах и възможността да се запозная с останалите астрономи и попаднах в една много позитивна среда. Основно дължа успехите си на преподавателите си и на прекрасните ми приятели, които ме мотивираха да се развивам през всичките тези години\", отговаря на въпросите кой, кога и как разпалва интересът и към природоматематическите науки. Свободното й време зависи от състезанията през годината, защото има по-свободни и по-натоварени периоди. А него пълни с различни интереси: рисуване, четене на книги, суинг танци, приложни изкуства, каране на колело.  е също възпитаник на Софийската математическа гимназия. От 2 клас ходи на състезания по математика, от 5-и - и по астрономия. \"Все още ходя и на състезания по математика, но вече основните ми интереси са физиката и астрономията.\" Не е изненада забъркването на името на един от подготвящите децата за състезанията като причина за интереса и на Георги Александров към науката. \"Въпреки че като малък бях чел книжки и енциклопедии, свързани с астрономия, и някъде около 5 клас бях гледал поредицата \"Приказки за астрономията\", която ми беше интересна, определено главната роля за запалването на интереса ми беше на Никола Каравасилев, който успява да обяснява трудни неща разбираемо и да прави школите си забавни.\" Отделно от астрофизиката Георги Александров обича да кара колело и да ходи на планина с приятелите си. Скоро петимата завършват гимназия. После накъде?   Смятам да уча физика в Англия (ако ме приемат, разбира се). Оттам нататък не съм решил със сигурност какво ще правя, но бих искал да се занимавам с научна дейност.  Към чужбина, ще уча физика. Не мога да кажа къде, докато не разбера къде съм приет. Но се надявам да се върна в България, след като завърша.  Ще продължа с физика. Преди няколко дни бях на интервю в Кеймбридж, което обаче май не мина както исках, така че не е много ясно какво ще се случи. Обмислям и възможността да остана тук, но още не съм решил. Кандидатствах в Англия с физика и през следващите месеци предстои да разбера дали е било успешно.  Аз съм решил да уча във Физическия факултет на Софийския университет, специалност \"Квантова и космическа теоретична физика\". По-нататък във времето се очаква да стана учител, като се надявам един ден да подготвям бъдещите олимпийски надежди на България. Чувал съм аргументите против оставането в България, но смятам, че във Физическия факултет има преподаватели по теоретична физика, които могат да ме подготвят на същото ниво като най-добрите чуждестранни университети. Няма да съм съвсем сам, защото двама от най-близките ми приятели, които също са много добри по физика и астрономия и са взимали медали от международни олимпиади, но за съжаление сега не искат да участват на състезания, също казват, че ще останат в България. Съгласен съм, че политическата обстановка и условията за развитие на наука в България не са прекрасни, но имам надежда, че промяната е възможна и че България може много повече.", "date": "2019.01.15", "title": "С поглед към небето"}
{"url": "https://www.dnevnik.bg/sport/2019/01/15/3374966_serena_uiliams_potegli_s_rekordno_burza_pobeda_za_50/", "text": "Серена Уилямс даде само два гейма на съперничката си в първи кръг на Australian Open Татяна Маря, започвайки с експресна победа 6:0, 6:2. Американката, която започва похода към осма титла в Мелбърн, се нуждаеше от само 48 минути, за да се класира за втория кръг. Уилямс беше на достатъчно добро ниво, за да не срещне никакви проблеми, но съперничката ѝ не отправи никакво предизвикателство към бившата №1. Маря допусна седем двойни грешки и общо 20 непредизвикани грешки за едва 14 гейма. Германката, която е №73 в световната ранглиста, имаше едва 13% първи сервис в първия сет. Американката подобри с една минута предишното си постижение за най-кратък мач в Големия шлем. През 2016 г. тя победи Елена Веснина на \"Уимбълдън\" за 49 минути. Предишното постижение отново беше притежание на Уилямс, но на по-голямата от двете сестри - Винъс. През 2009 г. тя победи Динара Сафина само за 51 минути. Уилямс не даде шанс на Маря да си помисли за нещо повече от два гейма за чест. След бързия първи сет за едва 18 минути американката поведе с 3:0 във втората част, преди да се стигне до гейм за Маря. Германката взе още една част в шестия гейм, който се оказа и последен за нея. \"Последния път, в който бях на \"Род Лейвър арена\", бях бременна, така че беше емоционално за мен да се завърна. Познавам Татяна добре и тя е много труден съперник. Радвам се, че започнах уверено от самото начало и не ѝ дадох шанс да влезе в мача. Ние двете сме съседки, даже гледаме децата си заедно, така че ми беше приятно да сме заедно на корта. Тя е много добър човек\", каза Уилямс след срещата. Американката обяви, че се намира в добра форма и е доволна от състоянието си в първите мачове за сезона. Във втори кръг Уилямс ще срещне Южени Бушар. Канадката, която демонстрира добра форма от началото на сезона, победи Шуай Пън с 6:2, 6:1 само за един час. Напред се класираха още Елизе Мертенс, Каролина Плишкова и Мадисън Кийс, които постигнаха чисти победи в първи кръг. Бившата №1 в света Гарбине Мугуруса също преодоля лесно първото си препятствие. Испанката победи Сансай Жън с 6:2, 6:3, като срещата продължи 1.21 часа. В един от най-интересните мачове във втори кръг Мугуруса ще срещне Йохана Конта. Зверев започна с чиста победа Поставеният под №4 при мъжете Александър Зверев се класира безпроблемно за втория кръг след чиста победа над Аляж Бедене 6:4, 6:1, 6:4. Германският тенисист спечели след само час и 56 минути на корта. В целия двубой Зверев разчиташе на мощния си сервис, който му даде голямо предимство срещу словенеца. Четвъртият в света завърши с 11 аса, но допусна и шест двойни грешки. Той вкара 60% първи сервис, като спечели 85% от точките, разиграни след него. Още в началото Зверев трябваше да се справя с трудна ситуация, след като Бедене го проби и поведе с 4:3. Последва незабавен отговор от германеца, който спечели всички оставащи геймове от сета, за да поведе в резултата. Това до голяма степен пречупи Бедене, който не се съвзе и във втория сет, докато резултатът вече не беше 5:0 в полза на Зверев. Словенецът взе последния си сервис гейм, но нямаше сили за нищо повече. В решителния трети сет имаше загуба на концентрация и от двамата тенисисти. Те си размениха по един пробив в третия и четвъртия гейм, но след това Зверев поведе с 4:3, което се оказа ключово. С голяма доза късмет напред продължи и Кей Нишикори. Японецът, който  триумфира с титлата в Бризбейн , се класира за втория кръг след отказване на съперника си Камил Майчак. Полякът поведе с 2:0 след 6:3 и 7:6 (6), като показвшае отлична игра в първите два сета. Майчак записа пробив в първия сет и поведе, а във втората част двамата тенисисти спечелиха по веднъж подаването на съперника си, за да се стигне до тайбрек, решен в полза на поляка след множество грешки. Веднага след това започнаха проблемите на полския тенисист, който получи схващания и не можеше да се движи по корта. Нишикори веднага се възползва, като взе третия сет с 6:0, а след това увеличи серията си от поредни геймове до 10. Майчак взе два гейма в четвъртия сет, но само за да го загуби с 2:6. В решителната пета част полякът издържа само до 0:3, преди да се откаже. Нишикори ще срещне ветерана Иво Карлович в следващия кръг. Хърватинът победи Хуберт Хуркач от Унгария с 6:7 (5), 7:6 (5), 7:6 (3), 7:6 (5) след 3.10 часа. Карлович завърши с 39 аса, докато съперникът му реализира 14 в двубоя. В първи кръг имаше още две отказвания. Фабио Фонини продължи напред след проблеми за съперника си Хауме Мунар при 7:6 (3), 7:6 (7), 3:1 в полза на италианеца. Представителят на Беларус Иля Ивашка също се класира напред след отказване на Малек Джазири. Напред се класира и полуфиналистът от 2018 г. Хьон Чун. Кореецът имаше големи проблеми срещу Брадли Клан, но го надви с 6:7 (5), 6:7 (5), 6:3, 6:2, 6:4 след 3.41 часа.", "date": "2019.01.15", "title": "Серена Уилямс потегли с рекордно бърза победа за 48 минути"}
{"url": "https://www.dnevnik.bg/zdrave/2019/01/15/3374985_gripna_epidemiia_e_obiavena_v_4_oblasti/", "text": "Грипна епидемия  вече е обявена в 4 области  - Стара Загора, Бургас, Силистра и Шумен. От сряда епидемия ще бъде обявена и в Русе, очаква се и във Варна, съобщава БНР. В Бургаска област учениците излизат в грипна ваканция от днес, а в Старозагорска и в Шуменска учебните занятия се прекратяват от утре до петък включително. В Силистренска област засега няма обявена грипна ваканция. Средно заболеваемостта в засегнатите области е 230-270 болни на 10 хил. души. Има и такива с 350-450 души. Грипна епидемия се обявява при поне 200 болни на 10 хил. души. Увеличава се броят на болните и в градовете Русе, Ямбол, Перник и Пазарджик, където също има опасност да бъде обявена епидемия. Страната обаче все още е в предепидемична обстановка. Препоръчва се болниците да спрат свижданията, а където е възможно, да бъдат открити и грипни кабинети. Спират се женските и детските консултации, както и плановите профилактични имунизации, реимунизации и операции.", "date": "2019.01.15", "title": "Грипна епидемия е обявена в 4 области (карта)"}
{"url": "https://www.dnevnik.bg/sport/2019/01/15/3374961_grigor_dimitrov_izliza_na_korta_otnovo_v_sriada_sutrin/", "text": "Вторият мач на Григор Димитров на Australian Open ще бъде в сряда от 9.30 часа българско време. Това се разбра, след като организаторите обявиха програмата за третия състезателен ден от турнира. Българинът, който започна уверено с  победа над Янко Типсаревич , среща уругваеца Пабло Куевас във втори кръг. Срещата е на корт №3 в Мелбърн парк и няма да започне преди 9.30 часа (18.30 часа местно време). Дотук Димитров и Куевас са се срещали три пъти, а българинът води с два на един успеха срещу 33-годишния уругваец. За последно двамата играха преди три години, когато в Сидни Димитров победи със 7:6 (2), 6:4. В третия ден от турнира един от редките си мачове в дневната сесия ще изиграе шампионът Роджър Федерер. Швейцарецът среща Даниел Еванс от Великобритания в третата среща от програмата на централния корт \"Род Лейвър арена\". Преди това са мачовете Слоун Стивънс срещу Тимеа Бабош и Ашли Барти срещу Яфан Ванг. Във вечерната сесия на \"Род Лейвър арена\" ще играе Рафаел Надал, който се изправя срещу представителя на домакините Матю Ебдън. Преди това е двубоят между квалификантката от Бразилия Хадад Мая и Анжелик Кербер. На втория най-голям корт \"Маргарет Корт арена\" ще играят Мария Шарапова и шведката Ребека Петерсон.", "date": "2019.01.15", "title": "Григор Димитров излиза на корта отново в сряда сутрин"}
{"url": "https://www.dnevnik.bg/bulgaria/2019/01/15/3374986_kratki_novini_preduprejdenie_za_silen_viatur_dnes/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Остър е недостигът на линейки във Варна Целият автопарк на варненската спешна помощ има нужда от подмяна, съобщи БНТ. Линейките изминават над 1 милион километра годишно и вече са в доста окаяно състояние заради постоянната амортизация. Лекарите разполагат с 33 коли, с които се отзовават на стотици повиквания. Всеки ден обаче в автосервиза за ремонт влизат най-малко две от линейките. Предупреждение за силен вятър и утре Жълт код за силен вятър е обявен за 16 от 28 области в страната за сряда - 16 декември. Предупреждението за силен вятър е в сила за областите Видин, Монтана, Враца, Плевен, Ловеч, Пловдив, Пазарджик, Стара Загора, Габрово, Велико Търново, Сливен, Русе, Търговище, Разград, Шумен, Варна, Добрич и Силистра. В тези райони ще духа запад-североизточен вятър с пориви до 20-22 м/сек. От утре започва повишаване на температурите.", "date": "2019.01.15", "title": "Кратки новини: Предупреждение за силен вятър и утре"}
{"url": "https://www.dnevnik.bg/na_put/2019/01/15/3374083_fotogaleriia_curkva_gondola_zatvor_-_kude_sa/", "text": "Миналата седмица \"Дневник\" публикува  за най-необикновената книжарница на Буенос Айрес, помещаваща се в бивша театрална зала. Днес продължаваме темата за книжните магазини със своя история.", "date": "2019.01.15", "title": "Фотогалерия: Църква, гондола, затвор - къде са най-уютните книжарници"}
{"url": "https://www.dnevnik.bg/sport/2019/01/15/3374973_peterhanzel_specheli_sedmiia_etap_v_dakar_lyob_zagubi/", "text": "Легендата на рали \"Дакар\" Стефан Петерханзел съхрани шансовете си за 14-а победа в надпреварата, след като спечели седмия етап. Френският пилот триумфира в 331-километровата отсечка около Сан Хуан. Пилотът на \"Мини\" изпревари с 4.33 минути своя съотборник Нани Рома, за да вземе втория си етапен успех през 2019 г. Французинът разкри за проблеми по време на етапа, като е получил световъртеж и му е било трудно да пилотира. \"Не беше идеален ден. Още в началото имахме тежко приземяване в една дюна, което счупи част от предницата ни, а също така за малко да ни разглоби вратовете. Имам чувството, че видях звездички пред мен и всичко ми се въртеше\", каза Петерханзел след етапа. Благодарение на победата си Петерханзел излезе на второ място в генералното класиране. Той изостава на 29.16 минути зад Насел ал Атия с \"Тойота\". Трети вече е Нани Рома с пасив от почти 38 минути. Досегашният втори Себастиан Льоб имаше нов тежък ден. След като спечели предишната отсечка, този път французинът загуби 30 минути, за да отстрани електрически проблем. Това го свали на 11-о място в отсечката и на четвърто в генералното класиране. При мотоциклетите също имаше размествания. Етапа спечели Сам Съндърланд с КТМ, но начело излезе Рики Брабек с \"Хонда\". Той води пред Адриан ван Беверен (\"Ямаха\") и Тоби Прайс с КТМ. Четвърти е шампионът Съндърланд, а пети се свлече досегашният лидер Пабло Кинтанила с \"Хускварна\". Първите петима обаче са събрани само в 10 минути.", "date": "2019.01.15", "title": "Петерханзел спечели седмия етап в \"Дакар\", Льоб загуби половин час"}
{"url": "https://www.dnevnik.bg/sport/2019/01/15/3374981_hardun_prati_rekord_na_kobe_braiunt_v_istoriiata_sled/", "text": "Джеймс Хардън стана баскетболистът с най-много поредни мачове в историята на НБА с 30 или повече точки. Гардът на \"Хюстън рокетс\" се отчете с 57 при победата над \"Мемфис гризлис\" със 112:94. Това беше 17-и пореден двубой за звездата на \"ракетите\" с 30 или повече точки. Така Хардън праща в историята  постижението на Кобе Брайънт (16) . Началото в \"Тойота сентър\" беше за гостите от \"Мемфис\", които водеха със седем точки, но в началото на втората четвърт \"ракетите\" се разиграха и бързо се откъснаха. Втората, третата и четвъртата четвърт завършиха с аванс за \"Хюстън\", който се изкачи до четвърто място на Запад. Тимът има 25 победи и 18 поражения. \"Ракетите\" бяха без Клинт Капела, Крис Пол и Ерик Гордън, но Хардън поведе съотборниците си. Тимът спечели осем от последните си 10 срещи. Хардън реализира 57-те си точки само за 34 минути на паркета. Той вкара 17 от 33 опита за стрелба, включително шест от 15 от тройката. Гардът реализира и 17 от 18 пъти от наказателната линия. Лидерът на \"Хюстън\" се отчете още с девет борби и две асистенции. За \"Мемфис\" Майк Конли завърши с 14 точки, седем борби и седем асистенции, Марк Гасол с едва пет точки и седем борби. В друг интересен мач от нощта \"Сан Антонио спърс\" изненадващо загуби като домакин от \"Шарлът хорнетс\" с 93:108. В своята \"Ей Ти ен Ти сентър\" \"шпорите\" допуснаха второ поредно поражение и общо 20-о за сезона в 45 мача дотук. Тимът на Грег Попович е седми в Западната конференция, докато със своята 20-а победа \"Шарлът\" е осми на изток. Кемба Уокър изигра много силен мач за \"стършелите\", като завърши с 33 точки, пет асистенции и четири борби. За \"шпорите\" най-резултатен беше Ламаркъс Олдридж с 28 точки и 10 борби. \"Ню Орлиънс пеликанс\" победи \"Лос Анджелис клипърс\" със 121:117 в много оспорван мач на Запад. Със силни втора и трета четвърт обаче \"пеликаните\" измъкнаха успеха, който е 21-и за тях от началото на сезона. Тимът е 12-и в конференцията, след като има и 23 поражения. \"Клипърс\" продължава да се движи в зоната на плейофите, заемайки шесто място с 24 победи и 19 поражения. Тимът обаче е в серия от три поредни загуби. Антъни Дейвис беше над всички в двубоя с дабъл-дабъл. Центърът реализира 46 точки и овладя 16 борби. Той реализира 16 от 34 опита за стрелба, включително две от пет от зоната за три точки. Дейвис не сгреши нито веднъж при 12-те си изстрела от наказателната линия. Джулиъс Рандъл добави 27 точки, а Монтрел Харел записа дабъл-дабъл за \"Клипърс\" - 26 точки и 10 борби.", "date": "2019.01.15", "title": "Хардън прати рекорд на Кобе Брайънт в историята след 57 точки срещу \"Мемфис\""}
{"url": "https://www.dnevnik.bg/bulgaria/2019/01/15/3375012_shest_poleta_ot_i_za_sofiia_sa_otmeneni_zaradi_stachka/", "text": "Шест полета от и за София са отменени заради  стачка на служителите по сигурността на летището във Франкфурт.  Засегнатите полети са на авиокомпаниите \"Луфтханза\" и \"Райънер\", съобщиха от столичната аерогара. Отменени са полетите от София за Франкфурт в 6.50 ч. и 14.25 ч., както и в обратната посока в 13.40 ч. и 22.15 ч. Полетът от София за Хамбург в 17.30 ч., както и този в обратна посока в 23.10 ч. също са отменени. Стачката на служителите по сигурността е част от поредицата протести по спора за възнагражденията. Това са предупредителни стачки преди преговорите с работодателите, планирани за 23 януари. Синдикатът призовава на служителите по сигурността в авиацията в Германия да се плащат по 20 евро на час.", "date": "2019.01.15", "title": "Шест полета от и за София са отменени заради стачка в Германия"}
{"url": "https://www.dnevnik.bg/detski_dnevnik/2019/01/15/3375018_spored_psiholog_detskata_samota_e_prichina_za/", "text": "Често децата не знаят към кого да се обърнат, когато са тормозени в училище, не споделят и с родителите. Това е една от причините за детската самота и води до извършване на престъпление. Нужно е самотата да се разчупи и детето да говори. Това коментира детският психолог Младен Владимиров в ефира на БНТ. \"Трябва да се работи за възпитание без насилие, както и за реформа в детското правосъдие – нещо, за което сме длъжници в обществото\", каза той. По думите му насилието – независимо дали към партньора или към детето, е невъзможност да контролираме ситуацията, както и себе си. \"Важно е да  има ненасилствената комуникация , която дава друг тип усещане и увереност, че се справяш добре – трябва да се наблегне на тренинги, насочени към родителите\" смята Владимиров. Тази мярка е заложена в Националната стратегия за детето за периода 2019-2030. Той групира и най-честите причини за детската самота. Според психолога родителите също често пъти са самотни, все по-често баби и дядовци отглеждат тийнейджъри, все по-често липсва един или друг ролеви модел за най-малките. Някои деца не виждат мъжки модел до 10-ата си годишнина, учителската професия е феминизирана. Гост по темата беше и Даниела Колева, директор на програма \"Закрила на детето\" към УНИЦЕФ. \"Няма статистика колко от децата са самотни. По-интересно е как родителите възприемат това. Родителите все по-често страдат от стрес как ще осигурят на децата адекватна подкрепа\", каза тя. По думите й Националната стратегия за детето разглежда детската самота наред с достъпа на децата до образование, здравеопазване, социални грижи, култура и др. За нас в УНИЦЕФ е важно децата да участват в решаването на проблемите\", коментира Колева. \"Трябва да научим децата да поглеждат към другите семейства и да има толерантност. Новото в тази стратегия включва компетенции на родителите, също и учителите, здравни работници\", каза тя.", "date": "2019.01.15", "title": "Според психолог детската самота е причина за извършване на престъпления"}
{"url": "https://www.dnevnik.bg/evropa/evropeiski_parlament/2019/01/15/3375008_problemut_s_migrantite_shte_stane_neupravliaem_ako/", "text": "Броят на нередовните пристигащи мигранти днес е много далеч от този отпреди три години, с 80% по-малко от миналата година, но политическата съпротива днес изглежда по-силна. Това заяви еврокомисарят по вътрешните работи и миграцията Димитрис Аврамопулос пред Европейския парламент. \"Отворете очите си, нямаме мигрантска или бежанска криза, макар че някои опитват да я представят като такава. Трябва да признаем че някои мигранти и бежанци ще продължат да пристигат, въпреки че броят днес е много по малък. Това не е проблем, с който не можем да се справим, но той ще стане неуправляем, ако страните действат самостоятелно\", подчерта еврокомисарят. По думите му контекстът се е променил и пристигането на нередовни мигранти е намаляло, но някои нагласи не се променят. Той изрази облекчение за  скорошното решение за мигрантите на борда  на кораби на неправителствана организация да слязат в Малта, но припомни, че те са прекарали на борда  няколко седмици  и подчерта, че това не съответства на ценностите на ЕС. \"ЕС държи на човешките ценности и солидарността и ние сме решени да отстояваме тези ценности. Ако те не са отстоявани, това не е Европа. Европейската комисия няма да пести усилия да настоява за разпределение на мигрантите в държавите членки. Аз публично призовах всички държави да проявят повече солидарност. Няма да спра да повтарям това послание. Не можем да използваме живота на хората като разменна монета. ЕС не може да продължава да разчита на временни решения при слизане на мигранти от кораби\", допълни Аврамопулос, като изрази желание за изграждането на истински европейски механизъм за солидарност. \"Изключително важно е Европа да изпълни, моралните си и човешки задължения и да разработим справедлива мигрантска политика, отговаряща на изискванията на бъдещето\", каза още Аврамопулос и обясни, че докато това стане, Европейската комисия е готова да работи с държавите членки за намиране на временни решения, с които да се гарантира солидарност със страните на предна линия. През декември комисарят посочи, че  румънското председателство на Съвета на ЕС поема задачата  спешно да се намерят решения по промените на правилата от Дъблин преди май тази година. Сегашните правила поставят под огромна тежест основните входни точки като Гърция и Италия, защото според тях бежанците трябва да искат убежище в първата страна, в която пристигнат, и трябва да бъдат върнати там, ако се придвижат някъде другаде в Европа. \"Крепостта Европа\" От Европейската народна партия казаха, че хората, които бягат от ужасите на войните, не трябва да бъдат преследвани, както и че трябва да се намери солидарността в Европа и да се избягват краткосрочните решения. От групата на социалистите и демократите подчертаха, че политиката в областта на убежището води до нехуманно третиране на хората, бягащи от войни и настояха да се се надмогнат индивидуалните интереси на отделни държави членки. Европейските консерватори и реформисти заявиха, че по света има 16 милиона преселници и че ЕС не може да приеме всички и настояха за охрана на границите. От Алианса на либералите и демократите коментираха, че защита трябва да бъде давана само на мигрантите, които отговарят на изискванията за получаването на убежище, а останалите трябва да бъдат връщани там, откъдето са дошли. Според Зелените ЕС \"не се колебае да се съюзява с потиснически режими\" и \"днес с европейски пари се финансират страни на въоръжените банди\". \"Крепостта Европа е обида срещу ценностите на ЕС Ако Европа не иска да се откаже от ценностите си, трябва да направи повече\". Европейската обединена левица отбеляза, че липсата на споразумение по промените на правилата от Дъблин води до човешки жертви. \"Европа на свободата и пряката демокрация\" посочи, че годишно ЕС харчи 49 милиарда за разселване или връщане на мигранти и подчерта, че реформата на системата за убежище е погребана, защото държавите членки не могат да намерят съгласие. Липсата на законни пътища за достъп е в услуга и на трафикантите, държавите членки е крайно време да преминат от думи към дела, да проявяват солидарност и да сложат край на неоколониалистката политика, която продължава да води до обедняване на африканския континент, допълниха от групата. \"Европа на народите и свободата\" коментира, че намаляването на мигрантите е резултат от усилията на лидерите и средствата, които се плащат на Турция, но заявиха, че споразумението с Турция се проваля. От групата настояха още ЕС да възстанови и да затвори границите.", "date": "2019.01.15", "title": "Проблемът с мигрантите ще стане неуправляем, ако страните действат сами, каза еврокомисар"}
{"url": "https://www.dnevnik.bg/skorost/2019/01/14/3374863_ot_dnes_veche_shte_se_nalagat_globi_za_karane_bez/", "text": "От днес служителите на националното тол управление, пътна полиция и митниците ще налагат санкции за шофиране без винетка, съобщиха от Агенция \"Пътна инфраструктура\", в отговор на въпрос от \"Дневник\". Заради проблемите със заплащането на пътуването по пътищата, установени в началото на годината,  беше даден гратисен период до 15 януари . Вчера регионалният министър Петя Аврамова обяви, че електронни винетки освен през сайта и мобилното приложение, могат да се закупят от над 6000 точки в страната. Става въпрос за пощенските станции, пътните управление, веригите бензиностанции \"Лукойл\" и ОМВ, граничните пунктове, офисите на Easy Pay и А1, и други. Освен с електронни винетки, пътищата могат да се ползват и с вече платените, и все още валидни стикери. Контролът за наличието на винетка ще става от камери, разположение по пътищата, както и чрез 105 автомобила на националното-тол управление. Според закона глобата за шофиране без винетка зависи от вида на превозното средство. За водачите на леки автомобили санкцията е 300 лева. Ако нарушението бъде констатирано на пътя от служителите на тол-управлението има вариант да се плати компенсационна такса в размер на 70 лева. Тя дава възможност да се ползва пътната мрежа до края на деня, в който е наложена. Таксата може да се плати само с банкова карта. С последните промени в Закона за движение по пътищата при неплатени глоби за каране без винетка, както и каквито и да е други неиздължени санкции по закона, автомобилът няма да може да мине през технически преглед. Освен това водачът на такова превозно средство няма да бъде може да напусне страната, тъй като контрол за наличието на неплатени глоби ще се прави и от служители на граничните пунктове. До момента, заради проблемите с преминаването от хартиени към електронни винетки постовете си освободиха  началникът на АПИ инж. Светослав Глосов ,  членът на управителния съвет на агенцията Веселин Давидов , директорът на Националното тол-управление в пътната агенция Антон Антонов и съветникът в политическия кабинет на министъра на регионалното развитие и благоустройството Радослав Николов. Петя Аврамова съобщи вчера, че заместниците им все още не са избрани и в министерството не са си поставили срок за назначенията. Тя допълни, че това е една от най-важните задачи пред екипа на МРРБ, като се търсят експерти за позициите.", "date": "2019.01.15", "title": "От днес вече ще се налагат глоби за каране без винетка"}
{"url": "https://www.dnevnik.bg/biznes/2019/01/15/3375013_emiliian_gebrev_vsichki_slujbi_zashtitavat_edna/", "text": "Собственикът на оръжейния завод \"Дунарит\" Емилиян Гебрев смята, че върви пореден опит държавата да му отнеме компанията като този път той е атакуван персонално чрез нереален ревизионен акт. В интервю за Би Ти Ви той коментира претърсванията, извършени от прокуратурата по решение на спецсъда в кантората на негов адвокат и изземането на кореспонденция, включително, по думите му, електронни подписи. \"Прокуратурата е търсила книгата на акционерите, акциите и електронните подписи на изпълнителния директор на \"Дунарит\" и на адвоката. С него за един час можеш да източиш от дружеството всички сметки. Може да се промени и собствеността на фирмата\", каза Гебрев. Помолен да уточни дали се съмнява, че прокуратурата ще извърши подобно нещо, отговори: \"Не се съмнявам в нищо. Аз съобщавам фактите. Тези електронни подписи не са нужни на никой, освен за такова действие\". Собственикът на \"Дунарит\" влиза във фокуса на общественото внимание за пръв път след есента на 2017 г., когато първо Министерството на икономиката чрез Държавната консолидационна компания направи опит да национализира предприятието, а два месеца по-късно опита, отново неуспешно, да отнеме международна поръчка от друг негов завод - \"Емко\", и да я прехвърли на Вазовски машиностроителни заводи. Двата скандала затихнаха след като Гебрев се обърна към премиера Бойко Борисов и плати 6 млн. лв. на държавата, за да си върне поръчката. По това време  в спора беше замесена и офшорката \"Виафот\"  (приписвана на депутата от ДПС Делян Пеевски), която претендираше, че е изкупила вземане на КТБ към \"Дунарит\" и оръжейният завод й дължи пари. Гебрев тогава обясни, че е готов да плати, но не знае на кого - на банката или на офшорната компания. И тогава, и сега Гебрев коментира, че не знае кой стои зад \"Виафот\", а да изясни това е работата на икономическото министерство и финансовото разузнаване. И предположи: \"По-скоро ще да е държавна. Иначе защо всички институции, служби, прокуратура са ангажирани да я защитават и услугват?\" \"Към този момент има твърда, последователна, добре организирана и целенасочена атака персонално срещу мен. С който съм говорил, всеки казва, че всичко е разпоредено (от високо - бел. ред). Явно така е организирана държавата, че трябва да се обадя на премиера\", добави Гебрев, който и преди две години премахна проблемите на компаниите чрез разговор с Борисов. По повод твърденията на шефа на спецпрокуратурата Иван Гешев, че част от транзакциите са \"стигнали до офшорни дружества, които са на руски олигарх, който е в санкционния списък на Европейския съюз и на САЩ\", Гебрев каза, че не знае кой е този олигарх и не го интересува. ", "date": "2019.01.15", "title": "Емилиян Гебрев: Всички служби защитават една офшорка, сигурно е държавна"}
{"url": "https://www.dnevnik.bg/sviat/2019/01/15/3375032_trump_posreshtna_futbolni_shampioni_s_purjeni_kartofi/", "text": "Американският президент Доналд Тръмп посрещна национални шампиони по футбол с хамбургери от \"Макдоналдс\" заради липсата на пари и продължаващия вече четвърта седмица  блокаж на правителството . Тръмп организира вчера празненство за колежански футболен отбор, станал национален шампион. Президентът твърди, че е финансирал партито със собствени средства, предаде ДПА. Той каза пред журналисти, че е подсигурил пици, 300 хамбургера и \"много, много пържени картофки\" за футболния отбор на университета \"Клемсън\". Снимка от Белия дом показва как президентът се усмихва, застанал зад маса със сребърни подноси, отрупани с хамбургери от веригите за \"Макдоналдс\",  \"Бъргър кинг\"  и \"Уендис\". Тръмп каза, че е подсигурил \"страхотна американска храна\" за футболистите. Друга снимка показва бели хартиени чаши, пълни с  пържени картофи , носещи президентския печат. \"Правим го заради \"затварянето\" на правителството\", каза Тръмп и добави: \"Искаме да покажем, че всичко е наред\", каза Тръмп и обясни, че затова е поканил колежаните. Говорителката на Белия дом Сара Сандърс написа в \"Туитър\": \"Отказът на демократите да постигнат компромис за граничната сигурност и да възстановят работата на правителството не може да попречи на президента Тръмп да бъде домакин на националните шампиони \"Клемсън\" тази вечер\". По-рано вчера Тръмп разкритикува демократите, че не преговарят за преодоляване на частичната парализа на държавните служби и каза, че не бърза да обяви извънредно положение в страната. Частичната парализа на федералната администрация навлезе в 24-ия си ден, а двете спорещи страни все още са твърде разделени по въпроса за граничната сигурност, довел до проблема. / БТА", "date": "2019.01.15", "title": "Тръмп посрещна футболни шампиони с пържени картофи заради блокажа на правителството"}
{"url": "https://www.dnevnik.bg/sport/2019/01/15/3374963_guardiola_ako_postavim_livurpul_pod_naprejenie_moje_da/", "text": "Мениджърът на \"Манчестър сити\" Пеп Гуардиола иска футболистите му да забравят за програмата на основния съперник \"Ливърпул\" и да мислят само за своите срещи. След  победата над \"Уулвърхемптън\" с 3:0 , която върна \"гражданите\" на четири точки зад червените, Гуардиола изрази готовността на тима му да се бори за титлата. \"Няма какво да направим за мачовете на \"Ливърпул\", това са си техните срещи и те им принадлежат. Затова казах на моите момчета да не мислят за програмата на съперника, а да гледат нашите срещи. Единственият начин да ги поставим под напрежение е да продължим да печелим, а ако това стане, един ден може те да сгрешат\", каза Гуардиола. Според Гуардиола, ако гледаш само програмата на съперника, обикновено започваш да губиш мачове. \"Трудно е да се поддържа едно постоянно ниво, особено след невероятния сезон, който имахме миналата година. Единственото, което трябва да правим, е да продължим да печелим. Ясно е, че ако не го направим, титлата ще отиде в \"Ливърпул\", каза още Гуардиола. \"Сити\" е в серия от три поредни победи и играе все по-добре. През уикенда тимът гостува на \"Хъдърсфийлд\", който в началото на седмицата уволни мениджъра си Дейвид Вагнер. Водачът във Висшата лига  \"Ливърпул\"  е домакин на \"Кристъл палас\" в събота.", "date": "2019.01.15", "title": "Гуардиола: Ако поставим \"Ливърпул\" под напрежение, може да сбъркат"}
{"url": "https://www.dnevnik.bg/evropa/evropeiski_parlament/2019/01/15/3374838_italianskite_populisti_prizovaha_da_se_zakrie/", "text": "Управляващото в Италия популистко  Движение \"Пет звезди\"  призова да бъде закрито седалището на Европейския парламент в Страсбург, като го нарече пилеене на пари, предаде ДПА. Седалището в Страсбург \"се използва около 40 дни в годината и струва 1 млрд. евро за всяка парламентарна сесия, плащани от европейските данъкоплатци, включително италианските. Нека да го закрием\", каза лидерът на движението  Луиджи ди Майо . Призивът му бе записан на видео, качено на блога на партията. То показва Ди Майо, застанал пред сградата на парламента във френския град заедно със своя партиен колега Алесандро ди Батиста. Двамата пътуваха до Страсбург, търсейки съюзници за усилията на Движението \"Пет звезди\" да сформира нова група в Европарламента след избирането на новия му състав през май т.г.  Ди Майо обеща, че в резултат на изборите на 26 май \"ние ще внесем един нов цвят в тази сива Европа\".  През годините е имало редица опити да бъде прекратено постоянното пътуване на ЕП между Брюксел и Страсбург, но те винаги са се натъквали на нежеланието на Франция да се откаже от привилегията да домакинства на асамблеята на ЕС. Страсбург бе избран за седалище на парламента заради символичното му местоположение на границата между Франция и Германия - двете водещи сили в ЕС. Ежемесечният наплив на евродепутати и журналисти има ключово значение за икономиката на града, отбелязва ДПА. / БТА", "date": "2019.01.15", "title": "Италианските популисти призоваха да се закрие Европарламента в Страсбург"}
{"url": "https://www.dnevnik.bg/sviat/2019/01/15/3375037_belgiiskite_slujbi_se_boiat_ot_desni_ekstremisti/", "text": "Ръководството на службите за сигурност в Белгия се опасява от прояви на десен екстремизъм, съобщават местни медии. По оценка на службите едва един от четирима джихадисти, участвали в дейността на терористите от  \"Ислямска държава\"  и завърнали се в Белгия, днес представлява опасност. Според службите по-опасни са онези, които са се  радикализирали , но не са стигнали до фронта в Сирия или Ирак. Такива хора са податливи на влияние, не непременно от страна на  ислямистите , сочи оценката на специалистите. Според тях засега от десен тероризъм в Белгия няма пряка опасност, но за това съществуват предпоставки. Наблюденията на службите са показали сходство в проявите на крайната десница и на организацията  \"Шериат за Белгия\",  чиито ръководители бяха осъдени за тероризъм. Последните избори в Белгия миналата година показаха нарастване на подкрепата за партиите от краищата на левия и десния политически спектър. /БТА", "date": "2019.01.15", "title": "Белгийските служби се боят от десни екстремисти"}
{"url": "https://www.dnevnik.bg/biznes/2019/01/15/3375044_godishnata_inflaciia_prez_dekemvri_e_27/", "text": "През декември 2018 г. спрямо същия месец на предходната инфлацията се забавя до 2.7% при 3.1% през предходния, съобщи Националният статистически институт. Спрямо ноември цените са останали без промяна.", "date": "2019.01.15", "title": "Годишната инфлация през декември е 2.7%"}
{"url": "https://www.dnevnik.bg/sviat/2019/01/15/3375050_ivanka_trump_ne_e_kandidat_za_shef_na_svetovnata_banka/", "text": "Дъщерята на американския президент Иванка Тръмп не се обсъжда като възможен кандидат за поста президент на Световната банка, но ще помогне с подбора на кандидатурите. Това съобщи късно снощи в. \"Политико\", позовавайки се на заместник-директора по комуникациите на Белия дом Джесика Дито. Съобщенията, че се обсъжда кандидатурата й, не отговарят на действителността, каза Дито. По думите й министърът на финансите Стивън Мнучин и изпълняващия длъжността ръководител на президентската канцелария Мик Мълвени са се обърнали към  Иванка Тръмп  с молба да помогне в процеса на предлагане на кандидати, тъй като през последните две години тясно е работила с ръководството на Световната банка. Вестник \"Файненшъл таймс\" съобщи в края на миналата седмица, че според негови източници администрацията във Вашингтон обмисля възможността да предложи за президент на Световната банка  Иванка Тръмп  или  Ники Хейли , която подаде оставка като постоянен представител на САЩ в ООН. Друг възможен кандидат според информацията може да бъде Марк Грийн, председател на Американската агенция за международно развитие. \"Файненшъл таймс\" посочи също така, че американците могат да имат конкуренти от развиващите се страни. Сред тях са нигерийската икономистка Нгоци Оконджо-Ивеала, която преди седем години беше претендент за лидерския пост на Световната банка в конкуренция с Джим Йон Ким, Доналд Каберука, руандийски икономист и бивш президент на Африканската банка за развитие и Шри Муляни Индравати, индонезийската финансова министърка. Джим Йон Ким, който ръководеше Световната банка в продължение на шест години, обяви на 7 януари, че от 1 февруари подава оставка. Временно постът се изпълнява от главния изпълнителен директор на Световната банка  Кристалина Георгиева , припомня ТАСС. Световната банка съобщи миналата седмица, че кандидатурите за президентския пост трябва да бъдат представени от 7 февруари до 14 март. След това сред тях ще бъдат избрани максимум трима кандидати, а новият президент се очаква да бъде излъчен до заседанието на ръководните органи на Световната банка и Международния валутен фонд на 12-14 април във Вашингтон. /БТА", "date": "2019.01.15", "title": "Иванка Тръмп не е кандидат за шеф на Световната банка, но ще помага в избора му"}
{"url": "https://www.dnevnik.bg/bulgaria/2019/01/15/3375052_ne_moje_da_pravim_razsledvane_za_vseki_na_nashite/", "text": "Снимките са задължителен елемент на събитията на Комисията за защита от дискриминация (КЗД), не може да се прави разследвания за всеки, който присъства. Това заяви шефът на комисията Ана Джумалиева в ефира на Би Ти Ви. Поводът е обвинение на ВМРО за  липса на безпристрастност  на КЗД, след като се появи обща снимка на Ана Джумалиева и Ачо Йорданов, който подаде  жалба срещу Каракачанов  след изказването му. Освен това стана известно, че в профила в социалната мрежа Фейсбук има  и друга снимка на Йорданов - с турското знаме и портрет на Ататюрк. Самият той е председателя на хасковското сдружение \"Единство\". \"Бяхме на семинар. Вечерта си говорехме с част от членовете на комисията и Ачо Йорданов дойде при нас и поиска да направим обща снимка с хората, които бяхме останали на масата. Ние се съгласихме и смятам, че няма нищо лошо в това. Както политиците могат да се снимат с различни хора, по различни поводи, така и ние. Правенето на снимки от работните срещи е задължителен елемент по отчетността на всеки един проект\", посочи Джумалиева и добави, че има органи, които да кажат дали някой човек е съмнителен. По думите й институциите често са критикувани, че не работят достатъчно с гражданското общество и НПО, а в случая, когато това е факт, се превръща в проблем. \"Нека ВМРО да прочете препоръка на ЕК от 2017 срещу расизма – там пише, че трябва на комисиите като нашата да се осигурява безпроблемна работа, а след това – да се осигури и гражданско участие. По думите ѝ към момента в КЗД са подадени три жалби заради изказването на вицепремиера Красимир Каракачанов, че \"циганите станаха нагли\".", "date": "2019.01.15", "title": "Не може да правим разследване за всеки на нашите семинари, заяви Ана Джумалиева"}
{"url": "https://www.dnevnik.bg/biznes/2019/01/15/3375017_borba_s_korupciiata_i_kvalificirani_kadri_iska/", "text": "Борба с корупцията и престъпността и нуждата от квалификация на кадрите - това са най-важните два въпроса, които биха подобрили съответно бизнес климата в страната и пазарните условия. Това са посочили в анкета сред представителите на австрийския бизнес в България най-много участници в нея. Тя се провежда всяка година от Австрийското търговско представителство в България (Advantage Austria). Сред трите най-важни мерки от страна на институциите, които биха подобрили бизнес климата, австрийските фирми посочват правната сигурност и намаляване на бюрокрацията. А сред тези, които биха направили България по-атрактивно място за австрийските инвестиции, добавят наличието на работна ръка и инфраструктурата. В същото време инвеститорите са доволни от много от параметрите на средата и голяма част от тях планират разширяване на дейността си. В различна степен те планират и увеличения на заплатите, като с над 10% това ще направят 9.4%. Проучването сред близо 100 австрийски фирми проследява общото икономическото развитие в България, като 33% от компаниите го оценяват в положителен аспект и една трета от отговорилите очакват подобрение по този показател и през 2019 г. Данните показват, че около 70% от фирмите продават над половината от продукцията си на българския пазар. Проучването показва също така, че при повече от половината участвали фирми е имало увеличение на оборота и на поръчките към тях през изминалата година. 30% от участващите фирми биха искали да се обръща повече внимание на качеството и дълготрайността на продуктите/услугите и да не се предпочита само най-ниската цена, защото в дългосрочен план това може да се окаже дори и по-скъпо. При повече от половината участвали фирми е имало увеличение на оборота и на поръчките към тях. Близо 60% от анкетираните компании са потвърдили, че планират да инвестират в страната през следващите 2 години. Сред големите австрийски филиали в страната са A1, EVN, OMV, Raiffeisen, Vienna Insurance Group, Uniqa, Palfinger, Billa, Kronospan, Wienerberger, Knauf, Baumit, Gebrüder Weiss, cargo partner и други. Преобладаващо основната дейност на работещите в България австрийски фирми е свързана с търговията на австрийски продукти и извършването на услуги, а на 26% от фирмите - с производство. През първата половина на 2018 г. вносът от Австрия към България се е увеличил спрямо 2017 г. с 3.8% на 356 млн. евро, а износът от България към Австрия е намалял с 2.4% до 253 млн. евро.", "date": "2019.01.15", "title": "Борба с корупцията и квалифицирани кадри иска австрийският бизнес от България"}
{"url": "https://www.dnevnik.bg/bulgaria/2019/01/15/3375056_vseki_treti_pensioner_v_bulgariia_jivee_v_risk_ot/", "text": "Всеки трети пенсионер в България живее в риск от бедност. Това показват данните на европейската статистическа агенция Евростат за 2017 г. По този показател страната се нарежда на четвърта място в Европейския съюз. Трите прибалтийските републики изпреварват България. Общо 32.4% от пенсионираните хора в страната, като сред тях попадат и пенсионираните по болест, живеят в риск от бедност. Това е най-високият процент за последните осем години, отчита изследването. Естония е лидер по този показател с 46.1%. Латвия и Литва са на трета и четвърта позиция с 43.7% и 36.7 на сто. Най-малък е рискът от бедност сред пенсионираните във Франция, където едва 7% от тях са заплашени от финансови проблеми. Средният показател за ЕС е 14.2%, като от 2013 г. нараства постоянно. От Евростат уточняват, че изложени на риск от бедност са хората, които след удържането на социалните плащания разполагат с по-малък доход от 60% от средния за страната.", "date": "2019.01.15", "title": "Всеки трети пенсионер в България живее в риск от бедност"}
{"url": "https://www.dnevnik.bg/sport/2019/01/15/3375004_novak_djokovich_zapochna_australian_open_s_rutinna/", "text": "Световният №1 Новак Джокович премина без проблеми през първия кръг на Australian Open. Сръбският тенисист, който преследва трета поредна титла от Големия шлем, победи американския квалификант Мичъл Крюгер с 6:3, 6:2, 6:2 за 2:03 часа. Джокович можеше да спечели доста по-бързо мача. Крюгер обаче показа страхотно желание за борба и спаси цели 14 точки за пробив. 25-годишният американец, за когото това беше дебют в основната схема на Аustralian Open, дори реализира първия пробив в мача. Това се случи още във второто подаване на Джокович. Световният №1 все пак веднага върна пробива и до края на първия сет даде само един гейм на Крюгер. В следващите два сета сърбинът не даде нито една възможност за пробив на американеца, а в същото време реализира четири от своите 16. Джокович приключи мача с 42 печеливши удара срещу 20 за Крюгер, а освен това направи по-малко непредизвикани грешки - 26 срещу 28. Носителят на 14 титли от Големия шлем загуби едва 12 от 65-те точки, които бяха разиграни в подаванията му, и спечели 56 от 117-те точки, в които посрещаше. Във втория кръг шесткратният шампион в Мелбърн ще се изправи срещу финалиста от 2008 г. Жо-Вилфред Цонга. Французинът, който отсъстваше дълго време заради контузия и участва с \"уайлд кард\", преодоля първия кръг след победа с 6:4, 6:4, 7:6 (5) срещу словака Мартин Клижан. Без да прекарва много време на корта напред продължи и носителят на три титли от Големия шлем Станислас Вавринка. Шампионът в Мелбърн от 2014 г. загуби първия сет срещу Ернестс Гулбис, но съперникът му се отказа заради болки в гърба при резултат 6:3, 1:3. Гулбис (№86 в света) поведе с 6:3, като изигра много силен първи сет. Латвиецът проби два пъти Вавринка, като записа и четири аса. В началото на втория сет обаче той изпита силни болки в гърба, като взе и медицински таймаут. Гулбис направи опит да продължи срещата. При резултат 3:1 в полза на Вавринка обаче бившият №10 в света сложи край на участието си. Той записа девета загуба от 11 мача в Мелбърн и отпадна в първия кръг за седми път от девет участия. Във втория кръг Вавринка ще се изправи срещу поставения под №16 Милош Раонич. Канадският тенисист победи любимеца на домакините Ник Кириос с 6:4, 7:6 (5), 6:4 за 1:56 ч. Световната №1 оцеля на старта Световната №1 Симона Халеп премина през много трудно първо изпитание в Australian Open. Тя изоставаше със сет и пробив във втория срещу Кая Канепи, но направи обрат и се класира за втория кръг. Румънската тенисистка се наложи над мощната естонка с 6:7 (2), 6:4, 6:2 за 2:11 часа. Двете се срещнаха в първия кръг на втори пореден турнир от Големия шлем. Халеп взе реванш, след като беше елиминирана от Канепи на старта на US Open след тежка загуба с 2:6, 4:6. \"Не мислех за онзи мач. Изобщо не искам да си го спомням. Още като разбрах жребия, знаех, че ме очаква много тежък мач. Трябваше да положа големи усилия, за да спечеля. Щастлива съм, че успях да обърна мача. Една победа срещу Кая винаги носи увереност\", каза Халеп. Във втория кръг лидерката в световната ранглиста ще се изправи срещу американката София Кенин, която отстрани руската квалификантка Вероника Кудерметова след успех с 6:3, 5:7, 6:2. Двукратната финалистка в Мелбърн Винъс Уилямс продължи към втория кръг след инфарктна победа над Михаела Бузарнеску от Румъния 6:7 (3), 7:6 (3), 6:2. Американката трябваше да измъква от много трудна ситуация, при която поставената под №25 румънка сервираше за мача. Уилямс изоставаше при 4:5, но проби на нула и това ѝ даде ключово предимство в психологически аспект. 38-годишната американка докара нещата до тайбрек, в който се наложи със 7:3 точки. В решаващия трети сет носителката на седем титли от Големия шлем поведе с 3:0 в решителната трета част и не изпусна аванса си. В края на сета тя отново проби подаването на Бузарнеску и си осигури място във втория кръг. От 19 участия в Мелбърн Уилямс има четири отпадания в първия кръг. В следващия си мач тя ще срещне французойката Ализе Корне, която победи испанката Лара Аруабарена с 6:2, 6:2.", "date": "2019.01.15", "title": "Джокович започна Australian Open с рутинна победа"}
{"url": "https://www.dnevnik.bg/biznes/2019/01/15/3375087_bulgarska_firma_shte_modernizira_toplofikacionnata/", "text": "Българската компания \"Бруната\" в джойнт венчър с полска фирма ще разширяват и модернизират топлофикационната мрежа на столицата на Косово Прищина. Най-големият топлинен счетоводител в България спечели проекта за рехабилитация през декември 2018 г., а строителните работи трябва да започнат през март тази година, съобщиха от \"Бруната\". Целите на проекта са свързани с намаляване на загубите на топлинна енергия в топлопреносната система, с подобряването на качеството на топлоподаването към клиентите, с подобряване на екологичната среда и намаляване на въглеродните емисии. Договорът е за 5.6 млн. евро, а финансирането е осигурено от Европейския съюз. Проектът трябва да се изпълни в срок от 18 месеца. Предвижда се подмяна на 3.4 км трасе с предварително изолирани тръби, полагане на 3.6 км ново трасе с предварително изолирани тръби, подмяна на 103 съществуващи абонатни станции и монтаж на 51 нови абонатни станции. Проектът обхваща централните части на Прищина и бързо развиващите се нови квартали. \"Бруната\" вече има опит в проекти, свързани с производството и износа на абонатни станции, като са на пазара в Сърбия, Украйна, Гърция, Дания и други.", "date": "2019.01.15", "title": "Българска фирма ще модернизира топлофикационната мрежа в косовската столица Прищина"}
{"url": "https://www.dnevnik.bg/sport/2019/01/15/3375073_uefa_razsledva_chelsi_za_rasistki_proiavi_na_fenovete/", "text": "УЕФА обяви, че е започнала дисциплинарно производство срещу \"Челси\" за прояви на расизъм от феновете при гостуването на \"МОЛ Види\" в Лига Европа. Комисията по контрол и етика към организацията ще вземе решение по случая на среща на 28 февруари. Двубоят между \"МОЛ Види\" и \"Челси\" завърши със скандал заради антисемитски скандирания на привържениците на английския тим. На срещата в Будапеща малка група фенове на \"Челси\" издигнаха дискриминационни лозунги.", "date": "2019.01.15", "title": "УЕФА разследва \"Челси\" за расистки прояви на феновете"}
{"url": "https://www.dnevnik.bg/razvlechenie/2019/01/15/3375066_amerikanski_aktyori_obviniha_akademiiata_vruchvashta/", "text": "Вчера Гилдията на екранните актьори в САЩ обвини организаторите на наградите \"Оскар\" в прилагането на \"безочливи тактики на натиск\" върху актьори, които целят да им попречат да участват в церемонии по раздаването на други американски награди, съобщава \"Ройтерс\". В безпрецедентно изявление на най-големия актьорски съюз в Щатите, в който членуват повече от 160 хил. души, се казва, че това е реакция на многобройни оплаквания, които организацията е получила. Обвиненията са насочени към Американската филмова академия, която раздава наградите \"Оскар\" от 1929 г. \"Настоящите опити на академията да спре нашите членове да участват в церемонията по раздаването на техните собствени награди са напълно възмутителни и неприемливи\", казват от съюза. \"Актьорите би трябвало да бъдат свободни да приемат всяко предложение за участие в празнични събития на филмовата индустрия\", допълват те. За момента Американската филмова академия не е отговорила на изявлението на Гилдията на екранните актьори, която ще раздаде своите собствени награди на 26 януари в Лос Анджелис. Изявлението на Гилдията на екранните актьори в САЩ се появява в момент, когато шест седмици преди церемонията по награждаването все още няма яснота кой ще е неин водещ след  оттеглянето на комика Кевин Харт . Американската филмова академия все още търси някое голямо име, което да привлече повече зрители. Организаторите на наградите \"Оскар\" се опитват да придадат нов облик на церемонията по раздаването на отличията, след като миналата година те отбелязаха рекордно ниски нива на гледаемост в Щатите. Това накара Американската филмова академия да съкрати награждаването с 30 минути и да премести връчването на някои от статуетките по време на рекламните паузи.", "date": "2019.01.15", "title": "Американски актьори обвиниха академията, връчваща наградите \"Оскар\", в натиск"}
{"url": "https://www.dnevnik.bg/sport/2019/01/15/3375085_s_usmivki_i_nova_mechta_iordanka_blagoeva_predstavi/", "text": "Носителката на два олимпийски медала Йорданка Благоева представи биографичната си книга \"Босоногата кралица - Йорданка Благоева и седемте стъпки към върха\". Бившата състезателка в скока заяви, че продължава да има много мечти, една от които е страната да приеме голямо атлетическо събитие. Представянето в Музея на спорта в Националния стадион \"Васил Левски\" премина при голям интерес. \"Когато отговарях на въпросите на авторката, преоткрих много неща за себе си. Разбрах, че благодарение на съдбата през целия си живот съм попадала на много стойностни хора с прекрасна ценностна система, които са ми помогнали да съм това, което съм\", каза Благоева и заяви, че посвещава книгата на децата и семействата им. Тя посочи, че названието Босоногата кралица е дошло от бившия треньор Александър Ченгер. Първата българка със световен рекорд в леката атлетика си спомни за честването на 75-ата годишнина на световната атлетика през 1987 г. в Рим. Тогава 35 бивши състезатели от целия свят, сред които и тя, са били наградени. \"И досега нямам обяснение как попаднах и аз там. Това бяха две седмици в рая. Но когато беше тържествената вечер и бяхме наградени, си мислех: \"Къде е моят баща да види босоногото селянче от Горно Церовене как кметът на Рим му връчва почетния знак?\" Това е нещо, което много ме развълнува\", спомни си Благоева. Сребърната медалистка от Мюнхен 1972 заяви, че продължава да има много мечти. \"Много от тях са много лични и си остават в семейството. Но бих споделила една голяма моя мечта - дано да успеем да я изпълним. България е страна, която все още държи световния рекорд (в скока на височина), която има плеяда високи скачачи - Людмила Андонова, Емилия Драгиева, Христина Калчева, Светлана Исаева, много са. И в този ред на мисли и Мирела (Демирева), която защитава достойно скока на височина. Дано успеем да направим един световен турнир, да покажем най-добрите от света, защото това българският народ, българските спортисти го заслужават.\" Представянето откри актрисата Татяна Лолова, която прочете откъси от книгата и внесе настроение с шеговити отметки. \"В тази книга младите спортисти могат да намерят много отговори на това как трябва да се справяш с всички препятствия по този път, за да покориш световните върхове\", каза министърът на спорта Красен Кралев и благодари на Благоева, че продължава да е част от спортния живот на България. Кметът на София Йорданка Фандъкова заяви, че книгата е \"знак към младите хора, не само към спортистите, как се постигат успехите - с труд, труд и много труд\". Председателят на БОК и наследник на Благоева в скока на височина - Стефка Костадинова, я описа като \"галактика от енергия, доброта и любов\".", "date": "2019.01.15", "title": "С усмивки и нова мечта Йорданка Благоева представи книгата \"Босоногата кралица\""}
{"url": "https://www.dnevnik.bg/razvlechenie/2019/01/15/3375099_kris_prat_i_katrin_shvarceneger_se_sgodiha/", "text": "Американският актьор от поредицата \"Пазители на галактиката\" Крис Прат се сгоди за писателката Катрин Шварценегер - най-голямата дъщеря на актьора и бивш губернатор на Калифорния Арнолд Шварценегер, съобщава CNN. Новината се разпространи, след като 39-годишният Прат публикува в \"Инстаграм\" профила си тяхна снимка, под която пише: \"Сладка Катрин, толкова съм щастлив, че каза \"да\"! Вълнувам се, че ще се оженя за теб.\" Прат и Шварценегер са заедно от няколко месеца и съвсем наскоро за първи път се представиха като двойка в социалните медии. През декември по повод 29-ия рожден ден на Шварценегер Прат написа в \"Инстаграм\", че много се вълнува, че са заедно с писателката. Катрин Шварценегер е дъщеря на Арнолд Шварценегер и журналистката и писател Мария Шрайвър, a също и внучка на сестрата на покойния президент Джон Ф. Кенеди - Юнис Шрайвър. От 2010 г. насам тя има издадени три книги - две за самоусъвършенстване и една детска на име \"Маверик и аз\". Това ще е втори брак за Прат. Той и бившата му съпруга Ана Фарис обявиха, че се разделят през 2017 г. след осем години брак, от който имат син.", "date": "2019.01.15", "title": "Крис Прат и Катрин Шварценегер се сгодиха"}
{"url": "https://www.dnevnik.bg/skorost/2019/01/15/3375116_sudut_okonchatelno_potvurdi_prisudata_na_shofyorka/", "text": "Върховният касационен съд (ВКС) окончателно потвърди  присъдата от две години и четири месеца  \"лишаване от свобода\" спрямо Катя Лерца при първоначален \"общ\" режим за причиняване на смърт на пътен полицай в Пловдив, съобщава пресцентърът на Апелативната прокуратура - Пловдив. Инцидентът стана на 13 май 2017 г. на бул. \"Санкт Петербург\" в града, като според експертизите колата се е движила с 99 км/ч. Според обвинителния акт подсъдимата Катя Лерца е карала твърде бързо и на малка дистанция зад друг автомобил в крайната лява лента на булеварда. Когато пътният полицай Делян Палазов вдигнал палката, за да спре първата кола, водачът на втората опитал да избегне удара и се изнесъл в средната лента, където бил ударен униформеният служител. Подсъдимата Катя Лерца няма и право и да управлява моторно превозно средство в следващите четири години, считано от 6 юни 2017 г. Делото е разгледано по реда на съкратеното съдебно следствие, след като жената е признала вината си. Предвид този факт присъдата е намалена с една трета, въпреки че 20 дни след инцидента Катя Лерца е заловена да кара без книжка.", "date": "2019.01.15", "title": "Съдът окончателно потвърди присъдата на шофьорка, убила пътен полицай в Пловдив"}
{"url": "https://www.dnevnik.bg/sviat/2019/01/15/3375080_vuchich_kogato_rusnacite_dokarat_turski_potok_v/", "text": "Сръбският президент Александър Вучич каза, че страната му е готова да плати, за да достигне до нея газопроводът \"Турски поток\", предадоха агенциите \"Танюг\" и \"Бета\", като цитираха интервю с телевизия \"Пинк\". \"Нямам никакъв идеологически проблем. Дайте ми друг евтин газ, чакам това, но още не съм го видял\", каза президентът два дни преди посещението на руския президент Владимир Путин в Белград, планирано за четвъртък. Сръбският президент добави, че върху него има натиск газ от хърватския остров Крък да бъде доставян в Сърбия, но той е двойно по-скъп, а \"най-евтин е газът на руснаците. Когато те докарат \"Турски поток\" до България, ще платим да го докарат до нас.\" Държавният глава не обясни за какво плащане става дума, но подчерта, че негова работа са \"Сърбия и гражданите\" и \"го заболява главата\", когато получава аргументи за геополитически отношения в отговор на въпрос защо трябва да плаща висока цена за газ. Гаранции Руският енергиен гигант \"Газпром\" така и не е потвърждавал официално, че \"Турски поток\" ще мине през България. Кабинетът в София  съобщи новината преди повече от месец  на базата на интереса на \"Газпром\" към използване на мощности за нова тръба, но дни по-късно гръцкият премиер Алексис  Ципрас бе в Москва , за да поиска от Путин неговата страна да е част от европейския му маршрут. Морският участък на \"Турски поток\" бе официално открит от Путин и турския му колега Реджеп Тайип Ердоган миналата есен. Тогава Путин повтори, че сухопътно европейско продължение ще е възможно само при гаранции от Европейската комисия, че такъв газопровод не би последвал съдбата на \"Южен поток\". На 10 януари министърът на енергетиката на Русия Александър Новак каза, че изграждането на \"Турски поток\" е в ход, а две седмици преди това в България държавната компания  \"Булгартрансгаз\"  вече обяви обществена поръчка за нова тръба от Турция към сръбската граница. Дни преди  поръчката  обаче министърът на промишлеността и търговията Денис Мантуров каза, че Русия разглежда като възможен вариант \"Турски поток\" да се осъществи, като руски газ преминава през Трансадриатическия газопровод (ТАР), и затова Москва не смята за този проект за алтернатива. САЩ неколкократно са  предупреждавали , че администрацията на президента Тръмп не подкрепя \"Турски поток\", тъй като иска разнообразяване на енергийните източници в Европа. Пиано и хокей \"Работата с Русия е важна за бъдещето\", добави Вучич и обясни, че очаква по време на визитата да бъдат подписани общо 21 споразумения в различни сфери. В сръбски медии вчера се появи информацията, че те ще са на стойност стотици милиони евро. Няма официални данни за какви документи става дума, но според белградски издания те са свързани с инвестиции в инфраструктурата, енергетиката, земеделието, туризма, отбраната и други. \"Бета\" отбелязва, че Русия освен от изграждането на \"Турски поток\" и преминаването му през Югоизточна Европа се интересува и от получаване на дипломатически статут за спорен руско-сръбски хуманитарен център в Ниш. Президентът потвърди, че ще получи ордена \"Александър Невски\" - даван на президенти на Узбекистан и Туркменистан и на няколко крале през миналия век. Орденът \"значи много... показва, че сме успели да запазим независимостта и суверенитета на Сърбия\". В интервюто за \"Пинк\" Вучич разказа и за предишната си среща с Путин през октомври в Москва. Тогава на късна среща около 23 ч. той дал на Путин икона, при това успял да го направи без процедурата за сигурност на охраната му. \"Той показа уважение и православния си дух. Бях изумен, че той веднага я постави на масата до стената, наведе се и я целуна\", твърди президентът. След това Путин му посвирил на пиано и го поканил на хокей.", "date": "2019.01.15", "title": "Вучич: Когато руснаците докарат \"Турски поток\" в България, ще платим да го продължат"}
{"url": "https://www.dnevnik.bg/sviat/2019/01/15/3375103_venecuela_povishi_minimalnata_zaplata_s_300_do_7_dolara/", "text": "Президентът на Венецуела обяви повишаване с 300% на минималната месечна заплата, но хиперинфлацията, от която страна страната, ще заличи ефекта от тази промяна до края на седмицата, съобщи \"Ройтерс\". В годишната си реч за състоянието на държавата, продължила близо 4 часа, лидерът на един от най-популистките режими в света обеща до 2025 г. да увеличи добива на петрол до 5 млн. барела на ден. \"Залагам живота и честта си, че това ще бъде реализирано\", каза Николас Мадуро. В действителност тенденциите на световния пазар са към намаляване на добивите, за да се поддържат цените. Освен това страната с огромни петролни залежи се управлява толкова зле, че добивът е около 1.2 млн. барела на ден - най-ниското ниво от 7 години насам. Според президента през миналата година централната банка е получила от държавната петролна компания PDVSA 4.1 млрд. долара, което е по-малко от половината на сумата от 2015 г., когато добивът бе 2.2 млн. барела на ден. Повишаването на минималната заплата влиза в сила през тази седмица, след като през 2018 г. тя бе коригирана нагоре 6 пъти. Нивото от 18 000 боливара се равнява на по-малко от 7 долара по курса на черния пазар. При годишна инфлация от около 1.7 милиона процента (според всекидневника El Nacional) с тази сума ще може да се купи 1 кг шунка или кора яйца, обяснява \"Ройтерс\". Когато през август Мадуро обяви нова национална валута, един щатски долар можеше да се купи срещу 60 боливара. В момента обменният курс е 2900:1, или почти 50 пъти обезценяване за 5 месеца. За всичко това президентът обвинява САЩ и техни съюзници, че водят икономическа война с правителството му. Той нарече президентите на Бразилия и Колумбия \"Хитлер\" и \"въплъщение на злото\". Жаир Болсонаро и Иван Дуке критикуват управлението на Венецуела и защото заради мизерията избягаха близо 3 милиона души, една трета от които в Колумбия. Мадуро категорично отказва да признае, че страната му е в криза, и отхвърли множество предложения за хуманитарна помощ от храни и лекарства. В четвъртък 18 страни - членки на Организацията на американските държави, отказаха да признаят новия мандат на венецуелския президент заради грубо манипулиране на изборните резултати и отстраняване на кандидатите на опозиционни коалиции от участие във вота през май 2018 г.", "date": "2019.01.15", "title": "Венецуела повиши минималната заплата с 300% до 7 долара"}
{"url": "https://www.dnevnik.bg/evropa/evropeiski_parlament/2019/01/15/3374995_avstriia_ponese_kritiki_che_po_vreme_na/", "text": "Австрия понесе остри критики от евродепутати и от председателя на Европейската комисия Жан-Клод Юнкер  за отказа си  да подпише пакта за миграцията на ООН по време на австрийското председателство на Съвета на ЕС, което се проведе през втората половина на 2018 г. Пактът бе приет в края на миналата година, като няколко държави членки на ЕС  гласуваха \"против\" или \"въздържал се\"  . България гласува с \"въздържал се в Общото събрание на ООН. По време на дебат в Европейския парламент за постигнатото от австрийското председателство Юнкер заяви: \"Щеше да е добре председателството да поеме в правилната посока, вместо да се отправят отрицателни послания, но трябва да кажем, че Австрия не бе единствената държава, която не прие този пакт. Не разбирам защо се стигна до това, продължавам да не разбирам, но като се изключи този труден момент, не мога да отправя никакъв упрек към австрийското председателство\". Той освен това изрази надежда, че австрийското правителство е преодоляло трудния момент, свързан с пакта за миграцията на ООН. По време на изказванията от   заявиха, че от политическа гледна точка е жалко е когато има публични дебати за Европа да се говори само за кризите. Много рядко ни се удава да обсъждаме положителните аспекти, факторите, които допринасят за успеха на Европа, австрийското председателство ясно доказа, че има такива, посочи председателят на групата Манфред Вебер. От групата на  казаха, че председателството е показало една друга страна на Европа - на страха и егоизма. Според групата в Европа трябва да се разработи цялостна миграционна политика, така че да може да се управлява миграцията, която е \"неизбежна и необходима\". Пактът за миграцията на ООН е одобрен от повечето държави по света, но някои от ЕС не го подкрепят начело с австрийското правителство, допълниха от групата, като освен това отправиха критики, че окончателното решение за многогодишната финансова рамка ще се вземе една през есента, което според социалистите и демократите е твърде късно и много ще пострадат от това.  казаха, че австрийското председателство е било като цяло добре организирано и ефективно, защото Австрия е добре функционираща държава. Европа нито е готова, нито желае да приема още мигранти, допълниха от групата. Според ЕКР е било много приятно това, че от председателството и канцлерството се е чула една по-различна гледна точка за миграцията. Според   за Европа председателството е било ефективно. Групата все пак отправи критики за блокираната ситуация по отношение на вътрешната сигурност, както и за бюджета, който според нея не е реалистичен. От   заявиха, че споменът, който ще остане от тези шест месеца е най-вече непристойното ухажване на Владимир Путин и лавирането на австрийското правителство за пакта за миграцията. \"Австрийското правителство в продължение на месеци усилено води преговори за този пакт и след като си свърши работата, го отхвърли, представи го като творение на дявола\", каза съпредседателят на групата Ска Келер. По думите й Курц сам е дал повод да го квалифицират като десен националист като Доналд Тръмп и Виктор Орбан и така той е навредил на целия и ЕС. заяви, че е срамно, че по време на председателството Австрия не е подписала пакта за миграцията на ООН. Пактът беше доста скромен, вие участвахте в съставянето му, защо посрамихте ЕС като отказахте да подпишете пакта, попитаха от групата, според която управлението в сътрудничество с партия от крайната десница спъва Курц и това е тревожен прецедент.  заяви, че за пръв път председателство на Съвета на ЕС е успяло да се откъсне от общата европейска политика и да прояви самостоятелност по въпроса с пакта. Австрийският канцлер Себастиан Курц отговори на критичните евродепутати, че различните мнения в ЕС са богатство. Успехите Курц изтъкна, че по време на председателството са били постигнати 53 споразумения в рамките на проведените триалози (разговори по законодателството между Европейската комисия, Европейския парламент и Съвета, където са представени държавите членки). Всяко председателство е само брънка от по-голяма верига, допълни канцлерът, като изрази благодарност към Естония и България, които са другите две страни от т.нар. трио председателства. \"През юли (когато започна австрийското председателство – бел.ред.) заявих, че не бива да гледаме на ЕС като на даденост, а трябва да работим ежедневно за усъвършенстването му. Въпреки нелеките дебати, заявих, че винаги е по-добре да наблягаме на това, което ни обединява, а не на това, което ни разделя. Днес бих казал същото. ЕС е изправен пред предизвикателства, свързани със сложната му структура. Понякога е необходимо време за стигането до решение, но има толкова много неща, които ни обединяват, че няма алтернатива за това сътрудничество\", допълни Курц. По думите му когато Австрия е поела председателството на съвета, е искала да направи всичко възможно, за да опази единството на 27-те държави членки и е успяла да го направи. \"ЕС няма за какво да се упрекне по отношение на преговорите с Великобритания, постигнатото споразумение в отлично, балансирано е. Дори и изходът от гласуването ( в британския парламент по-късно днес  – бел. ред.) да е неблагоприятен, дори и през идните седмици и месеци да сме в трудно положение, се надявам, че ще можем да опазим единството на 27-те\", посочи още канцлерът. Той припомни акцентите на австрийското европредседателство, което се проведе под мотото \"Европа, която защитава\" - борбата с незаконната миграция, опазването на благоденствието и конкурентоспособността и отношенията със съседните страни. По първия въпрос, въпреки липсата на напредък за преместването на мигранти, има такъв по сътрудничеството с трети държави, най-вече с Египет, каза Курц, като обясни, че благодарение на това издирвателните и спасителните операции не се извършват само от европейски кораби, а и от кораби на трети държави като Египет и Либия и лицата биват връщани в тези трети държави. Курц отбеляза още, че броят на новопристигналите е с 95% по-нисък в сравнение с 2015 г., както и че рязко е намалял броят на загиналите в Средиземно море, а централносредиземноморският маршрут вече не съществува. По време на австрийското председателство бе постигнато и споразумение на ниво министри на вътрешните работи за разширяване на мандата на \"Фронтекс\", но по въпроса за увеличаване на броя на служителите на службата все още ума такива, които не са убедени. По втория приоритет Курц подчерта постигнатото споразумение за забрана върху използването на някои пластмасови изделия за еднократна употреба, както и за намаляване на емисиите за леки и тежкотоварни автомобили. За преговорите за многогодишната финансова рамка на ЕС той каза, че първоначално е бил скептичен, но в крайна сметка по време на председателството е бил постигнат по-голям успех, отколкото е очаквал и през декември е бил налице пълният набор от текстове, подлежащи на преговори. Курц изрази задоволство, че сега се поставя по-силно ударение от ЕС в региона на Западните Балкани и изказа надежда, че румънското и следващите председателства ще продължат, този процес, на който постави начало България. Канцлерът припомни още през ноември във Виена се е състояла първата европейска конференция за борбата с антисемитизма и антиционизма, а през декември съветът е приел своите заключения по темата и призова за борба с антисемитизма в Европа. В оценката си Юнкер коментира, че равносметката на австрийското председателство е впечатляваща, ако погледнем броя на постигнатите компромиси между Европейския парламент, Съвета (където са представени държавите членки – бел. ред.) и Европейската комисия той е впечатляващ, постигнати са 73 споразумения с Европарламента по над 130 досиета. По думите му противно на впечатленията на мнозина, то е допринесло за европейската кауза. Той изрази задоволство от работата на Виена за запазване на единството на 27-те държави членки по въпроса за Брекзит, както и от това, че Австрия е приела предложението на Комисията за охраната на външните граници и посочи, че Еврокомисията е изменила предложенията си на базата на предложенията на австрийския канцлер. Като успех Юнкер посочи и плановете за създаване на Европейска агенция по труда. За многодишната финансова рамка на ЕС той похвали австрийското председателство, че е успяло от всички предишни да подготви текстовете, подлежащи на преговори и каза, че ще може да се спази предвидения график.", "date": "2019.01.15", "title": "Австрия понесе критики за отказа от пакта за миграцията по време на европредседателството"}
{"url": "https://www.dnevnik.bg/evropa/evropeiski_parlament/2019/01/15/3375101_brjuksel_dade_na_14_hil_mladeji_vuzmojnost_da_putuvat/", "text": "Европейският съюз даде на 14 536 младежи възможност да пътуват безплатно по влаковата мрежа на Европа в рамките на месец. Програмата  DiscoverEU  цели да даде на младите хора възможност да опознаят различни култури на континента и да изградят отношения с различни народи. Комисар Тибор Наврачич, отговарящ за образованието, културата, младежта и спорта, заяви: \"Чудесно е да виждаме как младите европейци се възползват от  DiscoverEU , за да опознаят своя континент. Близо 180 000 младежи от цяла Европа кандидатстваха в двата кръга на инициативата през 2018 г. Благодарение на нея сме дали шанс на около 30 000 млади хора да опознаят културата и традициите в Европа и да изградят контакти с други пътуващи и с жителите на местата, които посещават. Вдъхновяващо е да видиш как младите хора опознават Европа, пътувайки.  DiscoverEU  им дава възможност да планират пътуванията си, да споделят преживяното в социалните мрежи и да създават нови приятелства.\"", "date": "2019.01.15", "title": "Брюксел даде на 14 хил. младежи възможност да пътуват безплатно из Европа за месец"}
{"url": "https://www.dnevnik.bg/tehnologii/2019/01/15/3375130_na_lunata_ponikna_pamuk/", "text": "Първият в историята биологичен експеримент на Луната завърши успешно и на естествения спътник на Земята поникна памук. Семената бяха доставени от китайския апарат \"Чанъе-4\" (Chang'e-4), който кацна на обратната страна на Луната в началото на годината, съобщи \"Синхуа\". Според китайските учени това е първа крачка към изграждането на минибиосфера на Луната, което пък ще доведе до създаването на база на естествения спътник. Освен от памук \"Чанъе-4\" пренесе още семена от памук, рапица, картофи, вид зеле, както и личинки на дрозофили и дрожди, които ще помогнат за образуването на биосферата. Заради ограничения обем на космическия апарат семената е трябвало да са с малки размери и да са от видове, устойчиви на ниска гравитация, радиация и големи промени в температурата. От изпратените от сондата снимки се вижда, че единствено памукът от всички други култури е започнал да расте. Той се намира в цилиндричната кутия, изработена от специални материали от алуминиева сплав. Тя е висока близо 20 см, диаметърът ѝ е малко над 17 см, а теглото ѝ е 2.6 кг. Минибиосферата съдържа вода, почва, въздух, две малки камери и система за контрол на топлината.", "date": "2019.01.15", "title": "На Луната поникна памук"}
{"url": "https://www.dnevnik.bg/sport/2019/01/15/3375132_levski_shte_izprobva_centralen_zashtitnik_ot_norvegiia/", "text": "Централният защитник Магнар Йодегард ще премине пробен период в \"Левски\", обявиха от клуба. Футболистът, който за последно е играл в \"Тромсьо\", вече е в лагера на сините в кипърския курорт Агия Напа. В момента Йодегард е свободен агент, след като договорът му с \"Тромсьо\" е изтекъл. През миналия сезон 2018 съставът завършва на 10-о място в лигата. Йодегард е записал 28 мача с един гол в шампионата и три в Купата на Норвегия. Във всички срещи, в които е участвал бранителят записва по 90 минути. \"Левски\" има нужда от бранител, след като се разделя с Аймен Белаид, а един от основните титуляри Холмар Ейолфсон е аут до края на сезона заради контузия. На поста тимът разполага само с Давид Яблонски, чийто договор изтича след шест месеца, както и на Нуно Рейш. Йодегард е 25 годишен, като е висок 186 см и тежи 80 кг. По време на подготвителния лагер в Кипър треньорът Славиша Стоянович ще използва още един играч –  конгоанецът Джордан Н'Кололо . Той вече се присъедини към сините.", "date": "2019.01.15", "title": "\"Левски\" ще изпробва централен защитник от Норвегия"}
{"url": "https://www.dnevnik.bg/detski_dnevnik/2019/01/15/3375128_v_143_uchilishta_i_detski_gradini_ne_se_uchi_dnes/", "text": "Заради висока заболеваемост от грип в 143 училища и детски градини в страната не се учи днес, съобщи пресцентърът на министерството на образованието. В 137 училища в Бургаска област заради грипа няма да има учебни занятия. В две училища в област Пловдив няма да се учи заради влошени метеорологични условия. Това са ПГ по икономика \"Тодор Г. Влайков\" и ОУ \"Христо Г. Данов\" в с. Клисура. В ПГ \"Ген. Вл. Заимов\" – Сопот, днес няма занятия поради силен вятър и ниски температури в сградата. Лоши метеорологични условия са причина в две учебни заведения в Кюстендилска област също да няма учебен процес - ОУ \"Хр. Ботев\" и ДГ\" Р. Княгиня\" в община Невестино. Не се провеждат занятия и в ДГ \"Детелина\" в с. Черно поле, община Ружинци, Видинска област. От 16 до 18 януари включително училищата в област Стара Загора, област Шумен и община Силистра ще бъдат в грипна ваканция. Областите, в които е обявена грипна епидемия, вижте  тук . Пред обявяване на грипна епидемия са областите Ямбол, Перник и Пазарджик.", "date": "2019.01.15", "title": "В 143 училища и детски градини не се учи днес"}
{"url": "https://www.dnevnik.bg/photos/2019/01/15/3375122_fotogaleriia_sprete_omrazata_prizovaha_poliaci_sled/", "text": "Нападението срещу кмета на Гданск бе осъдено от всички политически и обществени сили в Полша, а в цялата страна имаше демонстрации срещу омразата и насилието като реакция на убийството на Павел Адамович, предадоха ТАСС и ДПА. Хиляди хора се събраха във Варшава под лозунга \"Спрете омразата\". Подобни протести имаше и на други места.", "date": "2019.01.15", "title": "Фотогалерия: Спрете омразата, призоваха поляци след убийството в Гданск"}
{"url": "https://www.dnevnik.bg/politika/2019/01/15/3375089_spored_stanishev_bsp_ima_shans_da_specheli/", "text": "За президента на Партията на европейските социалисти (ПЕС) Сергей Станишев европейските избори през май са първият тест за политическите сили в България. Според него БСП има шансове да ги спечели, макар и да се мобилизира трудно за евровот, а ГЕРБ да има добре смазана организационна машина. Нужно било обаче партията да бъде вътрешно мобилизирана, а не да се занимава със собствени разправии, защото хората нямало да й имат доверие. Според президента на ПЕС на евровота, а и на евентуални предсрочни парламентарни избори, трябва да обещава каквото може да изпълни, тъй като очакванията към партията са завишени 2-3 пъти. По думите му основният резерв на БСП са хората, които се определят като център и, ако им направи профил, партията може да разшири подкрепата си в тази посока. Сергей Станишев предупреди днес, че колкото и да е силна БСП, дори и да има 51% от доверието, от значение е кои са нейните партньори на международната сцена, в частност - в Европа. Той даде за пример как ако не са били европейските социалисти да подкрепят спечелилия убедително изборите Алексис Ципрас, Гърция вероятно е нямало да остане в еврозоната. На въпрос дали е изолиран в БСП заради неофициалната информация, че няма да бъде водач на листата с кандидати за евродепутати, Станишев обяви: \"Не се чувствам изолиран. В събота бях на заседанието на Националния съвет и почувствах атмосферата към мен. Щастлив съм в личен план. Толкова години не съм лидер на БСП, а има хора, с които си говоря като с другари. Имам много приятели в БСП.\" Той каза още, че когато другите лидери слязат от власт, ги забравят. Попитан за листата той допълни лаконично, че БСП е мъдра и опитна и ще извърви своя път на излъчване на кандидати за евродепутати. Сергей Станишев каза още, че на европейските избори социалистите ще се борят за широк левоцентристки алианс, като защитават свободата, равенството и братството. Той поиска още нов социален договор за Европа. Попитан за президента Румен Радев, лидерът на ПЕС каза, че държавният глава е самостоятелен и критичен към правителството. За купуването на изтребители обяви, че процедурата прилича на театър.", "date": "2019.01.15", "title": "Според Станишев БСП има шанс да спечели европейските избори, ако не се занимава със собствени разправии"}
{"url": "https://www.dnevnik.bg/biznes/2019/01/15/3375093_bdj_reshi_da_naema_lokomotivi_i_vagoni/", "text": "Изпълнението на разписанията и повишаването на качеството на пътническите превози е във фокуса на новото ръководство на Българските държавни железници. Това съобщи на пресконференция председателят на Съвета на директорите на \"Холдинг БДЖ\" Григори Григоров, цитиран от БНР. През миналата година заради недостиг на локомотиви са закъснявали между 2 и 3 влака на ден, а общото закъснение на влаковете за година е 430 000 минути. За да не се случва това занапред, се прави прочуване на български и чуждестранни компании за наемане на около 20 локомотива и 350 вагона. Срокът за наемане ще бъде между 6 месеца и една година като холдингът възнамерява да отдели за целта 2 млн. лв. Новото ръководство на компанията не планира да закрива нерентабилни линии.", "date": "2019.01.15", "title": "БДЖ реши да наема локомотиви и вагони"}
{"url": "https://www.dnevnik.bg/sport/2019/01/15/3375115_petur_cheh_prekratiava_karierata_si_v_kraia_na_sezona/", "text": "Вратарят на \"Арсенал\" Петър Чех обяви, че слага край на кариерата си след сезона във Висшата лига. Чешкият футболист използва профила си в \"Туитър\", за да съобщи новината. Тогава изтича и договорът му с \"артилеристите\". Чех е на 36 години, като играе във Висшата лига от 2004 г., когато подписа с \"Челси\". След девет години на \"Стамфорд бридж\" и 15 трофея със сините, той премина в \"Арсенал\". С \"артилеристите\" чехът спечели веднъж Купата на Футболната асоциация (ФА) и два пъти \"Къмюнити шийлд\". \"Това е моят 20-и сезон като професионален футболист, в който се навършват 20 години от подписването на първия ми договор. Мисля, че това е точното време да съобщя, че спирам в края на сезона. Прекарах 15 години във Висшата лига и спечелих всеки възможен трофей, мисля че постигнах всичко, което може да се иска\", съобщи Чех. Той добави, че ще продължи да работи здраво за успехите на настоящия си тим \"Арсенал\". Вратарят не разкрива какви са плановете му след лятото, но на този етап няма да става треньор. \"Очаквам да видя какво ще ми предложи животът извън терена.\" Дълго време Чех беше считан за най-добрия вратар във Висшата лига и един от най-добрите в света. На 14 октомври 2006 г. в гостуване на \"Рединг\" той получи тежка контузия в главата, когато беше ударен от Стивън Хънт. Той претърпя спешна операция заради фрактура на лицева кост. По-късно стана ясно, че животът на вратаря дори е бил в опасност. Чехът прекара три месеца извън терена, като се върна на 20 януари 2007 г. След инцидента Чех играе със специална каска. Вратарят има 333 мача за \"Челси\" и 110 досега за \"Арсенал\". Преди да премине в Англия той игра за чешките \"Хмел\" и \"Спарта\" (Прага), както и за френския \"Рен\". В националния отбор на Чехия има 124 срещи, където е рекордьор по мачове.", "date": "2019.01.15", "title": "Петър Чех прекратява кариерата си в края на сезона"}
{"url": "https://www.dnevnik.bg/razvlechenie/2019/01/15/3375131_kak_tuit_na_stivun_king_spasi_rubrika_za_literatura_v/", "text": "Как реагира един световноизвестен бестселър писател, когато разбира, че поради финансови съображение местно издание смята да прекрати рубриката си с ревюта на книги, поддържана от автори на свободна практика? Отговорът дава Стивън Кинг. Когато разбира, че печатният ежедневник \"Портланд Прес Хералд\" е решил да прекрати рубриката си с литературни ревюта, един от най-известните местни автори от щата Мейн - Стивън Кинг - призовава последователите си в \"Туитър\" да вземат мерки в защита на популярната рубрика, която помага на добрите писателите от района да си вадят хляба. Вестник \"Прес Хералд\" отговаря на призива му, като го предизвиква: Ако успее да убеди своите последователи да купят поне 100 дигитални абонамента за рубриката, вестникът се ангажира да върне ревютата в своето неделно издание, известно като \"Мейн Съндей Телеграм\". Стивън Кинг отвръща на предизвикателството първо думите: \"Търговска презентация? Изнудване?. И в двата случая вече има 71 души, които са се абонирали досега. Има ли в някъде из \"Туитър\" още 29, които искат да го направят? Само питам.\"  Абонаментите започват да валят от цялата страна. В неделя вестникът е удвоил целта си с около 200 нови абоната за по-малко от 48 часа. Резултата обяви изпълнителният директор на \"Мейн Тудей Медиа\" Лиса Десисто, която издава \"Прес Хералд\", цитирана от \"Ню Йорк Таймс\". Така вестникът ще продължи рубриката си с ревюта за книги, чието действие се развива в Мейн или имат автори от Мейн. Десисто допълва: \"Това е история от Стивън Кинг с щастлив край\", отразявайки настроенията в социалните медии за цялото това онлайн преживяване с писателя, известен със своите хорър истории.", "date": "2019.01.15", "title": "Как туит на Стивън Кинг спаси рубрика за литература в местен вестник"}
{"url": "https://www.dnevnik.bg/sviat/2019/01/15/3375156_kitai_predupredi_grajdanite_si_da_vzimavat_pri/", "text": "Китайското външно министерство използва свой профил в социална мрежа, за да предупреди гражданите на страната да внимават при пътуване в Китай, предаде \"Ройтерс\". Това е ответна мярка, след като Канада вчера издаде предупреждение за Китай, след като канадски гражданин бе осъден на смърт. По същото време \"Блумбърг\" цитира документ, според който подобно предупреждение е въведено за представители на някои държавни компании и за останалите държави от т. нар. общност на \"Петте очи\" (Съединените щати, Австралия, Нова Зеландия и Великобритания), от която и Канада е част. Отношенията между Пекин и Отава се обтегнаха след ареста на  Мън Ванчжоу , финансовия директор на  \"Хуауей\" , в Канада по искане на Съединените щати. Това е и вероятната причина институцията да публикува предупреждението в профила си в китайската мрежа WeChat - официално мярката се въвежда заради \"произволното задържане\" на китайски гражданин по искане на \"трета страна\". Затова китайците, смятащи да пътуват дотам или намиращи се там, трябва \"напълно да оценят рисковете\". В отговор канадският дипломат Майкъл Ковриг и консултантът Майкъл Спейвър бяха задържани по подозрение, че  застрашават националната сигурност . Вчера китайски съд  преразгледа присъда  на канадски гражданин (15 г. затвор) за наркотрафик и я промени на смъртна, като сметна решението на долна инстанция за \"твърде снизходително\". На брифинг във вторник говорител на външното министерство в Пекин каза, че \"докато чуждите граждани, включително канадци, се придържат към закона, свободата и безопасността им са гарантирани\". По думите му \"Канада, а не Китай задържа произволно чуждестранни граждани, като използва за предлог закона\". Китайски медии твърдят, че няма никаква връзка между преразглеждането на присъдата и спора. Съединените щати  издадоха подобно предупреждение  за Китай на 3 януари. Същевременно Държавната комисия за надзор и администрация на активите, която наблюдава работата на близо 100 управлявани от властите компании, е казала на някои фирми, че техни служители трябва да пътуват с повишено внимание до всички държави от \"Петте очи\", считани за близки съюзници на САЩ и разменящи значително количество разузнавателни и други данни. Това пише  \"Блумбърг\" , като цитира източници, запознати с молбата. Предупреждението на комисията включва молба да се използват единствено сигурни лаптопи, дадени на служителите от компаниите им.", "date": "2019.01.15", "title": "Китай предупреди гражданите си да внимават при пътуване в Канада"}
{"url": "https://www.dnevnik.bg/politika/2019/01/15/3375173_bsp_shte_pita_ek_ima_li_durjavna_pomosht_za/", "text": "БСП ще внесе сигнал в Европейската комисия (ЕК) за концесията на летище \"София\", тъй като имало намеса на държавата и предоставяне на държавна помощ. Това заяви зам.-председателят на парламентарната група на \"БСП за България\" Георги Свиленски днес. Според него в договора е посочено, че в радиус на 100 километра от летище \"София\" никой друг концесионер няма право да изгражда летище, което давало предимство на бъдещия концесионер. По думите му, ако концесионерът реши, че има нужда от отчуждаване на терени, това ще се извършва от държавата, а разходите ще се приспадат от инвестицията, т.е. тя няма да се изпълнява. \"Държавата ще предоставя помощ на концесионера за получаване, подновяване и удължаване срока на всички разрешения, съгласия във връзка с действието на договора. Такива условия няма в държавата към нито една фирма или концесионер\", каза още Георги Свиленски. По-късно пред Би Ти Ви той обяви, че БСП са изпратили писмо и до премиера, с което го информират за сигнала до ЕК. \"От него искаме да спре процедурата, докато се произнесе ЕК\", допълни Свиленски. На \"Позитано\" 20 днес депутати от БСП обявиха, че отпускането на 1.35 млрд. лева от излишъка за изграждане на отсечка от магистрала \"Хемус\" без решение на парламента и без обществена поръчка е \"голямо ужилване на българския данъкоплатец\". Според Елена Йончева държавната фирма \"Автомагистрали\" се използва като \"черна кутия\", през която да бъдат преразпределени пари на съответните предварително избрани фирми. \"За да се направи тази схема, трябва доверен човек в \"Автомагистрали\". През 2017 г. за изпълнителен директор на \"Автомагистрали\" е назначен Стоян Беличев, който е бил съдружник с членове на семейство Върбакови - със Славчо Върбаков, съпруг на Гинка Върбакова, във фирма \"Атлаз-3-Груп\" и с Малина и Крyстинка Върбакови в \"СИМИ Груп\". Нашият въпрос към управляващите е: \"Лицето, което стои зад Гинка Върбакова, същото ли е, което стои зад \"Автомагистрали\", или връзката на г-н Беличев със семейство Върбакови е просто случайност\", каза още Елена Йончева. ", "date": "2019.01.15", "title": "БСП ще пита ЕК има ли държавна помощ за концесионера на летище \"София\""}
{"url": "https://www.dnevnik.bg/bulgaria/2019/01/15/3375162_tankeru_bdin_badr_se_vurna_v_burgas_sled_kato_vnezapno/", "text": "Танкерът BDIN (BADR), за чиято собственост спорят българското дружество \"Булгаргеомин Лтд\" и Държавната либийска танкерна компания, се е върнал на рейд пред пристанище Бургас рано тази сутрин. За това съобщи специализираното издание Maritimе.bg. На 22 декември миналата година, в навечерието на коледните и новогодишните празници, корабът бе предаден на \"Булгаргеомин Лтд\" от съдия изпълнител Тотко Колев, отплава в открито море и застана на позиция извън българските териториални води. Малко след 18 ч. вчера корабът внезапно е поел курс на североизток, а малко по-късно е станало известно, че плава към Одеса. От Maritimе.bg са потърсили компанията \"Булгаргеомин Лтд\" за коментар на извършвания преход, но от там отговор не е последвал. В крайна сметка около 7.30 ч. тази сутрин данните в сайта за проследяване на плавателни съдове Marinetraffic са показали, че BDIN (BADR) се намира на рейда пред пристанище Бургас, откъдето на 22 декември отплава със сменени собственик, име и под панамски флаг. Днес директорът на Изпълнителна агенция \"Морска администрация\" Живко Петров е съобщил на брифинг в Бургас, че BDIN (BADR) се е върнал на рейд пред града, за да бъде предотвратено замърсяване на водите на Черно море. Петров е потвърдил и информацията, че корабът няма валидни експлоатационни документи, откъдето идвала и конкретната опасност от възможно замърсяване в акваторията на българската Икономическа зона близо, до която плавателният съд стоя закотвен в продължение на повече от 20 дни. След като издадох разпореждането (за връщане на кораба в Бургас - бел. ред) заедно с колегите от Гранична полиция нашите колеги отидоха до кораба и връчиха на капитана това разпореждане, е казал Живко Петров. Той осъществи връзка с корабособствениците и както виждате, около 6 ч. тази сутрин вече беше пристигнал на котвената стоянка\". Директорът на Изпълнителна агенция \"Морска администрация\" обаче не е отговорил на въпросите за причините, поради които BDIN (BADR) първоначално е поел курс към Одеса. Според неофициална информация корабът най-напред е направил опит да избегне срещата си с българската гранична полиция и Морска администрация, но след кратко следване в открито море разпореждането за връщане в Бургас все пак е било връчено на капитана му и той е поел обратен курс. Междувременно преди дни Главната дирекция на търговското корабоплаване, част от Морската администрация на Панама, оповести, че е започнала процедура за отмяна регистрацията на кораб BDIN (ex. BADR) от своя регистър, направена от новите му собственици \"Булгаргеомин Лтд\". Според заместник генералния директор на дирекцията Фидел Гонзалез в момента се извършвала \"обстойна проверка на регистрацията на кораба\". Процедурата за отмяната й е започнала и след като японската класификационна организация ClassNK съобщи, че прекратява действието на свиделството за клас на спорния танкер. Според юристи липсата на този документ прави невалидни и всички застраховки на плавателния съд. Случаят със задържания от ноември 2017 г. танкер BADR , стана известен преди повече от година след публикация в авторитетното специализирано издание TradeWinds. Скоро след това серия разследвания по случая, публикува и българското електронно издание Maritime.bg, но всички държавни институции, както и дружеството \"Булгаргеомин Лтд\" запазиха пълно мълчание. По темата се заговори отново след като в последните дни на миналата година  разследване  по случая публикува сайтът \"Бивол\". От него стана известно, че \"Морска администрация\" и Гранична полиция са съдействали на частен съдебен изпълнител за конфискуването на кораба.", "date": "2019.01.15", "title": "Танкерът BDIN (BADR) се върна в Бургас, след като внезапно отплава към Одеса"}
{"url": "https://www.dnevnik.bg/sport/2019/01/15/3375147_ljupko_petrovich_celta_na_cska_e_da_vzeme_edna_ot/", "text": "Целта пред ЦСКА е да се подготви добре и да се изгради отбор, който да спечели един от двата трофея - купа или титла. Това заяви съветникът в клуба Люпко Петрович при заминаването на червените за двуседмичния лагер в Испания. По думите му селекцията в един отбор продължава постоянно. \"Едни футболисти се продават, други идват. ЦСКА има желание да направи отбор, който да прекъсне традицията вече седем години \"Лудогорец\" да е шампион\", каза Петрович. Според него червените имат добри футболисти на всеки пост и нямат нужда от нови играчи. \"Ако се продаде някой - примерно Десподов, някой полузащитник, Тиаго, тогава трябва да се вземе нов на негово място.\" Според твърдения вариант за ЦСКА е Данило Асприля, който игра в \"Литекс\" между 2013 и 2015 г. и вкара 22 гола в 59 мача. Петрович заяви, че колумбиецът е толкова добър, че би бил достоен да играе в отбора, с който \"Цървена звезда\" стана европейски клубен шампион. Сърбинът добави, че колумбиецът сам е  победил \"Левски\" с 3:0 . Полузащитникът Валентин Антов си пожела занапред да получава повече време за игра. \"Готови сме за хубава подготовка. Ще работим здраво, за да се подготвим за сезона по възможно най-добрия начин. Сега най-важното нещо е да вдигнем физическото ниво и знам, че ще имаме най-добрите условия да го направим\", каза  носителят на наградата за най-прогресиращ футболист в България за 2018 г . Червените ще се подготвят в Испания до 29 януари, като им предстоят четири приятелски срещи. Първата е в сряда срещу втородивизионния германски \"Бохум\", а след това съперници ще са унгарският \"Академия Пушкаш\" (20 януари), китайският \"Шанхай Шенхуа\" (23 януари) и чешкият \"Виктория\" (Пилзен) (28 януари). В групата на отбора са юношите Мартин Смоленски (роден 2003 г.), Йоан Бауренски (2001 г.) и Никола Борисов (2000 г.).", "date": "2019.01.15", "title": "Люпко Петрович: Целта на ЦСКА е да вземе една от купите през пролетта"}
{"url": "https://www.dnevnik.bg/analizi/2019/01/15/3375161_bezobidnite_proiavleniia_na_vsekidnevniia_komunizum/", "text": "Опитвам се да избягвам да пиша за нещата от всекидневието, които оставят горчив привкус в душите ни, изсмукват от тях естествената радост и лекота, бавно ги отравят. Напротив, опитвам се да пиша за доброто и смисленото около нас, натам да насочваме вниманието си, а не към тяхното отрицание. Но днес ще направя изключение, защото това, което видях, е толкова фрапантно и скандално, че искам да размишляваме заедно – как се реагира на такива прояви, как им се противостои, как се създава противоотрова? Опашка пред гише. Момиче разговаря с чиновничката от гишето все по-разгорещено. От спора им се разбира, че чиновничката е объркала документите, загубила е един от тях, момичето трябва да идва отново, да чака за нова бележка, да подава нова молба и т. н, всичко отначало, и то без да има никаква вина. Чиновничката признава с половин уста небрежността си и гледа всякак да я замаже. Момичето огорчено казва – госпожо, аз също съм на работа, броят ми се часовете, през които отсъствам, натрупват ми се задължения, моля ви, бъдете по-внимателна с документите, с които работите. Чиновничката се прави, че не е чула думите на момичето. И изневиделица се обажда един господин от недългата \"опашка\", около седемдесет и няколко годишен, с интелигентен на пръв поглед вид, средностатистически български пенсионер – я стига с тия претенции на принцеса от Падуа, ма! Мечка да се беше появила сред опашката на гишето, нямаше да останем тъй слисани. Господинът се обърна назад в очакване на овации за остроумието си. Видя само втрещени погледи. Онемяването на гражданите явно го поощри да продължи: Претенции ще ми има тая! Аз да ти бях мъж – като гнида щях да те смачкам, ей тъй! И той показа с нокът върху повърхността на гишето как се смачква гнида. Пак се огледа назад в очакване да получи одобрение, срещна само все по-враждебно мълчание, което обаче ни най-малко не го обезсърчи. . Тук вече някой не се сдържа и изрази на висок глас несъгласието си. А господинът само това и чакаше, размаха бастуна си за по-внушително и се развика. А защо жените не играят шах? Някой може ли да ми даде отговор на този въпрос? Обръщаше се вече към хората от всички опашки по всички гишета, беше завладял вниманието им и нямаше лесно да го изпусне. Защо, защо няма турнири по шах за жени? – триумфално ръкомахаше и задаваше победоносния си въпрос. Ако това бяха реплики от някой разказ, бихме си казали, че е лоша литература, която търси евтина ефектност, словоблудства и се заиграва с низките инстинкти. Но се случи пред очите ми, прониза ушите ми. Зад мен една млада жена първа изгуби търпение и започна да говори в защита на женския пол. Ама ти с дългия нос, разкрещя се още повече господинът, я стига си бучала, явно много малко шамари си яла, я да дойдеш при мене, да видиш как щях да съм те намлатил досега. Той се направи, че не чува, но най-сетне млъкна. Казах си – сигурно човекът е на много повече от седемдесет години, няма смисъл от какъвто и да е диалог. Просто трябваше да бъде оставен на мира да изговори, каквото има и да спре. Спогледахме се с останалите хора, обменихме няколко наблюдения, междувременно дойде неговият ред, той пропадна в административната бездна и повече не чухме и дума от него. Излязох извън сградата, поех си дълбоко въздух, но усещах, че вътрешно треперя, че тази случка ще се забие като свредел в съзнанието ми, че няма да успея скоро да се откъсна от нея. Тя не само не заглъхваше с течение на деня, напротив, въпросите дълбаеха в съзнанието ми един след друг, все по-болезнени. А ако има внучка? Бие ли я? Какво е работил? Военен? Милиционер? Чиновник в някоя служба? Какви са политическите му убеждения? Неволно рисувах образа на този човек на млади години. Разполагал е с някаква власт, чрез която безпощадно е мачкал хората, бил е инструмент на тоталитарната държавна машина. Как иначе може да се обясни това непредизвикано агресивно отношение. Именно тоталитарната машина е изградила у него този характер. Машината беше олицетворение на властта, а гражданинът беше безправна гнида, която винаги може да бъде смачкана, както той с изразителен жест показа, гражданите можеха да бъдат прибирани с камионетки през нощта, въдворявани в някое далечно село за двайсет и четири часа, в домовете им можеха да се настаняват партийни началници, издигащи се в службата, за тях бяха създавани специални закони, които ги правеха недосегаеми. Това беше прехваленото \"безкласово общество\", а този човек пред гишето беше едно болтче от него. В неговото съзнание чиновникът зад гишето продължаваше да бъде недосегаем, а гражданинът пред гишето имаше право само на безропотно мълчание. , той за него беше върховното достижение на човешкия прогрес, той му беше осигурил земния рай. Всички промени, които се бяха случили, за него бяха заключени в клишетата на класовата борба и международния империализъм. Не можех да си представя този човек по друг начин, нито да намеря друго обяснение за грубостта, агресивността и мизантропията му. Не мога да намеря никаква човешка причина да се нахвърли върху едно непознато момиче с такава злост, да не може да прецени, че момичето е ощетено от некадърността на чиновничката и че е в правото си да ѝ направи забележка.  Мирогледът на цяла една епоха се съдържаше в неговите ругатни. Бил сред господарите в онази система, но в същото време е станал нейна жертва. Нейната черно-бяла войнстваща агресивност се е просмукала в него, направила го е част от своя механизъм, лишила го е от собствената му личност и от естествената човечност, с която се раждаме. Не, това не беше психическо или старческо заболяване, а непоправима идеологическа увреденост, която продължава да се чувства в правото си да мачка. Така донякъде си обяснявах недопустимото му поведение, но не можех да си обясня как е живял в семейството, как се е отнасял с близките си. Дали децата му и внуците му са негови копия, по същия начин ли ругаят и се нахвърлят върху хората? Защото всички знаем, че семейството слага най-траен отпечатък върху нашите характери, най-силно от всичко влияе на формирането на нашите личности. Та този човек сигурно е отгледал една дузина подобни на него деформирани, безпардонни, несправедливи, агресивни грубияни! Страшно е като си го помисли човек! Но как иначе да си обясним агресивната грубиянщина, с която се сблъскваме толкова често? Хората, които неочаквано и неволно попаднахме в периметъра на този човек, онемяхме втрещено, не намерихме начин да му се противопоставим, бяхме като безпомощни пред него. Може би трябваше да бъдем по-остри и непримирими, а не знаехме как. Или пък най-добрият начин е да се реагира с пълно безмълвие, за да не се предава заразата.", "date": "2019.01.15", "title": "\"Безобидните\" проявления на всекидневния комунизъм"}
{"url": "https://www.dnevnik.bg/sviat/2019/01/15/3375164_prezidentut_na_zimbabve_tursi_zaemi_i_pomosht_v_rusiia/", "text": "Зимбабве може да има нужда от руска помощ за модернизиране на армията си в бъдеще, каза президентът на африканската страна Емерсън Мнангагва, който е на посещение в Москва, предаде \"Ройтерс\". \"Асошиейтед прес\" отбелязва, че Мнангагва е дошъл в Русия с надежда да осигури дългосрочни заеми за страната си, която е изправена пред най-тежката икономическа криза от десетилетие. В Зимбабве избухнаха протести заради скока на цените на горивата, при които бяха убити петима души. Това са най-сериозните размирици след онези, които последваха изборите през август. Зимбабвийският президент каза пред агенция РИА \"Новости\", че при днешната си среща със своя руски колега Владимир Путин ще иска заеми, но не назова конкретна сума. Той също така възнамерява да покани руски компании да търсят газ и петрол в Зимбабве. Русия е подписала най-малко 19 споразумения за военно сътрудничество с африкански страни южно от Сахара след 2014 г., когато й бяха наложени западни санкции заради анексирането на Крим. Москва полага усилия също така да разширява икономическото и дипломатическото си сътрудничество с държавите от този регион, отбелязва \"Ройтерс\".", "date": "2019.01.15", "title": "Президентът на Зимбабве търси заеми и помощ в Русия"}
{"url": "https://www.dnevnik.bg/sport/2019/01/15/3375118_shifrin_vze_deseta_pobeda_za_sezona_v_svetovnata_kupa/", "text": "Микаела Шифрин спечели гигантския слалом в Кронплац и записа десета победа от началото на сезона в  Световната купа по ски алпийски дисциплини . Американката беше с класа над всичките си съпернички в италианския курорт, като завърши с 1.21 секунди пред втората Теса Уорли. Трета на подиума се качи представителката на домакините от Италия Марта Басино, която изостана на 1.57 сек. За Басино това е пети подиум в Световната купа. Американката е първата, която печели два гигантски слалома през сезона, след като го стори и в  Куршевел . Дотук в четирите предходни старта имаше четири различни победителки – Теса Уорли, Федерика Бриньоне, Шифрин и Петра Влъхова. Дотук в кариерата си Шифрин нямаше дори подиум в гигантски слалом на италианска територия. Преди година тя не завърши в надпреварата в Южен Тирол, след като  падна още в първия манш . \"Условията бяха перфектни днес и сервизът ми подготви моите ски по отличен начин. Много се радвам, че спечелих, защото беше трудно състезание. Доста дълго време не бях карала тук, нямах и шанс да тренирам в Кронплац, затова в първия манш не се усещах толкова уверена\", каза Шифрин след състезанието. За трети пореден сезон американката преминава границата от 10 победи. През миналата година тя взе 12, а сезон по-рано – 11. В историята на Световната купа още пет жени са постигали 10 или повече победи в рамките на един сезон: Френи Шнайдер (14 през 1988-89), Линдзи Вон (12 през 2011-12, 11 през 2009-10), Тина Мазе (11 през 2012-13), Аня Першон (11 през 2003-04) и Анмари Мозер-Прьол (11 през 1972-73 и 10 през 1974-75). Американката вече е с 53 победи в кариерата, като е само на една зад Херман Майер (54) и две зад Шнайдер във вечната ранглиста. Пред нея са още Ингемар Стенмарк (86), Линдзи Вон (82), Марсел Хиршер (67) и Мозер-Прьол (62). Тя има 37 победи в слалома, вече осем в гигантския слалом, четири в паралелни стартове, две в супер-Г и по една в спускане и алпийска комбинация. Шифрин изкова победата си още в първия манш, след който имаше аванс от 1.39 секунди пред Уорли. Зад американката разликите бяха много по-малки, като едва 41 стотни разделиха французойката от седмата Виктория Ребенсбург. Във второто спускане най-бърза беше Уорли, което ѝ позволи да запази втората си позиция. Шифрин загуби само 18 стотни от нея, а Басино направи скок, за да се качи на подиума. В топ 10 влязоха още Петра Влъхова, Виктория Ребенсбург, Федерика Бриньоне, Мета Хроват, Рикарда Хаазер, Венди Холденер и Фрида Хансдотер. След пет старта в дисциплината Шифрин има 355 точки, като води със само 10 точки пред Уорли. Федерика Бриньоне падна до третото място като има 45 точки по-малко от американката. В класирането за Големия кристален глобус Шифрин е с 1394 точки, като води убедително пред Петра Влъхова, която има 496 по-малко от водачката. Трета в класирането е Холденер с актив от 593 точки. През уикенда скиорките остават на територията на Италия, като има три старта в Кортина д'Ампецо. В петък и събота има спускания, първото от което е пренасрочен старт от Санкт Антон. В неделя предстои старт в супер-Г.", "date": "2019.01.15", "title": "Шифрин взе десета победа за сезона в Световната купа"}
{"url": "https://www.dnevnik.bg/analizi/2019/01/15/3375222_eskalaciia_na_bezsmislieto/", "text": "Ченгетата озверяха. Хибридната война им даде някакъв вид реабилитация и възможност за отмъщение. Днес за пореден път едно такова, белокосо като мен, бълваше змии и гущери по една телевизия. За радикализацията на ромските гета се оказа виновен не истеризиращия по електорални причини Каракачанов, не  събарянето на постройки във Войводиново  под формата на показно-наказателна акция за цял етнос, не и избухналата публична омраза на всички патрЕоти срещу \"мръсните цигани\". Оказаха се виновни обичайните заподозрени – платени либерални проповедници в гетата, \"либералният фундаментализъм\" (каквото и да значи това), мръсната дума НПО, и разбира се, в последна сметка Сорос. И днес от екрана в безотговорен речитатив пак се сипаха думи – продажност, лицемерие, предатели, световен заговор във висока, истерична нота, с интонация, която внушава \"извънредно положение\", докато интервюиращият журналист само мигаше. Абсурдна ситуация. Троловете излизат от тъмното, показват се с лицата си по телевизията, нападат, заплашват, заканват се. Нищо, че се позовават на същите права, които отричат – правото си на мнение, свободата на словото, върховенството на закона, обществения интерес. Нищо, че не казват нищо ново, нищо смислено. Достатъчно е и това, че интонацията им е истерична, достатъчно е натрапчиво набиваното внушение, че катастрофата предстои; \"новото\" е само в бруталния, немислим допреди няколко години обиден речник, насочен към фантасмагоричен Зловещ Либерал – речник, несъвместим с онези \"традиционни\" ценности\" и \"християнска европейска цивилизация\", за които уж същите тролове се борят. Позволете ми една историческа аналогия, макар и тя да не ни помага много.. След идването на нацистите на власт през 1933 г. немският философ от еврейски произход Ернст Касирер е в емиграция – първо в Англия, после в Швеция, накрая в САЩ, където пише философско-политическото съчинение «Митът за държавата», 1946. В него той критикува подчиняването на политиката и държавата на ирационални митове, и прави удивителни наблюдения върху променящия се немски език под влияние на нацистката пропаганда (за няколко години в емиграция, аз почти престанах да разбирам родния си език, казва Касирер). Ще преразкажа по памет и още нещо, което ми се вижда особено важно – на въпроса как да противодействаме на този език, какво да правим срещу тевтонските му екзалтации и патетичните му, кухи, расистки фрази, немският философ заявява, че срещу тях не е възможно да се противопоставят аргументи. Причината е, че това всъщност не е език, а е оръжие – изреченията са танкове, метафорите – снаряди, думите му трябва да пронизват души и да убиват, а не да убеждават или доказват. Срещу тях не трябва да се говори, трябва да се стреля, казва Касирер. Тогава, по време на Втората световна война, ситуацията е била такава, военна. Либерализмът и демокрацията не са били беззащитни, а наистина са били въоръжени - с реалните танкове, самолетите и снарядите на съюзниците. Те, а не аргументите, ще победят нацистите и тяхната пропаганда. Специфика на днешната хибридна война е малко по-различна. Макар срещу нас да се появили отново пропагандни оръдия, медийни танкове и базуки, либералната демокрация, принудена да брани себе си, е невъоръжена. Нещо повече – в самия си принцип тя е против езика на агресията и омразата, стигматизациите и бруталността: т.е. срещу онази публична реч, който не уважава достойнството на опонента (т.е. достойнството на човека) и заглушава чуждия глас (т.е. свободата на словото). Не ми е много ясно как може да се излезе от тази ситуация, освен да се повтаря отново и отново, от всички мислещи, че въпросните агресивни словесни потоци са първо отвъд мира и второ - нямат съдържание (т.е. те по същество са празни, пълни глупости). Но пък са бойни похвати, препълнени с барута на агресията, фобиите и параноята. Но не трябва да се мълчи, защото така агресията и останалото стават все повече нормализиран фон на медийно говорене.", "date": "2019.01.15", "title": "Ескалация на безсмислието"}
{"url": "https://www.dnevnik.bg/biznes/2019/01/15/3375323_ford_i_folksvagen_obiaviha_globalno_partnyorstvo_za/", "text": "Компаниите \"Форд\" и \"Фолксваген\" обявиха във вторник в Детройт, че обединяват усилията си в проектиране и производство на микробуси и пикапи, както и че проучват възможността заедно да разработват технологии за електрически и автономни автомобили, чрез което да си спестят разходи за милиарди долари. Партньорството реално ще започне с продажби на микробуси и средно големи пикапи през 2022 г. и не предвижда сливане или разменено дялово участие на двете компании. Управлението на алианса ще е в ръцете на съвместна комисия с участието на изпълнителните директори Джим Хакет и Херберт Дийс, съобщи \"Ройтерс\". \"Форд\" ще проектира и изработва средно големи пикапи за двете компании, както и големи лекотоварни коли за клиентите в Европа, а \"Фолксваген\" ще направи същото за микробуси за градски условия. Според Дийс двете компания ще споделят платформи и части за договорените за алианса модели, но първоначално това ще важи само за пазарите на Европа, Южна Америка и Африка. Възможно е алиансът да доведе до производство на микробуси \"Фолксваген\" в завода на \"Форд\" в Турция, добави той. \"Действията, които ще предприемем във връзка с ангажиментите ни в алианса, може да се отразят на част от бизнес плановете ни в ключови райони. В следващите няколко седмици ще започнем да споделяме с вас част от подробностите\", се казва в електронно писмо на Хакет до служителите на \"Форд\". Според него не се предвижда съкращаване на персонал заради споразумението. Най-големият в Европа и вторият по големина в САЩ производител на автомобили проучваха възможностите за сътрудничество в момент, когато расте напрежението в търговските отношения по света. Ръководството на \"Форд\" и \"Фолксваген\" търси решение на задачата къде в такава обстановка да произвежда колите за Европа, САЩ и Китай. Забавянето в ръста на икономиките на Китай и САЩ през последните месеци засили натиска да се съкратят производствените разходи. Миналата седмица от \"Форд\" обявиха съкращаване на хиляди работни места, спиране производството на модели, носещи само загуби, както и проучване за евентуално затваряне на заводи като част от реформирането на губещата дейност на компанията в Европа, припомня \"Ройтерс\". В понеделник \"Фолксваген\" обяви инвестиция от 800 млн. долара в завод за електромобили в Чатануга, щата Тенеси. В същото време администрацията на президента Доналд Тръмп иска да прекрати федералните субсидии за електромобили, което би се отразило неблагоприятно и на това предприятие, и на алианса с \"Форд\" като цяло.", "date": "2019.01.15", "title": "\"Форд\" и \"Фолксваген\" обявиха глобално партньорство за пикапи и микробуси"}
{"url": "https://www.dnevnik.bg/skorost/2019/01/15/3375253_fotogaleriia_premierite_na_avtosalona_v_detroit/", "text": "С първия от двата пресдни снощи в \"Кобо център\" се открити 30-ото издание на \"Детройт мотор шоу\". Тазгодишното издание на автосалона   с отсъствието на ключови марки, като БМВ, \"Мерцедес\", \"Волво\", \"Порше\", \"Ягуар\", \"Ленд Роувър\", МИНИ и др. За последен път тази година изложението се провежда през зимата, като от 2020-та ще бъде през юни.", "date": "2019.01.15", "title": "Фотогалерия: Премиерите на автосалона в Детройт"}
{"url": "https://www.dnevnik.bg/biznes/2019/01/15/3375273_produljitelno_bezrabotnite_namaliaha_s_edna_chetvurt/", "text": "През 2018 г. с над една четвърт са намалели продължително безработните, регистрирани в бюрата по труда, съобщи Агенцията по заетостта. Обобщените данни на институцията за изминалата година сочат, че броят им е 65 074 или с 19 247 по-малко, отколкото година по-рано. Средногодишната безработица е 6.2%, с 1 процентен пункт под нивото от 2017 г. . Средната продължителност на регистрацията в бюрата по труда намалява от 5.8 месеца през декември 2017 г. на 4.8 месеца през декември 2018 г. Броят на регистрираните хора с увреждания е нараснал с 12.3% от 12 878 души в края на 2017 г. на 14 460 в края на 2018 г. През декември 2018 г. броят на регистрираните безработни е 201 466. Равнището на безработица е 6.1% 1 - с 1 процентен пункт по-ниско в сравнение със същия месец на 2017 г. Спрямо ноември броят на безработните се е повишил с малко над 3 500 души заради намаляването на сезонните работни места. Новорегистрираните лица през декември са 25 562, като от тях 1 036 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали 69 239 лица чрез организиране на трудови борси, информационни събития, срещи със завършващите образование на кариерните центрове, както и чрез работата на младежки, ромски и трудови медиатори, се посочва в отчета. Заявените работни места през декември са 7 526, като 80.4% от тях са в частния сектор. Най-голям дял свободни работни места са заявени в преработващата промишленост (31.0%), търговията, ремонта на автомобили и мотоциклети (15.2%), хотелиерството и ресторантьорството (7.8%), административните и спомагателните дейности (7.7%), строителството (5.6%). Най-търсените групи професии през месеца са: оператори на стационарни машини и съоръжения; продавачи; работници в добивната и преработващата промишленост, строителството и транспорта; работници по събиране на отпадъци и сродни на тях; стопански и административни техници и приложни специалисти; персонал, зает в сферата на персоналните услуги (бармани, сервитьори, готвачи, камериери и др.); квалифицирани работници по производството на храни, облекло, дървени изделия и сродни; металурзи, машиностроители и сродни на тях и занаятчии; шофьори", "date": "2019.01.15", "title": "Продължително безработните намаляха с една четвърт"}
{"url": "https://www.dnevnik.bg/sport/2019/01/15/3375144_slaviia_ochakva_darko_tasevski_i_radoslav_kirilov_v/", "text": "Бившият футболист на \"Левски\" Дарко Тасевски и нападателят Радослав Кирилов ще се присъединят към подготвителния лагер на \"Славия\" в Анталия, заяви треньорът на белите Златомир Загорчич. Очаква се скоро двамата да подпишат договори с тима. \"Желая играчите да покажат своите качества и да бъдем готови за втория полусезон. Дарко Тасевски и Радослав Кирилов ще се присъединят към тима на 17 или 18 януари, но не съм сигурен за точната дата. Вярвам, че ще помогнат на отбора\", каза Загорчич преди заминаването на отбора. Той допълни, че в началото на престоя си в Турция отборът му ще наблегне върху физическата подготовка. За три седмици \"Славия\" ще изиграе шест контроли. Загорчич не изключи привличането на нови играчи. Пробен период с отбора ще изкара испанският защитник Давид Муньос. \"Дали ще има нови трансфери? Ако продадем даден играч, ще има. Дори имаме набелязани играчи за местата на футболистите, които могат да си тръгнат през зимата\", каза още Загорчич. Тасевски беше част от \"Левски\" от 2007 до 2012 г. За този период македонецът изигра 143 мача и вкара 23 гола във всички турнири. С Тасевски в състава \"Левски\" взе последната си титла в първенството през 2009 г. и спечели два пъти Суперкупата на страната (2007 и 2009 г.). През 2012 г. македонецът премина в израелския \"Ирони\" (Кирят Шмона) с трансфер за 150 хиляди евро (според transfermarkt.de). В последните години Тасевски, който през май ще навърши 35 г., игра в няколко отбора от Тайланд.", "date": "2019.01.15", "title": "\"Славия\" очаква Дарко Тасевски и Радослав Кирилов в Турция"}
{"url": "https://www.dnevnik.bg/biznes/online_trade/2019/01/15/3375264_prez_dekemvri_bulgarite_sa_kupuvali_na_izplashtane/", "text": "Стоки за забавление са били целта на 50% от заявленията за покупка на изплащане, подадени към \"БНП Париба Лични финанси\" през празничния месец декември. Това показва класацията \"Коледният топ 10 на изплащане\" на компанията. Според данните на компанията продуктите за забавление – телевизори, смартфони, лаптопи, конзоли за игри, многофункционални аудиосистеми и игри за конзоли, са на шест от десетте позиции. Друга интересна тенденция е, че в последния месец на 2018 година шест от десетте най-търсени стоки са на по-ниска средна цена в сравнение с победителите в годишната класация \"Топ 10 на изплащане\". Например най-търсеният модел смартфон през последната година е струвал 900-950 лева. През декември хората най-често купували на изплащане устройства на цена 300-350 лева. Същият тренд се наблюдава и при телевизорите, лаптопите, диваните, климатиците и готварските печки. Класацията \"Коледният топ 10 на изплащане\" се издава за първи път и целта ѝ е да представи картина на потребителското търсене през празничния сезон. Тя класира най-търсените модели сред десетте най-търсени типа стоки според данните от постъпилите молби за потребителски кредит от \"БНП Париба Лични финанси\" за покупка на стоки на изплащане. Рейтингът е базиран на молбите за финансиране на над 45 хил. стоки през декември 2018 г.  Хората харчат за забавление по празниците Коледното пазаруване беше доминирано от продукти за забавление. Хората търсеха финансиране за покупка на изплащане на телевизори, смартфони, лаптопи, конзоли за игри, многофункционални аудиосистеми и игри за конзоли. Заявленията за тези продукти са близо 50% от всички молби, получени от \"БНП Париба Лични финанси\" през декември, и почти 80% от заявленията за стоките от топ 10. Повишеното търсене на продукти за забавление показва, че в края на годината хората са по-склонни да отпуснат бюджета си и да купуват стоки за удоволствие, а не за ежедневните им нужди. Това се доказва и от факта, че конзолите и игрите за тях и аудиосистемите не са представени в годишното издание на класацията \"Топ 10 на изплащане\" и през декември изместиха хладилника, обзавеждането за спалня и матрака. Най-търсената стока е смартфонът. Не е изненада, че хората купуваха на изплащане устройство с голям 14.2 см дисплей с HD+ резолюция и мощен процесор, което позволява гледане на видео и мобилни игри. Всички тези спецификации са на разумната цена от 300-350 лева. Други продукти, свързани със забавлението, са конзолите и игрите за тях. През декември 2018 година бяха подадени заявления за финансирането на почти 3 хил. такива продукта. Най-търсената конзола беше топ модел на средна цена 450-500 лева. Хората купуваха и игри на средна стойност 60-80 лева. Купуват се добри устройства на по-ниски цени През декември 2018 година беше отчетено значително понижение на средните цени на шест от десетте топ продукта в сравнение с цялата изминала година. Например победителят в класацията \"Топ 10 на изплащане 2018\" е смартфон на средна цена 900-950 лева. През последния месец на годината най-търсеният модел струва 300-350 лева. Същото се отнася и за лаптопите. През декември хората най-често са заявявали потребителски кредити за покупка на лаптопи на цена 500-550 лева, докато победителят за 2018 година струва 650-700 лева. Останалите продукти с по-ниски средни цена са телевизорите, диваните, климатиците и готварските печки. Тази тенденция се обяснява с развитието на технологиите. Благодарение на него хората могат да си купят устройства с добри характеристики на разумна цена. През 2018 година спецификациите на среден клас смартфон са много близки до тези на топ модел през 2017 година. Същото се наблюдава и при телевизорите – през 2017 година 43\" LED Smart телевизор струваше 900-950 лева, докато през декември 2018 г. средната му цена беше 700-750 лева. Благодарение на развитието на технологиите хората могат да си позволят и да купят повече подаръци, без да се налага да харчат повече средства.", "date": "2019.01.15", "title": "През декември българите са купували на изплащане стоки за забавление, показват данни"}
{"url": "https://www.dnevnik.bg/politika/2019/01/15/3375328_vetoto_na_prezidenta_za_tainite_aresti_be_othvurleno/", "text": "Парламентарната правна комисия отхвърли ветото на президента Румен Радев, което той наложи върху промени в Наказателния кодекс. С тях се дава право на прокуратурата да забавя с 48 часа уведомяването на близките на задържан или с 24 часа на малолетни. Според сега действащите разпоредби уведомяването на семейството и работодателя на обвиняемия, задържан под стража, става незабавно. Ветото беше отхвърлено с гласовете на депутатите от ГЕРБ и \"Обединени патриоти\" и трябва да бъде гласувано и в пленарна зала. Там ще бъде подкрепено и от ДПС. Отлагането ще става в случаите, когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство. Остава правото на незабавна адвокатска защита. Според депутати от ГЕРБ това смекчава временната отмяна на права, тъй като адвокатът може да уведоми роднините, а остава и възможността на разследвания да поиска да бъде защитаван от роднини. Според професор Емилия Друмева, която е секретар на президента по правни въпроси, тъй като не са посочени видовете деяния, за които важи дерогацията на права, тя \"става приложима за всякакви случаи\". С този подход, който не позволява да се конкретизират всички случаи, има риск изключението да се превърне в правило, каза Друмева. Заместник-министърът на правосъдието Евгени Стоянов защити промените в кодекса, като каза, че те са транспонирането на европейска директива в областта на наказателното право, а предвидената временна дерогация ще се използва само при изключителни обстоятелства. Депутатът Филип Попов (БСП) коментира, че върнатите за повторно разглеждане разпоредби нарушават баланса между защитата на основни човешки права и интереса на държавата. Според него липсата на конкретика за кои точно престъпления се отнася неуведомяването ще доведе до произвол. Съпартиецът му Димитър Стоянов каза, че тъй като е минал през системата на МВР, смята, че се нарушават човешки права и изключенията стават правило. Председателят на правната комисия Данаил Кирилов каза, че дебатът срещу промените е бил основан върху текста на вносител, а финалният текст е бил смекчен, но тъй като заради ветото не е публикуван в Държавен вестник, крайният вариант не е достъпен на сайта на Народното събрание. В работната група се старахме да бъдем по-кадифени, каза Кирилов.", "date": "2019.01.15", "title": "Ветото на президента за тайните арести бе отхвърлено от правната комисия"}
{"url": "https://www.dnevnik.bg/biznes/2019/01/15/3375326_varnenskata_fabrika_za_sladoled_zatvaria/", "text": "Швейцарско-британската Froneri (\"Фронери\") закрива фабриката си за сладолед във Варна и вече ще внася от Сърбия, съобщи  \"Капитал\".  Предприятието зарежда фризерите Nestle, а сред популярните брандове са BOSS, Magnum, Familia. Фабриката, която е със 72-ма работещи, ще спре производството на 1 март. На част от тях ще бъде предложена възможност за преместване в други заводи на Froneri в чужбина. Необходимостта от големи инвестиции за разширението и модернизирането й плюс липсата на сезонна работна ръка са причина за решението, обяснява компанията. Всичко по темата четете  тук.", "date": "2019.01.15", "title": "Варненската фабрика за сладолед затваря"}
{"url": "https://www.dnevnik.bg/sviat/2019/01/15/3375315_cipras_veche_ima_mnozinstvo_za_utreshniia_vot_na/", "text": "Гръцкият премиер Алексис Ципрас събра нужното мнозинство, за да оцелее след вота на доверие, насрочен за утре, предадоха \"Ройтерс\" и \"Катимерини\". Това се случи, след като депутат от центристката опозиционна партия \"Реката\" обяви, че ще гласува за него на вота, свикан след приемането на споразумението за името на Македония в парламента в Скопие и  последвалата оставка на Панос Каменос  като министър на отбраната. Партията на Каменос, националистическата \"Независими гърци\", е противник на договора при сегашните условия. Въпреки това се очаква четирима депутати от нея да гласуват в подкрепа на Ципрас. С  тяхната подкрепа  и гласовете на депутата от \"Реката\" и един независим вотът би преминал успешно за Ципрас, който иначе разполага със 145 гласа от неговата лява коалиция СИРИЗА. Така общо 151 от 300 депутати в парламента ще гласуват с \"да\". Днес в парламента премиерът призова депутатите да изпълнят \"патриотичния си дълг\" и да гласуват \"за\" споразумението, с чието приемане Македония окончателно ще смени името си (вотът за него трябва да е отделен от процедурата за доверие). \"Съвестта и патриотичният ми дълг изискваха от мен да използвам тази историческа възможност, за да реша македонския въпрос, знаейки, че ще има политическа цена.\" \"Има времена, в които за човек се съди не по думите, а по делата му. Има времена за жизненоважни решения и отговорности\", каза Ципрас. \"Обръщайки се към вас, ви призовавам да говорите ясно и честно, да слушате съвестта си и да уважавате интересите на хората. Призовавам ви дадете ясен отговор: имате ли доверие на това правителство, за да може то да продължи?\" Ако вотът на доверие се провали, Ципрас би свикал извънредни избори. На такива е склонна консервативната опозиция \"Нова демокрация\", чийто лидер Кирякос Мицотакис каза, че с подкрепата за Ципрас утре депутатите биха казали  \"да\" на Преспанското споразумение , а то е \"огромна национална отстъпка\". Партията на Мицотакис води в допитванията осем месеца преди редовните избори, които би трябвало да се състоят тази есен.", "date": "2019.01.15", "title": "Ципрас вече има мнозинство за утрешния вот на доверие"}
{"url": "https://www.dnevnik.bg/sport/2019/01/15/3375119_vilander_s_malko_kusmet_dimitrov_moje_da_stigne_do/", "text": "С малко късмет Григор Димитров би могъл да продължи във втората седмица на Australian Open. Това заяви носителят на седем титли от Големия шлем Матс Виландер в интервю, предоставено от \"Евроспорт\" на \"Дневник\". Отговорът му дойде на въпрос дали някой извън големите фаворити може да поднесе изненада в Мелбърн. \"Дори не знам откъде да започна. Нишикори играе много добре в момента, Милош Раонич също. Томаш Бердих изглежда в добра форма. Алекс де Минор е някой, с когото не бихте искали да играете точно сега. Стан Вавринка също може да изненада всеки, ако има ден и е във форма\", каза Виландер. \"Забелязвам, че Григор Димитров започва да въвежда нови елементи в играта си. Ще бъде много интересно да видим как ще играе той под ръководството на Андре Агаси. С известна доза късмет би могъл да стигне до втората седмица на турнира, а след това – кой знае\", добави шведът. Григор Димитров  преодоля уверено първия кръг след победа срещу Янко Типсаревич . Следващият му съперник е уругваецът Пабло Куевас, като  мачът е в сряда не преди 9.30 часа българско време . >", "date": "2019.01.15", "title": "Виландер: С малко късмет Димитров може да стигне до втората седмица в Мелбърн"}
{"url": "https://www.dnevnik.bg/kultura/2019/01/15/3375090_daniel_nenchev_shte_bude_vodesht_na_novo_predavane_za/", "text": "На 19 януари Bulgaria ON AIR ще започне излъчване на новото специализирано предаване за съвременна култура, изкуство и културно-творчески индустрии \"Мултимедия\". То ще върви в ефира на телевизията всяка събота и неделя от 9.00 до 10.30 часа, а негов автор и водещ ще е Даниел Ненчев, обявиха Bulgaria ON AIR в прессъобщение, разпространено до медиите. Предаването ще се стреми да отразява най-значимото от театъра, киното, съвременното изкуство, литературата, музиката и новите технологии. Друг фокус ще бъдат дизайнът, архитектурата, рекламата и новите медии. \"Предаването \"Мултимедия\" ще има два основни фокуса. Първо, темите и идеите, които засягат всички – през кодовете на изкуството днес. И второ – идеите на културно-творческите индустрии, които променят света\", казва Даниел Ненчев, цитиран в прессъобщението на Bulgaria On Air. \"Преди няколко месеца програмният директор на Bulgaria ON AIR Николина Димитрова ме потърси и ми направи предложение, което не можах да откажа\", коментира за \"Дневник\" Даниел Ненчев. \"После защитих концепция за предаването. След това арх. Христо Станкушев и DontDIY проектираха декора за предаването заедно с Галя Дзанато от \"Склада\" и иноваторите в дизайна от WallStack. Идеята е студиото да функционира и като изложбено пространство. Започваме с идеограмите на Дамян Дамянов от проекта \"Под езика\", допълни той.  Според него \"Мултимедия\" ще се отличава от останалите предавания със стремежа да \"разширява полето на това, което наричаме култура\". \"Първо, освен актуалните важни теми от изкуствата \"Мултимедия\" ще насочва фокуса си и върху културно-творческите индустрии. Дизайнът, архитектурата, рекламата. Излезте навън и ще забележите очевидната нужда от този дългосрочен разговор. И второ, предаването цели да свързва и съпоставя съвременната българска култура със световната чрез точките им на допир\", разказва пред \"Дневник\" Ненчев.  За него завръщането в телевизията е вълнуващо, защото става дума за колективен труд на различни професионалисти. А по негови думи в реализацията на първия брой участват 46 души. Сред първите събеседници в студиото на \"Мултимедия\" ще бъдат режисьорът Явор Гърдев, който ще говори за спектаклите си \"Наблюдателите\" и \"Драконът\", и Георги Господинов, който ще разкаже за ценните пътешествия в живота си. Други акценти в първите два броя на предаването на 19 и 20 януари ще бъдат Брекзит според новия филм с участието на Бенедикт Къмбърбач, \"жълтите жилетки\" от гледната точка на уличното изкуство и дизайнът като форма на обществен коментар. Преди да се присъедини към екипа на Bulgaria ON AIR, Даниел Ненчев води предавания за култура в БНТ 1 и \"Дарик радио\". През последните 15 години той работи като телевизионен сценарист и автор на свободна практика за издания като \"Егоист\", MAX, \"Мениджър\", \"Артизанин\", Sign Cafe и др. През 2011 г. печели наградата Edward за късометражно кино от фестивала Edit във Франкфурт, Германия.", "date": "2019.01.15", "title": "Даниел Ненчев ще бъде водещ на ново предаване за култура по Bulgaria ON AIR"}
{"url": "https://www.dnevnik.bg/video/novinite_na_bnt/2019/01/15/3375359_video_drugite_novini/", "text": "Памучните семена, пренесени на Луната, поникнаха БДЖ няма да закрива нерентабилни линии Спилбърг откри Мария за римейка на \"Уестсайдска история\" Първата БГ художествена холограма в изложба София Менар с нови изненади Матера с откриващ уикенд за Европейска столица на културата", "date": "2019.01.15", "title": "Видео: Другите новини"}
{"url": "https://www.dnevnik.bg/razvlechenie/2019/01/15/3375339_keit_midultun_shte_proektira_gorska_gradina_za_cvetno/", "text": "Кейт, британската херцогиня на Кеймбридж, ще прави дизайна на \"дива горска\" градина за тазгодишното издание на едно от най-големите световни изложения за цветя в Челси, с което тя ще се опита да вдъхнови децата и семействата да прекарват повече време навън сред природата, предаде \"Ройтерс\". От двореца Кенсингтън обявиха, че градината ще е вдъхновена от дивите горски местности и ще се опита да предаде на порасналите посетители \"чувството за чудо и магия, на което са се наслаждавали като деца\". Градината ще бъде проектирана и изградена от Кралското градинарско дружество и ландшафтния архитект Дейвис Уайт за годишното цветно изложение в Лондон, което се провежда всяка година от 1919 г. насам през месец май.", "date": "2019.01.15", "title": "Кейт Мидълтън ще прoектира \"горска\" градина за цветно изложение"}
{"url": "https://www.dnevnik.bg/politika/2019/01/15/3375355_upravliavashtite_predlagat_otpadane_na_zabranata_za/", "text": "Отпадане на забраната за огласяване на резултати от социологически проучвания в изборния ден предлагат депутати от ГЕРБ. Днес изтича последният срок за предложения за промени в Изборния кодекс преди окончателното му гласуване в парламента (още за промените четете  тук ). В момента резултатите от социологическите проучвания се оповестяват в 20.00 часа, когато приключва изборният ден, а при нарушения се налага глоба или имуществена санкция в размер от 2000 до 5000 лева. Целта на забраната е данните да не повлияват на решението на избирателите, които все още не са упражнили правото си на глас. Мотивът на вносителите на предложението за отпадане на забраната е, че и в момента в хода на изборния ден се публикуват данни от проучванията в социалните мрежи, което предизвиква неравнопоставеност между медиите. Депутати от \"БСП за България\" предлагат да се създаде  регистър на избирателите , на чиято база да се актуализират избирателните списъци, като се изчистят т.нар. \"мъртви души\". По две камери за видеонаблюдение да има във всяка избирателна секция предлагат депутати от ДПС. Едната да е на входа на секцията, а другата - да обхваща работното място на членовете на комисията. Преди месец  президентът Румен Радев поиска видеонаблюдение със звук в избирателните секции.  На първо четене бе прието предложение на депутати от \"Воля\"  на сайтовете на районните избирателни комисии да се излъчва на живо от секциите.  Сега депутатите от партията предлагат видеозаснемане на избория ден в секциите. Депутатите от ДПС предлагат още да отпадне принципът за уседналост за местните избори, както и да се обезсмисли преференцията на всички видове избори. Идеята е тя да се зачита само ако съответният кандидат е събрал повече от гласовете от съответната избирателна квота. Сред предложенията на ДПС секции извън страната да се образуват при по-малко избиратели - при 20 избиратели на места с консулства и посолства. Отново се иска се разреши агитация и на чужд език с превод на български. От ДПС предлагат на евроизборите през май да има машини за гласуване в половината секции. Депутати от \"Обединените патриоти\" предлагат списъци с имената на кандидатите за евродепутати да има на входа на секцията и в самата тъмна стаичка, като зад всяко име е изписана партията на съответния кандидат, ако той е част от листата на коалиция. Подобно е предложението на депутатите и за парламентарните избори. ", "date": "2019.01.15", "title": "Управляващите предлагат отпадане на забраната за огласяване на социологически проучвания в изборния ден"}
{"url": "https://www.dnevnik.bg/biznes/2019/01/15/3375360_koi_otiva_za_sreshtata_v_davos_tazi_godina/", "text": "Политически лидери и влиятелни личности от различни сфери, сред които Ангела Меркел, канцлер на Германия, принц Уилям, премиерът на Япония Шиндзо Абе, сър Дейвид Атънбъро, са сред участниците в тазгодишното изданието на Икономическия форум в швейцарския курорт Давос. Това се разбира от публикация на сайта на форума. Този път той ще бъде между 22 и 25 януари. Президентът на САЩ Доналд Тръмп  отмени  участието си. Близо 3 хил. са участниците от политиката, бизнеса, академичните среди, културата, медиите. Те ще обсъждат как да се изгради по-добра версия на глобализацията, посочват организаторите. Темата е \"Глобализация 4.0: Формиране на глобалната архитектура във времето на четвъртата индустриална революция\". Участниците във форума ще обсъждат как глобализацията не доведе до подобряване на стандарта на живот на хората по света и как това подхрани възхода на глобализма и национализма. Втори фокус на разговорите е огромната вълна на промяна, която вече залива целия свят под формата на високотехнологична дигитална революция. \"С промените в климата, които поставят заплаха пред съществуването на общото ни бъдеще, ние трябва да измислим по-добри начини да накараме глобалната икономика да работи\", посочват организаторите. Основателят и изпълнителен директор на форума Клаус Шваб коментира, че четвъртата вълна на глобализацията трябва да се концентрира върху хората и да бъде устойчива. \"Навлизаме в период на голяма глобална нестабилност\", посочва още той. Сред участниците във форума ще бъде и новият президент на Бразилия Жаир Болсонаро, генералният секретар на ООН Антонио Гутериш, Кристалина Георгиева, която от 1 февруари ще застане начело на Световната банка, Дженифър Морган, изп. директор на \"Грийнпийс интернешънъл\", и др. Принц Уилям ще участва в дискусия по проблемите на менталното здраве и ще представи работата си по темата. Заедно със съпругата и брат си са автори на кампанията Heads together, която цели да защити хората с психически проблеми, които често са заклеймявани като \"луди\".", "date": "2019.01.15", "title": "Кой отива за срещата в Давос тази година"}
{"url": "https://www.dnevnik.bg/sport/2019/01/15/3375377_kontuziia_na_aleksandur-arnold_zadulbochi_problemite/", "text": "Поредната контузия на защитник донесе нови главоболия за мениджъра на \"Ливърпул\" Юрген Клоп. Мърсисайдци няма да могат да разчитат на титулярния десен бранител Трент Александър-Арнолд в следващия един месец. Английският национал получи контузия в коляното по време на загрявката за мача с  \"Брайтън\" (1:0) в събота . Въпреки това той започна като титуляр и изкара целия мач. Медицинските прегледи след срещата обаче са показали увреждане на връзка. Очаква се Александър-Арнолд да се възстановява около четири седмици. В негово отсъствие в отбора няма нито един типичен десен бек, след като Натаниел Клайн премина под наем в \"Борнемут\". Александър-Арнолд се присъединява към дългия списък с контузени защитници в \"Ливърпул\". В момента Юрген Клоп не може да разчита на трима от централните си бранители - Деян Ловрен, Джо Гомес и Жоел Матип. В тяхно отсъствие като партньор на Върджил ван Дайк в последните два мача игра дефанзивният халф Фабиньо. Матип поднови пълноценни тренировки и вероятно ще бъде готов за предстоящия двубой с \"Кристъл палас\" в събота. Ловрен и Гомес обаче едва ли ще се възстановят до края на януари. Зоната на десния бек вероятно ще трябва да бъде закърпена с друг дефанзивен халф - Джеймс Милнър. Той има опит като краен бранител, но на левия фланг, където изкара целия сезон 2016-17.", "date": "2019.01.15", "title": "Контузия на Александър-Арнолд задълбочи проблемите на \"Ливърпул\" в защита"}
{"url": "https://www.dnevnik.bg/sviat/2019/01/15/3375134_ako_erdogan_be_izpil_pone_edna_bira/", "text": "Последните словесни престрелки изглеждат забавни. Но само на пръв поглед. Филмовата звезда Руткай Азиз препоръча на президента Ердоган да послуша малко Моцарт и Бетовен. И добави: \"Това със сигурност ще му се отрази добре\". А понеже турският президент отхвърля алкохола, колумнистът Йълмаз Йоздил написа: \"Ако Ердоган беше изпил поне една бира, днес Турция щеше да е много по-добре\". \"Чиста проба фашизъм\" Реакцията на Ердоган не закъсня: пред депутати от Партията на справедливостта и развитието той заяви без капчица хумор, че било чиста проба фашизъм да склоняваш държавния глава да пие бира и да слуша Моцарт. По турската телевизия Arti TV, излъчваща от Кьолн, актьорът Руткай Азиз отвърна, че не е давал никакви съвети на Ердоган и описа какво точно се е случило: запитан какво мисли за това, че Ердоган ще ходи на концерт на световноизвестния пианист Фазил Сай, Азиз отговорил, че това е една отлична идея, тъй като там президентът ще слуша Моцарт и Бетовен, което със сигурност ще му се отрази добре. В този смисъл популярният турски актьор не проявява никакво разбиране за обвиненията във фашизъм: \"Аз ли съм фашистът в случая? Или Моцарт е фашист? Ако е второто, тогава призовавам в името на човечеството да защитим Моцарт\", гласи коментарът на Азиз. Подобен е и случаят с турската телевизионна актриса Дениз Чакър, която си навлече гнева на Ердоган, след като влезе в словесна престрелка с жени, носещи забрадка. Ердоган се опита да внуши, че актрисата била призовала жените със забрадки да ходят в Саудтиска Арабия, което, по думите му, също било \"чиста проба фашизъм\". И още един сюжет разтърси наскоро турските културни среди: двама актьори, които в Турция са живи легенди - 76-годишният Мюждат Гезен и 78-годишният Метин Акпънар, си позволиха да разкритикуват Ердоган, който на свой ред ги нарече \"псевдотворци\". Междувременно двамата са разследвани за обида на държавния глава, подбудителство към преврат и призив за убийство. И всичко това заради следната реплика на Акпънар: \"Демокрацията е единственият начин да преодолеем поляризацията и хаоса. Ако не успеем, при нас може да се случи същото като при всеки друг фашизъм: да обесят вожда с главата надолу или да го отровят в някое подземие\". \"Това е тъжната реалност в днешна Турция\" Турският президент реагира все по-агресивно на критични изявления по негов адрес. Но защо се е прицелил в хората на изкуството, след като е далеч по-важно да обърне внимание на политическите и икономическите проблеми на страната? Гюлфем Сайдан Санвер, носителка на награда на Американската асоциация на политическите съветници AAPC, знае отговора: предстоящите през март местни избори. \"Резултатите от последните гласувания в Турция показват, че Ердоган печели от разединението, което внася в турското общество. Поляризацията работи в негова полза, а атаките срещу хората на изкуството са част именно от тази стратегия\", посочва Санвер. По този начин Ердоган постига и още нещо: отвлича вниманието от икономическите проблеми на страната. \"Той знае много добре, че правителството печели от това нагнетяване на страхове. Защото едно общество, измъчвано от страхове, винаги гласува в полза на статуквото\", казва Санвер. Театралният критик Атила Дорсай припомня на свой ред, че в демократичните страни правителствата се отнасят с уважение към творците, а обществото ги цени. Само в диктаторските режими се опитват да ги потискат, казва Дорсай и добавя: \"Действат безцеремонно с всеки човек на изкуството, който си позволява и най-безобидната критика по адрес на правителството. Това е тъжната реалност в днешна Турция\".", "date": "2019.01.15", "title": "\"Ако Ердоган бе изпил поне една бира\""}
{"url": "https://www.dnevnik.bg/sviat/2019/01/15/3375400_brazilskiiat_prezident_razhlabi_kontrola_na_prodajbata/", "text": "С указ бразилският президент Жаир Болсонаро временно разшири възможностите за купуване на огнестрелни оръжия, предаде \"Ройтерс\". Така Болсонаро направи крачка за изпълнение на обещанието, което пое по време на предизборната си кампания. Тогава той каза, че ще премахне строгите ограничения, заради които на практика цивилни нямат право да носят оръжия. През 2017 г. в Бразилия имаше 64 хил. убийства - повече, отколкото във всяка друга страна. От тях 43 хил. бяха с огнестрелни оръжия. Болсонаро смята, че бразилците ще се защитават по-лесно, ако се отмени закон от 2003 г., който в основата си забранява на цивилни да купуват оръжия. Указът му трябва да бъде одобрен от конгреса до 120 дни, за да не загуби сила. Той отнема права от полицията, която досега можеше да одобрява или отхвърля молбите на цивилни да купуват оръжия. Регистрираните като притежатели на оръжия в страната с население малко над 210 млн. души са били около 330 хил. през 2017 г., пише \"Ройтерс\". Данни на правосъдното министерство сочат, че незаконно притежаваните огнестрелни оръжия може да са до 8 млн.", "date": "2019.01.15", "title": "Бразилският президент улесни продажбата на оръжия"}
{"url": "https://www.dnevnik.bg/sport/2019/01/15/3375397_sinia_bulgariia_shte_svika_izvunredno_obshto_subranie/", "text": "Тръст \"Синя България\" ще свика извънредно общо събрание на акционерите в \"Левски\". Причината е, че мажоритарният собствени Спас Русев не е изпълнил  поетия ангажимент за провеждане на административна и спортно-техническа реформа в клуба , обявиха от организацията на привържениците. От управителния съвет на \"Синя България\" допълниха, че ще потърсят отговорност за начина на управление в \"Левски\". Фенската организация е основен акционер в клуба, като притежава 10% от акциите на сините. \"Тръст \"Синя България\" информира, че споразумението с г-н Спас Русев относно провеждането на административната и спортно-техническа реформа в клуба не бе изпълнено едностранно от негова страна. Това стана ясно след  провала с назначението на г-н Павел Колев на поста изпълнителен директор \", се казва в съобщението. \"Тръстът започва консултации с левскарски формални и неформални организации и групи, както и с дребни акционери за дневен ред и стъпки, които ще предприеме заедно със свикването на извънредно общо събрание на клуба. Нещо повече, \"Синя България\" ще потърси всяка предвидена от закона отговорност в качеството си на миноритарен акционер заради начина на управление на клуба\", заявиха още от тръста.", "date": "2019.01.15", "title": "\"Синя България\" ще свика извънредно общо събрание в \"Левски\""}
{"url": "https://www.dnevnik.bg/bulgaria/2019/01/15/3375403_ima_narusheniia_pri_obiskite_v_advokatski_kantori/", "text": "На пръв прочит има нарушения при обиските в адвокатски кантори, извършени в края на миналата година по нареждане на Специализираната прокуратура, каза днес по Би Ти Ви заместник-председателят на Висшия адвокатски съвет Людмил Рангелов. На база наличната информация той посочи като недопустимо поемните лица да са колеги на разследващите или дошли с тях. Рангелов уточни, че европейската практика в подобни случаи е поемните лица да са юристи. Коментарът му беше по повод о биските в канторите на адвокати  по дела, свързани със завод \"Дунарит\". Те станаха повод адвокати  да поискат от съсловната си организация защита  срещу бъдещи подобни случаи. Днес собственикът на предприятието  Емилиян Гебрев обяви , че върви пореден опит държавата да му отнеме компанията, като този път той е атакуван персонално чрез нереален ревизионен акт. Людмил Рангелов обясни, че законът не предвижда специална защита на адвокатските кантори, но дава защита на определени вещи и предмети - адвокатски книжа, досиета, компютърна техника и друга информация, касаеща отношенията адвокат - клиент. По неговите думи декларацията на Висшия адвокатски съвет от 21 декември, след която е имало среща с главния прокурор, е била достатъчно категорична и е защитила засегнатите адвокати. Според Рангелов като нарушение може да се посочи и извършването на обиските през нощта. Като проблем той посочи и невъзможността определението на съда, допуснал претърсването и изземването, да се обжалва. Людмил Рангелов посочи, че при това положение, ако засегнатите подадат жалба в Европейския съд за защита правата на човека, България вероятно ще бъде осъдена.", "date": "2019.01.15", "title": "Има нарушения при обиските в адвокатски кантори, смята зам.-председателят на адвокатския съвет"}
{"url": "https://www.dnevnik.bg/politika/2019/01/15/3375404_dve_komisii_se_suglasiha_pravitelstvoto_na_pregovaria/", "text": "Парламентарната комисия по отбрана даде съгласие правителството да започне преговори със САЩ за купуване на самолет F-16V Block 70, както и да бъдат променени условията по инвестиционния проект. По всяка вероятност ще трябва да се увеличи сумата за покупката над предвидените 1.5 млрд. лв. (без ДДС) и да бъде променен срокът на доставка на самолетите, както и начинът на плащане. \"За\" са гласували депутатите от ГЕРБ, ДПС и \"Обединени патриоти\" от БСП и \"Воля\" са били \"против\". Заседанието беше закрито заради секретни данни в доклада на междуведомствената комисия. Според военния министър Красимир Каракачанов ще става дума за отклонение под 300 млн. лв. над заложената сума. Той обяви, че военен договор между две правителства не може да бъде обжалван в международни организации. Утре мандатът трябва да бъде гласуван от парламента. Заседанието започна със скандал. Славчо Велков (БСП) поиска точката да се отложи, защото депутатите не разполагали с доклада на политико-експертната група. Велков искаше да разбере има ли експерти, които са били против или са гласували с особено мнение, след което заседанието продължи при закрити врати. Три са офертите, достигнали до финала на процедурата. Това са нови \"Грипен\" от Швеция и F-16 блок 70 от САЩ и употребявани \"Еврофайтър Тайфун\" от Италия. Предложението на Швеция за самолет JAS-39 C/D Gripen получава най-висока оценка по критерия с най-голяма тежест в схемата на обобщената оценка – \"Оперативна ефективност\". Офертата на на САЩ за самолет F-16V Block 70 получава най-висока оценка по критерий \"Срок на експлоатация\". Предложението на Италия за употребяван самолет EF-2000 Eurofighter Tranche 1 получава най-ниски оценки по тези критерии. Затова комисията препоръча да се продължат преговорите със САЩ. \"Придобиването на нов многоцелеви изтребител като F-16V Block 70 от САЩ, оборудван с последно поколение радар и въоръжение, ще издигне на ново качествено ниво бойните способности на българската бойна авиация. В същото време в процеса на експлоатация и управление на жизнения цикъл на самолетите ще се елиминира зависимостта на Република България от трети страни\", пише в заключението на публичната част на доклада. От документа, който беше внесен в Министерския съвет от министъра на отбраната Красимир Каракачанов, се разбира, че нито едно от предложенията не отговаря на всички изисквания на проекта. Предложението на САЩ надвишава приготвените от държавата 1.5 млрд. лв. (без ДДС), но в него са включени всички разходи по обучение на пилоти и персонал, и купуване на необходимото въоръжение и оборудване за самолетите, за да бъдат те многоцелеви изтребители и да бъдат напълно съвместими с НАТО.  Швеция е предоставила три варианта. Първият е за 8 самолета оборудвани за еър полисинг (контрол на въздушното пространство), във втория се предлагат 9 самолета, а в третия - 10 но със съответното намаляване на пакети от функционално оборудване и складови наличности от резервни части и консумативи. Останалото въоръжение и оборудване за довеждане на \"Грипен\" до \"многофункционален\", българската страна трябва да придобие по отделени договори с трети страни\", пише в доклада. Според документа купуването на ракети \"въздух-въздух\" и допълнително оборудване за грипените би превишило предела от 1.5 млрд. лв. Риск за осъществяване на потенциална сделка с \"Грипен\" е, че за придобиване на комуникационното оборудване по стандартите на НАТО е необходимо закупуване на технологии, оборудване и лицензи от САЩ, според депутат от ГЕРБ. Рискът освен повишаване на цената е вероятността от неполучаване на разрешение за трансфер на технологии от правителството на САЩ. Така сделката на Хърватия за купуване на употребявани Ф-16 от Израел не получи разрешение за трансфер от САЩ заради модернизации, извършени от Израел, и се провали. Комисията по бюджет и финанси също одобри Mинистерският съвет да започне преговори със САЩ за F-16. САЩ и производителят \"Локхийд Мартин\" декларират готовност за намаляване на оферираната цена по време на подготовка на договора и на срока за доставка. Заради американското законодателство официалната оферта на САЩ е за еднократно заплащане на целия пакет след подписване на договор за изпълнение, докато Швеция е съгласна с представената 5-годишна схема за плащане и дори се предлага 10-годишна схема за разсрочено плащане. По време на преговорите със САЩ трябва да бъде намерен начин за разсрочено плащане. Към Пентагона има специална Агенция за сътрудничество в отбраната (Defense Security Cooperation Agency или DSCA), която дава разрешение за участие в програмата Foreign Military Funding (FMF). Тя, най-общо казано, се занимава с предоставяне на държавни финансови гаранции за продажба на американско оръжие на одобрени страни, включително и лизинг. За да влезе в сила евентуалният бъдещ договор, трябва и одобрение на Конгреса на САЩ и на българския парламент.", "date": "2019.01.15", "title": "Две комисии се съгласиха правителството да преговаря със САЩ за нови F-16"}
{"url": "https://www.dnevnik.bg/politika/2019/01/15/3375405_deputati_i_ministri_ne_iskat_publichno_obiaviavane_na/", "text": "Депутати, министри и редица висши чиновници са скрили от обществото имуществото и доходите на партньорите си, с които живеят без брак. Техните декларации са подадени в Комисията за противодействие на корупцията и за отнемане на незаконно придобитото имущество (КПКОНПИ), но не са публикувани на сайта на комисията, тъй като е посочено, че не желаят информация за имуществото и доходите на хората, с които живеят на семейни начала, да бъде публична, съобщава \"Медиапул\", цитирайки отговори на комисията по Закона за достъп до информация. По закон хората на висши публични длъжности са задължени да декларират освен своите имущество и доходи и тези на хората, с които живеят на съпружески начала. Едновременно с това е възможно тази информация да бъде само за служебно ползване, т.е. да не е публична.", "date": "2019.01.15", "title": "Депутати и министри не искат публично обявяване на имуществото на партньорите, с които живеят без брак"}
{"url": "https://www.dnevnik.bg/sviat/2019/01/15/3375312_britanskite_deputati_othvurliha_s_rekorden_rezultat/", "text": "Британският парламент безапелационно отхвърли споразумението за Брекзит днес. Премиерът Тереза Мей преживя историческо поражение, всички варианти за бъдещето на Великобритания са възможни. Ето  някои от тях . - Сделката бе отхвърлена с 432 гласа \"против\" срещу 202 гласа \"за\", като 118 от депутатите на Мей се обърнаха срещу нея. - Самият премиер и лидерът на опозицията Джеръми Корбин поискаха поотделно вот на доверие и на недоверие, които ще се гласуват утре вечер. - Европейските лидери Жан-Клод Юнкер и Доналд Туск заявиха, че със съжаление се готвят за Брекзит без сделка. Страната трябва да напусне Европейския съюз в 01:00 часа българско време  на 30 март  тази година, две години и половина след референдума, който показа и задълбочи разделението на британското общество. Ако това се случи, без да има споразумение с ЕС - тоест, Брекзит без сделка - всички връзки на Великобритания с континента ще отпаднат буквално в рамките на нощ, което ще хвърли в хаос транспорта, търговията и статута на обикновените хора, които живеят от двете страни на Ламанша. Какво ще стане с въздушния транспорт след Брекзит,  четете тук . Какво означава Брекзит без сделка,  четете тук . ", "date": "2019.01.15", "title": "Британските депутати отхвърлиха с рекорден резултат сделката за Брекзит (хронология до 00:00)"}
{"url": "https://www.dnevnik.bg/sviat/2019/01/15/3375435_kongresut_na_venecuela_obiavi_maduro_za_uzurpator/", "text": "Контролираният от опозицията конгрес на Венецуела одобри изявление, с което смята президента Николас Мадуро за узурпатор, предаде \"Ройтерс\". Опозицията и привържениците ѝ бойкотираха вота, на който Мадуро, наследник на покойния Уго Чавес, бе преизбран през май. Още на 5 януари конгресът, който Мадуро опита да изтика от властта чрез специално събрание за пренаписване на конституцията, обяви изборите за нелегитимни. С днешната мярка обаче депутатите обявяват за нищожни \"всички актове, издадени от изпълнителната власт\" и заявяват, че ще работят за свободни избори. Подготвят се и призиви към десетки държави да се вземат мерки, за да бъдат замразени банкови сметки на правителството на Мадуро. Междувременно испанското издание на  Си Ен Ен  съобщи, че президентът на САЩ Доналд Тръмп обмисля да признае председателя на Конгреса Хуан Гуайдо за легитимен президент на Венецуела. Телевизията цитира трима източници, запознати с темата, според които подобно признание би било повече от символичен удар за Мадуро. Говорителят на съвета за национална сигурност на САЩ отказа да потвърди информацията, но добави, че САЩ са \"изразили подкрепа за Хуан Гуайдо, който като президент на избраното по демократичен път Национално събрание е заявил смело, че има конституционен авторитет, за да поиска свободни и честни избори.\"", "date": "2019.01.15", "title": "Конгресът на Венецуела обяви Мадуро за узурпатор, Тръмп също обмисля мерки"}
{"url": "https://www.dnevnik.bg/sport/2019/01/15/3375092_la_liga_shte_izpolzva_izkustven_intelekt_za_izgotviane/", "text": "Плановете за революционизиране на испанския футбол от президента на Ла Лига Хавиер Тебас продължават. След като си  постави за цел да достигне сделката за телевизионни права във Висшата лига , сега шефът на испанската лига обяви, че Примера ще промени начина, по който се изготвя програмата в шампионата. От февруари в Ла Лига ще се използва софтуер с изкуствен интелект, който ще определя програмата за мачовете. Софтуерът ще преценява кога е най-добре да се провежда дадена среща. По думите на Тебас всичко ще бъде разработено, за да се увеличи посещаемостта на стадионите, както и телевизионната аудитория. Въпреки желанието на лигата Тебас отхвърли възможността в Испания да се провеждат срещи по Коледа. Профсъюзът на играчите протестира срещу подобна възможност. Преди няколко дни испанският футбол обяви, че Сегунда дивисион ще излъчва мачове в Youtube. Второто ниво на испанския футбол е сключило договор с платформата, като целта е да се повиши интересът в световен мащаб. YouTube каналът на лигата ще предостави коментар на английски език в повече от 155 страни, включително в Южна Африка, Индия, Великобритания и Австралия.", "date": "2019.01.15", "title": "Ла Лига ще използва изкуствен интелект за изготвяне на програмата на мачовете"}
{"url": "https://www.dnevnik.bg/sport/2019/01/15/3375341_igrite_v_rio_sa_doprinesli_znachitelno_za_ikonomikata/", "text": "Ново независимо проучване показа, че летните олимпийски игри в Рио де Банейро през 2016 г. са имали значителен положителен ефект върху икономиката на града и региона. Според Бразилския институт за икономически изследвания годишният брутен вътрешен продукт на човек в града щеше да е със 7.5% по-нисък, ако игрите не се бяха състояли. В проучването е взет подготвителният период за игрите от 2012 до 2015 г. За Рио де Жанейро организирането на игрите има положителен принос от 5.1% в брутния вътрешен продукт, се посочва още в доклада. В заключение от IPEA изтъкват, че провеждането на Рио 2016 е помогнало за избягването на рекорден икономически спад в страната. \"В националния микроикономически пейзаж на интензивна криза игрите забавиха и облекчиха последиците от такава криза по отношение на брутния вътрешен продукт на човек от населението в Рио. Изводите ни показват положителен, нарастващ ефект от значителна величина през целия период\", пише още в доклада на IPEA. Разходите по организирането на игрите в Рио достигнаха 13.2 милиарда долара , което е с 4.4 млрд. над предварително планирания бюджет. След форума много от изградените съоръжения останаха неизползваеми.", "date": "2019.01.15", "title": "Игрите в Рио са допринесли значително за икономиката в Бразилия, сочи доклад"}
{"url": "https://www.dnevnik.bg/sviat/2019/01/15/3375448_salvini_kum_makron_italianskite_prestupnici_ne_bi/", "text": "Италианският вътрешен министър Матео Салвини призова днес френския президент Еманюел Макрон да екстрадира, членове на италиански крайнолеви организации, които от години се укриват във Франция, предаде \"Ройтерс\", цитирана от БТА. \"Призовавам френския президент да върне в Италия престъпниците, които не би трябвало да пият шампанско под Айфеловата кула, а да гният в затвора в Италия\", заяви Салвини в интервю за италианска медия. Салвини каза това ден след екстрадицията на комунистическия екстремист Чезаре Батисти от Боливия в Италия, където ще влезе в затвора до живот заради участието си в четири убийства през 70-те години. Батисти, който избяга от затвора през 1981 г., прекара повече от 15 години във Франция преди да отиде в Южна Америка. Във Франция се намират деветима италиански бегълци от правосъдието, сред които трима, осъдени за участие в отвличането през 1978 г. на бившия италиански премиер Алдо Моро. Елисейският дворец не коментира изказването на Салвини, но говорител на френското министерство на правосъдието заяви, че не съществува подробен списък на италианските престъпници, които живеят във Франция. Според така наречената \"доктрина Митеран\" (по името на бившия френски президент Франсоа Митеран) от средата на 80-те години екстремистите не трябва да бъдат екстрадирани обратно в Италия, тъй като италианската правосъдна система \"изпитва предразсъдъци\" спрямо тях. Доктрината не се прилага от началото на ХХI век.", "date": "2019.01.15", "title": "Салвини към Макрон: Италианските престъпници не би трябвало да си пият шампанското във Франция"}
{"url": "https://www.dnevnik.bg/sviat/2019/01/15/3375452_kongresmeni_ot_demokraticheskata_partiia_sa_otklonili/", "text": "Белият дом съобщи, че членове на Камарата на представителите от Демократическата партия са отклонили покана за обяд днес в Белия дом, отправена от президента Доналд Тръмп, предаде \"Асошиейтед прес\", цитирана от БТа. Президентството покани редови конгресмени, заобикаляйки председателката на Камарата Нанси Пелоси и други партийни лидери демократи като част от стратегия да се осигури подкрепа за изграждането на пограничната стена. На работния обяд щяла да се обсъжда възможността за решаване на проблема със спрелите работа правителствени служби, които не работят вече 25-ти ден, посочва ТАСС, позовавайки се на говорителката на Белия дом Сара Сандърс. Помощник, пожелал да остане неназован, каза, че Пелоси е дала одобрението си поканените конгресмени да отидат на обяда, обяснявайки на ръководния си екип, че така групата ще може да види с какво тя и колегите й са си имали работа на срещите с Тръмп по повод блокираната работа на част от службите. Пелоси и екипът й са имали няколко срещи с президента в този период, като при последната Тръмп демонстративно напуснал. Говорителката на Белия дом каза, че за разлика от демократите, деветима конгресмени републиканци са приели поканата за обяда. Водачът на мнозинството в Камарата на представителите Стени Хойър каза, че Камарата няма да излезе в планираната следващата седмица почивка, ако работата на правителствените служби остане парализирана.", "date": "2019.01.15", "title": "Конгресмени от Демократическата партия са отклонили покана за обяд от Тръмп"}
