{"url": "https://www.dnevnik.bg/sviat/2019/02/17/3391438_prehodut_v_evropa_mejdu_ribenata_supa_i_nujdata_ot/", "text": "Когато говорят за страната си, българите често казват, че тя \"не е нормална държава\". Всички наблюдавали Европа през последните десетилетия обаче все по-често го казват не само за най-бедната страна в Евросъюза, а и за целия му изток. Малцина са проследили процесите в него толкова добре, колкото Тимъти Гартън Аш - професор по евроепйски изследвания в университета в Оксфорд, следвал в Западна и Източна Германия, видял с очите си промените в Полша, Чехословакия и Унгария, по-късно изследвал и Балканите по време на войните в бивша Югославия. Какво се обърка? \"Наивни ли бяхме?\" Този въпрос отправи към него Центърът за либерални стратегии в годината, в която се навършват три десетилетия от началото на прехода. Краткият му отговор е \"не\". Зад тази позиция обаче се крие горчива равносметка. \"Малко странен аквариум\" Проблемът е отвъд Източна Европа, но започва с разпада на блока, от който тя е част до последното десетилетие на века. \"Надеждите бяха, че е създаден новият модел на Кадифена революция, ненасилствена революция, след модела на (френската) от 1789 г... Че България, Румъния, Унгария и Полша ще станат нормални държави, а \"нормални\" означава \"придвижване към Запада,\" каза изследователят в София в четвъртък, по време на Мемориалната лекция \"Джу\" - в памет на Юлия Гурковска, програмен директор в ЦЛС между 1996 и 2001 г.. \"Трийсет години по-късно идеята какво е нормално се промени. (Унгарският премиер) Виктор Орбан казваше: \"Европа е нашето бъдеще.\" Сега казва: \"Ние сме бъдещето на Европа.\" Нормите за него не трябва да се движат от запад на изток, а от изток на запад - от хора не като Хелмут Кол и Франсоа Митеран, а като Орбан и (лидерът на управляващата партия в Полша Ярослав) Качински.\" \"Не е вярно, че (европейците) бяхме наивно оптимистични, че имахме наивни очаквания... Вероятно можете да си спомните шегите за комунизма – преминаването към него е като да превърнеш аквариум в рибена супа, а въпросът за прехода е: Можете ли да превърнете рибената супа пак в аквариум? Бяхме много приятно изненадани, че в по-голямата част от посткомунистическата Европа по-голямата част от рибената супа се превърна в аквариум. Малко странен, но все пак аквариум.\" Наивността, продължи Гартън Аш, бе по-скоро в средата на миналото десетилетие. Тогава нещата вървяха добре – на пръв поглед приключили Кадифени революции, събитията в Украйна, съвсем различно управление в Сърбия от няколко години, работещо евро, проект за Европейска конституция, конвергенция в периферията на съюза. Либералните интернационалисти, прекарали като него много време в Източна Европа, започнаха да гледат отвъд континента – той сам цитира заглавия на трудовете си като \"Свободният свят\" и непреведената му на български Free Speech (условно \"Свободното слово\") за глобалната свързаност. Тимъти Гартън Аш не се съмнява – постъпил е правилно, както съответства на възгледите му. Проблемът е друг: \"Гледахме навън, докато зад гърбовете ни в нашата собствена част на света - в моя случай в северозападната част на Англия - или след либералите в Берлин и Варшава - се случваха нещата, които доведоха до Брекзит.\" \"Оставихме нацията на националистите\" Някои от събитията в последните години е можело да се предугадят – например всеки историк, който види революция, трябва да очаква контрареволюция. А либералната, продължила три десетилетия, несъмнено е създала почва. За реакцията на наследника на \"най-голямата континентална империя\" пък е можело да се съди още в края на миналия век. \"Веднъж срещнах Путин през 1994 г.,\" спомни си той. \"Беше през 1994 г., той бе на голяма германо-руска конференция. Не беше никой - помощник на кмета (на Петербург Анатолий Собчак – бел. ред.). Но в края на конференцията той каза: \"Много руснаци са извън Руската федерация и трябва да ги защитим.\" Спомена Крим. Трябваше да осъзнаем, че ще има реакция. Действие и противодействие.\" Тенденциите са общочовешки – глобалният капитализъм промени твърде много прекалено бързо и случващото се в Полша и Великобритания е само пример и моментът стана ценен \"не защото е красив, а защото е познат\". Освен това постигането на целта на Обединена Европа създаде голямо изпитание. В началото на интеграцията Германия иска да забрави срама на нацизма, Великобритания – относителния упадък, Испания – авторитарните времена, Източна Европа - комунизма. \"Но проблемът идва, когато пристигнете. По-добре е да пътувате, отколкото да пристигнете. Какво следва? Сега има поколение - децата на 1989 г., които не познават нищо друго. Ако сте млад испанец или грък или португалец, знаете, че Европа е била по-добре, а сега е много по-зле. Преди това сте били доктор в Мадрид, сега сте лекар в Лондон... И кой е отговорен, ако сте били по-добре, а сега сте по-зле? Европа. Това е голяма част от кризата днес.\" Криворазбраният неолиберализъм също изигра роля, защото не вървеше ръка за ръка със социални политики, продължи Гартън Аш. Елитите в Източна Европа през 90-те години може и да не бяха убедени неолиберали, но разбираха, че това е единственият начин да се демонтира самата система. Действията им дадоха плодове – полският и украинският БВП бяха сходни в края на 80те, сега полският е в пъти по голям (съответно 524 и 112 млрд. долара). \"Но това бе изключително болезнено и много хора загубиха, включително работниците. Липсваше социална политика по време на трансформацията и това подхрани и левите радикали, и крайнодесните националисти.\" Спомня си 25-годишнината от революцията в Гданск – по пътя към пищната церемонията край корабостроителницата, чиито работници стачкуват през 1980 г., поставяки началото на съпротивата, е пълно със затворени магазини, с надписи \"крадец\", насочени срещу фигури от елита. Пострадалите от прехода навсякъде търсят виновници. А Кадифените революции не предполагат жертви и тук е друга грешка – в някои източноевропейски държави липсваше символична конфронтация с миналото, липсваше и усилие да се аргументират боледнените реформи и да се предложи някаква емоцонална стойност. \"Реториката бе на космополитен интернационализъм. Оставихме целия емоционален заряд на нацията на националистите. Тогава те и популистите го подхванаха и език на либерален патриотизъм така и не се разви.\" \"И убийство може да ви се размине, щом влезете в ЕС\" Историкът припомня и проблемите на Запада – политическия характер на еврозоната, позволил влизането на неподготвени страни като Италия или \"люлката на демокрацията\" Гърция; липсата на обща външна политика и политика на сигурност; отслабналото влияние върху страните, вече влезли в ЕС (\"и убийство може да ви се размине, щом влезете\"). Отварянето на вътрешните граници (без работа по укрепване на външните) пък доведе до оплаквания на британци мюсюлмани от Азия от \"гадните чужденци\" от Европа. \"Не става дума за расизъм, какъвто ако идвате от Пакистан или Бангладеш, сте преживели. Става дума за битка за училища, болници и работни места. \" Европа бе засегната и от твърде ясно изразеното финансово измерение на глобализацията – и заради икономическите разлики, които се появиха, и заради географските (френския \"ръждив пояс\", английския север, полския югоизток). \"Глобализацията измъкна стотици милиони от бедността. Проблемът бе, че те бяха в Индия и Китай, не във Франция, Полша, Великобритания и САЩ. Ако съберете тези неща, те дадоха възможност на политическите предприемачи на популизма да изградят реториката на \"народа срещу елита\". И донякъде са прави, продължи историкът – контрастът между хората, преместили се в големите градове и завършили университет, и тези в периферията, е само пример. \"Оствен неравенство на дохода имаме и неравенство на уважението. Тези хора смятат, че не са уважавани и и не се вземат сериозно от либералния елит. И знаете ли какво? Не грешат напълно. Затова Качински говори за \"преразпределение на престижа\" и \"преразпределение на достойнството\". Не помага и технократичният либерализъм. \"На хората се казваше какво е добро за тях като в марксизма и либелализма, особено в ЕС и в еврозоната. Не мислехме достатъчно за емоциите и чувствата. И затова сега социалните мрежи могат да се използват с опростенчески, шовинистични, емоционални послания и това да се харесва - да направим Америка велика отново, промяната на качински, поемането на контрола обратно. Това се случва с хора, които са били лишени от емоционалността в публичния език. Не бива да забравяме копнежите по солидарност, равенство (наляво) и общност (надясно). \" \"Понякога трябва да се случи лошото\" Не би било достатъчно справянето с неравенството и корупцията и връщането на уважението и благосъстоянието на онези, които се чувстват забравени. \"Либерален патриотизъм е задължителен - трябва да се използва и в нашите страни,\" смята Гартън Аш. Европеизмът не може да остане само в конференции в хубави хотели - \"трябва да се защитава там, където са го правили дисидентите в бившата Източна Европа – сред хората, в провинцията, в баровете.\" В в тези усилия, по думите му, ще са нужни и пламък (\"ако говорим само за система, базирана на правила, имаме проблем\"), и търпение – либералите бяха на мода няколко десетилетия и би било грехота \"да позволяваме да бъдем убити с антилиберална контрареволюция, трябва да се подготвим за дълга борба\". Важно е и върховенството на закона в Европа а се отстоява. \"Борис Джонсън иска да има тортата и да я изяде, но човекът, който всъщност го прави, е Виктор Орбан – едновременно използва евросубсидиите, за да промотира собствения си режим и да въздейства върху медиите, и трупа популярност, като атакува ЕС.\" Важно е и в Полша протестиращите да продължат да отстояват разделението на властите. Освен това \"понякога трябва да се случи лошото - нужна бе Европа, за да видя море от хора с европейски знамена\" - 700 хил. души, сред тях и млади, с европейски лозунги. ДАЙ 5-6 реда КОНТЕКСТ? \"В такива моменти хората осъзнават какво губят. \" Остава още един труден въпрос – как поколението, започнало обществената си активност в годините на разлома между двете епохи, да въвлече \"поколението на 89-а\" - хората между 30 и 40 г., които липсват на протестите. \"На улиците е нашето поколение,\" отбеляза Гартън Аш към края на лекцията си. В България всъщност липсват и двете групи, но обичайният брой протестиращи по теми, свързани с демокрацията, върховенствоно на закона и други проблеми по-скоро потвърждава думите му за \"поколението на прехода\".", "date": "2019.02.17", "title": "Преходът в Европа - между \"рибената супа\"и \"либералния патриотизъм\""}
{"url": "https://www.dnevnik.bg/evropa/evropeiski_parlament/2019/02/17/3391615_delegaciia_na_evropeiskata_narodna_partiia_zaminava_za/", "text": "Делегация на Европейската народна партия отива във Венецуела днес за среща с временния президент Хуан Гуайдо - това съобщи пред репортери в Страсбург по-рано тази седмица евродепутатът Андрей Ковачев. \"Целта е те да допринесат с каквото могат за това да се стабилизира ситуацията, да има честни и демократични избори, които да излъчат нов президент\", обясни Ковачев. \"Абсолютен парадокс е, невероятно -  най-богатата страна  на нашата планета по отношение на залежите от петрол да е в такова трагично икономическо състояние.\" \"Мадуро не е президент - той не е признат и изборите, които беше провел, не са признати от демократичната общност по света\", посочи още той. \"За мен е изключително важно да имаме обща външна политика\", коментира Ковачев липсата на единна позиция в Съвета на ЕС (тя бе  блокирана от Италия .) \"Аз винаги съм бил \"за\" това да има не това странно име \"Върховен представител по външната политика и политиката за сигурност\", а \"външен министър на Европейския съюз\". Според него по отношение на опазването на границите, сигурност, тероризъм, Сирия, Африка и други важни теми, ЕС ще бъде маргинализиран, ако не поддържа обща позиция. \"Но националният егоизъм много често надделява\", посочи той. \"Сега е по-важно какво казва френският външен министър или германския, отколкото какво казва г-жа (Федерика) Могерини\". Европарламентът призна през януари Националното събрание на Венецуела за \"единственият легитимен демократичен орган на Венецуела\" и призоваха Върховният представител на ЕС за външните работи Федерика Могерини и държавите-членки да признаят Гуайдо за временен президент до провеждането на нови избори. Евродепутатите поискаха Върховният представител на ЕС да проведе диалог с държавите от региона и с други ключови актьори с цел създаването на контактна група, която да посредничи за постигането на споразумение за обявяването на \"свободни, прозрачни и честни президентски избори в съответствие с общоприет график, равни условия за всички участници, прозрачност и международно наблюдение\". Хуан Гуайдо, председател на контролираното от опозицията Национално събрание, се обяви за временен президент на Венецуела на 23 януари, в опит за отстраняване на президента Никола Мадуро. Гуайдо беше незабавно признат за легитимен президент на Венецуела от редица страни, сред които САЩ, Колумбия, Аржентина, Бразилия, Чили и Канада. От името на ЕС, Федерика Могерини обяви на 26 януари пълна подкрепа за Националното събрание и призова за незабавното провеждане на свободни, прозрачни и честни избори. Тя предупреди че при липса на такова обявяване, \"ЕС ще предприеме по-нататъшни действия, включително по въпроса за признаването на държавното ръководство\". Венецуела се намира в дълбока социална, икономическа и демократическа криза. Повече от три милиона хора са напуснали държавата и процентът на инфлацията надвишава 1 650 000 %.", "date": "2019.02.17", "title": "Делегация на Европейската народна партия заминава за Венецуела днес"}
{"url": "https://www.dnevnik.bg/sviat/2019/02/17/3391617_filipinskite_vlasti_preduprejdavat_za_plavasht_kokain/", "text": "Полицията на Филипините призова днес рибарите и жителите на населените места в крайбреждните райони да внимават за пакети с кокаин, хвърляни близо до филипинския бряг с цел наркотикът да бъде вкаран в страната, предаде ДПА. Призивът беше отправен, след като по-рано тази седмица рибари и жители в три града по източното крайбрежие на Филипините предадоха на властите над 60 пакета кокаин. Пакетите с различна големина били извадени от морето във вторник и четвъртък край бреговете на островите Динагат и Сиаргао. Вчера край бреговете на град Паракале в провинция Северен Камаринес (на 194 км югоизточно от Манила) от морето бил изваден пакет от близо 1 кг., който бил предаден на полицията.  \"Продължаваме да призоваваме всички жители от крайбрежните общини в цялата страна, включително рибари и моряци да останат бдителни и да продължат да уведомяват полицията за подозрителни предмети, които може да открият изплували на брега или плаващи на повърхността на морето\", заяви филипинската полиция. Правителството на филипинския президент Родриго Дутерте води агресивна кампания срещу наркотиците, в която от 2016 г. по правителствени данни са убити над 5000 души.  По данни на местни правозащитни и църковни организации нюйоркската организация Human Rights Watch твърди, че реалният брой на загиналите в репресивната кампания срещу наркотиците, включително жертвите на наемни убийци и на доброволни отряди, може да надвишава 12 000./БТА", "date": "2019.02.17", "title": "Филипинските власти предупреждават за плаващ кокаин в морето"}
{"url": "https://www.dnevnik.bg/sport/2019/02/17/3390353_luka_donchich_-_evropeiskiiat_fenomen_v_ligata_na/", "text": "Четири месеца. Само толкова бяха нужни на Лука Дончич да се превърне от детето чудо на европейския баскетбол в един от феномените в Лигата на извънземните. 19-годишният словенец не просто влезе с гръм и трясък в НБА. Той прави заявка за един от най-силните дебютни сезони в цялата история. Сезон, съпоставим с новобранските години на величия като Майкъл Джордан и Леброн Джеймс. В шампионат, пълен с изумителни таланти от целия свят, малцина са тези, които блестят толкова ярко, колкото Дончич. Още със стъпването си на паркета той се превърна в абсолютен лидер на \"Далас маверикс\", а не след дълго - в един от големите любимци на феновете. Дончич получи над 4.2 милиона гласа във вота за Мача на звездите, като единствено голямата звезда на НБА Леброн Джеймс събра повече в Западната конференция - 4.6 милиона. И въпреки че шокиращо остана извън ежегодното шоу, което ще се проведе тази нощ в Шарлот, мястото му със сигурност беше там. Словенският вундеркинд Дончич, който на 28 февруари ще навърши 20 години, е роден в Любляна. Баща му Саша Дончич е от сръбски произход, бивш баскетболист с опит в Евролигата, две титли и общо шест трофея в словенското първенство и шест участия в местния Мач на звездите. Майка му Мирям Потербин е бивша хърделистка, танцьорка и модел. Лука Дончич израства на паркета покрай отборите на своя баща. Започва да играе организиран баскетбол на 7 години в началното си училище. Когато е само на 8, е поканен да направи тренировка със своите връстници в школата на \"Олимпия\" (Любляна). Само след 16 минути треньорите са толкова впечатлени, че го изпращат да играе с отбора на 11-годишните. От този момент нататък Дончич започва да върви с няколко години пред своите връстници. Състезава се срещу деца, които са три-четири години по-големи, и тренира предимно с такива, които са пет-шест години над неговата възрастова група. Дончич прави страхотно впечатления в цяла Европа. През февруари 2012 г. получава покана да отиде под наем в отбора на \"Реал\" (Мадрид) до 14 години, за да участва в турнира за националната купа в тази възраст - Миникопа Ендеса. Въпреки че е най-младият в състава, той завършва с 13 точки, 4 борби, 2.8 асистенции и 3.3 откраднати топки средно на мач, избран е за най-полезен играч и извежда тима си до сребърните медали. През есента на същата година Дончич подписва петгодишен договор с \"Реал\". Заминава за Испания сам, далеч от семейството си, без да знае местния език. Той обаче е толкова отдаден на баскетбола, че бързо се превръща в диаманта на най-успешния баскетболен клуб в Европа. На 16 години, два месеца и два дни Дончич дебютира за мъжкия отбор на \"Реал\" на 30 април 2015 г. Той става най-младият баскетболист, играл за \"кралския клуб\" в испанското първенство, и третият най-млад в историята след Рики Рубио и Анхел Реболо. Тийнейджърът, който покори Европа Две седмици след дебюта си за първия отбор Дончич извежда \"Реал\" до триумф в младежката Евролига, като е избран за най-добър играч в турнира. През сезон 2015-16 словенецът става основна част от ротацията на мъжкия тим в едни изключително успешни години за мадридския клуб. През лятото на 2016 г. Дончич изкарва подготовка в Санта Барбара, където се готвят голяма част от звездите в НБА. Младият словенец се завръща по-силен физически, а игровите му минутите в следващия сезон скачат до 20 средно на мач. Избран е за най-добър млад играч както в испанското първенство, така и в Евролигата, където впечатлява всички с изявите си. През есента на 2017 г. Дончич показа изключителните си качества и с националния отбор. Само година по-рано той е правил своя избор да играе за Словения измежду многото други опции, включително Испания и Сърбия. В националния тим той дели една стая с актуалната звезда на словенския баскетбол Горан Драгич. Гардът на \"Маями хийт\" става ментор и приятел на Драгич, а страхотната им химия на паркета извежда Словения спечели историческа първа европейска титла в своята история. Двамата попадат и в идеалната петица на шампионата. Дончич пренася впечатляващите си изяви от Евробаскет 2017 на клубната сцена. Той е натоварен със задачата да бъде големият лидер на \"Реал\", след като Серхио Йуй получава много тежка контузия по време на европейското - скъсана кръстна връзка на коляното. Словенецът се справя блестящо в тази роля. \"Реал\" печели трета титла испанското първенство за четири години и триумфира в Евролигата, а Дончич обира всички индивидуални награди - баскетболист №1 в Лига АСВ, най-добър млад играч и най-добър играч в Евролигата, най-полезен играч във финалната четворка на Евролигата и др. Сравняван от мнозина с югославската легенда Дражен Петрович, едва навършил 18 години Дончич дава заявка не просто да бъде основен състезател в НБА, а една от звездите в най-силното баскетболно първенство на планетата. Звездният дебют в НБА Притежаващ уменията да играе на три различни позиции - плеймейкър, стрелящ град и леко крило, Дончич беше фаворит за №1 в драфта на НБА през 2018 г. В крайна сметка беше избран под №3 заради притесненията на някои отбори относно атлетизма му и евентуалната му позиция в лигата. Печеливш от това се оказа \"Далас\", който направи предварителна сделка с \"Атланта хоукс\" и намери своята нова европейска звезда след Дирк Новицки. Дончич се аклиматизира светкавично бързо в НБА. В 55-те мача, които изигра до момента, той записа средно по 20.7 точки, 7.2 борби и 5.6 асистенции. Освен със статистическите си показатели словенецът впечатлява и със способността си да бъде лидер в решаващите моменти. През декември Дончич вкара 11 поредни точки за три минути, за да изведе \"Далас\" до победа срещу \"Хюстън рокетс\". През януари  стана най-младият играч в историята  на НБА, записал трипъл-дабъл с над 30 точки.  Няколко дни по-късно той отново влезе в историята , превръщайки се във втория състезател след легендата Оскар Робъртсън, достигнал 1000 точки, 340 борби и 160 асистенции в първите си 50 мача.  Дончич си заслужи похвалите на редица големи имена в НБА. Старши треньорът на \"Голдън стейт уориърс\" Стив Кър го определи като \"ол стар\" играч, а звездата на шампионите Кевин Дюрант заяви, че словенецът \"играе наистина страхотно\". \"Той е наистина, наистина, наистина добър играч\", каза лидерът на \"Портланд\" Деймън Лилард. А най-полезният играч в НБА Джеймс Хардън добави кратко: \"Той определено може да играе\". Дори Леброн Джеймс изказа впечатлението си от представянето на Дончич и го постави в личния си списък с баскетболистите, с които би искал да играе. От началото на сезона словенецът неизменно печели наградата за новобранец на месеца и почти сигурно ще триумфира с отличието за новобранец на годината. Нещо, което досега се е отдавало само на един европеец - Пау Гасол през 2002 г. Само бъдещето ще покаже колко далеч може да стигне Дончич. 19-годишният играч обаче със сигурност има потенциала да се превърне в един от най-великите европейци, играли отвъд Океана. А защо не и нещо повече.", "date": "2019.02.17", "title": "Лука Дончич - европейският феномен в Лигата на извънземните"}
{"url": "https://www.dnevnik.bg/bulgaria/2019/02/17/3391614_nai-komentiranoto_v_dnevnik_stenata_na_trump_i/", "text": "1.  Доналд Тръмп изпълни заканата си и обяви извънредно положение заради стената  - 398 коментара 2.  Венецуела пренасочи плащанията за петрол към \"Газпромбанк\"  - 354 коментара 3.  Повечето германци виждат в САЩ най-голямата заплаха за световния мир  - 324 коментара 4.  Цветан Цветанов е убеден, че Русия ще опита намеса в изборите в България  - 318 коментара 5.  Цацаров: Гебрев е отровен с инсектицид, няма данни за забранени химически оръжия  - 317 коментара 6.  DASKA 2 - какво има в проекта за нови и много по-строги санкции на САЩ срещу Русия  - 314 коментара 7.  Посланикът на САЩ Ерик Рубин е посетил БНБ  - 301 коментара 8.  Пари от венецуелската петролна компания бяха открити в българска банка, съобщи Цацаров  - 299 коментара 9.  Посланикът на Русия: Нито се каним да нападаме някого, нито сме в разпад   - 296 коментара 10.  Денис Сергеев е истинското име на \"агента на ГРУ\", свързван с отравянето на Гебрев  - 293 коментара", "date": "2019.02.17", "title": "Най-коментираното в \"Дневник\": Стената на Тръмп и петролните плащания на Венецуела"}
{"url": "https://www.dnevnik.bg/politika/2019/02/17/3391626_ninova_predlaga_grupata_na_bsp_da_napusne_parlamenta/", "text": "Лидерът на БСП и председател на парламентарната й група Корнелия Нинова предлага депутатите да напусна парламента. Това заяви Нинова на заседание на Националния съвет на БСП като представи няколко аргумента. Нинова посочи, че законодателният орган се ползва само с 8% доверие. \"Вместо там да се коват истинските закони, които подобряват живота на българските граждани, се прави тежък лобизъм в интерес на фирми и олигарси и задкулисни договорки в интерес на партии. Ние нямаме място и в тези договорки, и в този тип законодателство\", обяви Нинова, цитирана от пресцентъра си. Тя припомни, че партията е предложила своята алтернатива - с алтернативен бюджет, с алтернативни закони, но нищо от това не е било прието. \"Парламентът се е превърнал не в място, където се водят спорове за политики, а място за жълти спорове, обидни дебати, които обиждат не само народните представители, но и цялото българско общество\", каза още тя. Корнелия Нинова подчерта, че БСП не се притеснява от това, че била единствена различна партия. \"Някои казват, че сме в изолация, но когато се бориш с модела на задкулисието и се опитват 3 години по всякакъв начин да те вкарат в него, няма как да не останеш от другата страна. Не сме в изолация. Ние сме с онези български граждани, които също не одобряват този модел\", обясни тя. Нинова предложи и да бъдат отправени няколко условия към управляващото мнозинство, което към момента по думите й са всички партии, освен БСП: избор на нова ЦИК, отмяна на\" срамните и позорни\" среднощни гласувания за Изборния кодекс; връщане на преференцията към старите равнища за брой гласове; започване наново на дебата за машинното гласуване; връщане на правото всеки български гражданин да може да си търси правата пред Върховния административен съд с касационна жалба. Нинова предложи и Националният съвет да излезе с обръщение, което е надпартиен призив, към всеки българин, \"който милее за закона за свободата си, за мнението си и да се чувства свободен и уважаван да го изразява\". \"Който милее, нека направим общ фронт не БСП да печели изброи, не една партия да стане, за да седне друга, а за държавата и правата на българина. Гласувайте за която партия искате, това е ваш избор, важното е да имате гарантиран свободен избор, човешки права и в България да има върховенство на закона\", обърна се тя към българските граждани. Корнелия Нинова заяви, че споровете за Изборния кодекс са показали и нещо далеч по-сериозно, за което левицата е говорила, но то сега е придобила видимост. \"Две години говорим срещу задкулисието и модела на прехода, в който всички партии тайничко се сговарят за собствени и партиен интерес, някъде по тъмно. Нощта на приемането на Изборния кодекс брилянтен пример за това сговаряне\", посочи тя. По думите й това е бил грозен пазарлък за партийни интереси, който е бил предложен и на БСП. \"Ние го отказахме и това е още едно доказателство за думите ни, че на този модел трябва да се сложи край. Моделът на прехода и задкулисието трябва да спре. Трябва да се сложат на масата откритите разговори между партиите и резултата от тях. В онази нощ положението бе: \"Ти на мене, аз на тебе. Ние нямаме място в тези договорки\", заключи Корнелия Нинова.", "date": "2019.02.17", "title": "Нинова предлага групата на БСП да напусне парламента"}
{"url": "https://www.dnevnik.bg/skorost/koli_v_kadur/2019/02/17/3388356_fotorazkaz_bmv_h4_preskochi_feislifta_i_e_chisto_novo/", "text": "Автомобилната индустрия се развива на бързи обороти, което налага обновяване на моделите на много по-малък интервал. Едно от последните доказателства е БМВ Х4, което влече с своето второ поколение, четири години след излизането на пазара, като прескочи обичайния за всеки автомобил фейслифт. Обяснението е, че кросоувърът със силует на купе беше базиран на старото Х3, а след като вече на пазара е новото, е нормално да стъпи на по-съвременна платформа.", "date": "2019.02.17", "title": "Фоторазказ: БМВ Х4 прескочи фейслифта и е чисто ново"}
{"url": "https://www.dnevnik.bg/bulgaria/2019/02/17/3391658_ot_sujuza_na_ekskurzovodite_nastoiavat_profesiiata_da/", "text": "Само екскурзоводи с лиценз да имат право да водят туристически групи. За това настояват от Съюза на екскурзоводите в България, съобщи Би Ти Ви. Представители от бранша искат да има и турситически инспекторат, който да следи за качеството на обслужване и нелоялна конкуренция.  Според тях, за да пестят пари, туроператорите прибягват до нелицензирани гидове. Заради нелоялната конкуренция, подготвените кадри остават без работа, а държавата е ощетена откъм данъци, смятат те. Според данни на съюза в България има над 1200 лицензирани екскурзоводи. ", "date": "2019.02.17", "title": "От съюза на екскурзоводите настояват професията да се упражнява само с лиценз"}
{"url": "https://www.dnevnik.bg/sport/2019/02/17/3391442_ludogorec_obmislia_razdiala_s_antoni_zdravkov/", "text": "Лудогорец\" може да се раздели с треньора си Антони Здравков, научи \"Дневник\". Причината е  сензационното равенство с \"Верея\"  на старта на пролетния дял в Първа лига и представянето на тима по време на зимната подготовка. Седемкратният шампион на България не успя да спечели срещу последния в класирането,  като завърши 0:0 в петък в Стара Загора. Независимо, че Здравков обеща \"Лудогорец\" да играе по-атрактивен футбол през пролетта, в първата среща представянето не беше впечатляващо. Подобни индикации се видяха още в зимната подготовка. Шампионите загубиха четири пъти в шест мача, допускайки общо 14 гола. \"Сами сме си виновни, че не вкарахме. Подценяване обаче определено нямаше, тъй като само през първото полувреме имахме четири стопроцентови положения. Всичко пробвахме, просто не успяхме да вкараме. Няма как да съм доволен, защото не победихме. Ако бяхме вкарали едно от четирите си положения преди почивката, мачът щеше да отиде в съвсем друга посока\", каза Здравков след срещата в петък. По информация на \"Дневник\" вече са проведени няколко срещи между ръководството на \"Лудогорец\" и е обсъдено евентуално освобождаване на треньора. До този момент не са предприети ходове, тъй като съвсем скоро предстои мач. Във вторник шампионите приемат \"Ботев\" (Пловдив) в Разград. Само четири дни по-късно тимът от Разград гостува на \"Черно море\" във Варна. Здравков започна работа в \"Лудогорец\" през миналото лято, като съвместяваше ролите на асистент на Пауло Аутуори и селекционер на младежкия национален отбор до 21 години. След напускането на бразилеца Здравков зае поста на старши треньор и се раздели с БФС. Откакто пое отбора на 25 октомври, Здравков постигна осем победи и шест равенства в 14 мача. В тях шампионите записаха голова разлика 27:11. Макар да няма загуба, \"Лудогорец\" не впечатлява в последните няколко месеца. Съществува вариант да бъде назначен временен наставник до края на сезона, а от лятото да се търси нов постоянен треньор. Миналата година собственикът Кирил Домусчиев обяви, че вече не вижда български треньор, който може да води тима.", "date": "2019.02.17", "title": "\"Лудогорец\" обмисля раздяла с Антони Здравков"}
{"url": "https://www.dnevnik.bg/photos/2019/02/17/3391664_snimka_na_denia_karnavalut_vuv_veneciia_i_lunata/", "text": "Венеция откри традиционния си карнавал в събота вечер с впечатляващ плаващ нощен парад в един от най-известните градски канали Рио ди Канареджо. С тематично шоу, посветено на луната, бе поставено началото на близо двуседмичните празненства, които предстоят в италианския град и ще привлекат стълпотворения от маскирани участници.", "date": "2019.02.17", "title": "Снимка на деня: Карнавалът във Венеция и Луната"}
{"url": "https://www.dnevnik.bg/sport/2019/02/17/3391674_real_se_srina_na_bernabeu_i_ostana_na_devet_tochki_ot/", "text": "Шампионът \"Барселона\" получи солидна каталунска помощ в битката за титлата в Испания след неочаквана победа на \"Жирона\" срещу \"Реал\" (Мадрид). Борещият се за оцеляване отбор, който се намираше в серия от десет поредни мача без успех, направи шокиращ обрат насред \"Сантяго Бернабеу\". Каталунците спечелиха с 2:1 и прекъснаха серията от пет поредни победи на европейския и световен клубен първенец. Загубата до голяма степен уби и последните надежди на \"Реал\" да се бори за титлата в Ла Лига. Тимът на Сантяго Солари остава на трето място в класирането, като изостава с две точки от градския съперник \"Атлетико\" и с цели девет от лидера \"Барселона\". Мачът с \"Жирона\" започна добре за \"Реал\" (Мадрид) и не предвещаваше подобна развръзка. Домакините влязоха агресивно в двубоя, създадоха няколко ситуации за гол и закономерно поведоха в 25-ата минута. Тони Кроос центрира отдясно, а Каземиро беше изпуснат и отбеляза със страхотен удар с глава. \"Реал\" продължи да играе по-добре, като имаше няколко възможности за втори гол - както до края на първото, така и в началото на второто полувреме. Домакините обаче не се възползваха и бяха наказани. В 65-ата минута Рамос игра с ръце в наказателното поле и главният съдия Гилермо Фернандес отсъди дузпа. Кристиан Стуани се зае с изпълнението и изравни резултата с 12-ия си гол в шампионата. Десет минути по-късно гостите от Каталуня поведоха след добра контраатака. Антони Лосано получи топката вляво от вратата и стреля към далечния ъгъл. Тибо Куртоа изби, но Порту реагира най-бързо и направи добавка с глава. В 90-ата минута \"Реал\" остана с човек по-малко. Капитанът Серхио Рамос опита задна ножица в наказателното поле, но изрита противников играч и получи втори жълт картон. \"Жирона\" прекъсна серия от четири поредни загуби и десет поредни мача без победа в Ла Лига. Предишният успех на каталунците беше на 25 ноември в дербито с \"Еспаньол\" (3:1). \"Жирона\" събра 27 точки след шестата си победа за сезона. Тимът, воден от Еусебио Сакристан, се изкачи на 15-а позиция и се отдалечи на четири точки от зоната на изпадащите.", "date": "2019.02.17", "title": "\"Реал\" се срина на \"Бернабеу\" и уби мечтите си за титла"}
{"url": "https://www.dnevnik.bg/politika/2019/02/17/3391675_deputatite_ot_bsp_niama_da_uchastvat_v_zasedaniiata_na/", "text": "Националният съвет на БСП реши парламентарната група на \"БСП за България\" да не участва в пленарните заседания на Народното събрание, докато не бъдат отменени приетите промени в Изборния кодекс и не бъде избран нов състав на Централната избирателна комисия. Това обясниха депутати от партията пред \"Дневник\". Решението е взето по искане на Корнелия Нинова, която при откриването на заседанието предложи групата да напусне Народното събрание. Какви са аргументите й четете  тук . БСП настоява да се върне преференцията като възможност за избирателите реално да пренареждат партийните листи и да има възможност за машинно гласуване навсякъде на предстоящите избори за Европарламент през май. С промените в кодекса, гласувани до късно през нощта в няколко дни, ГЕРБ с подкрепата на ДПС и НФСБ, на практика обезсмислиха преференциалното гласуване. На предстоящите избори, ако гласуващите искат да дадат преференция за кандидат за евродепутат от предпочитаната листа, ще имат такава възможност, но съответният кандидат трудно ще успее да я пренареди и да стане пръв, тъй като ще са му нужни между 130 и 150 хил. преференции, или колкото са гласовете за един евродепутатски мандат. Досега за да пренареди листата, кандидат за евродепутат трябваше да събере толкова преференции, колкото са 5% от гласовете за издигналата го партия или коалиция. По отношение на машинното гласуване така оформилото се мнозинство реши на изборите за евродепутати през май да има машини за гласуване в не по-малко от 3 хил. секции, а на местните избори през есента - в не по-малко 6 хиляди. Пленумът прие и обръщение към българските граждани и политическите партии за защита на свободата на демокрацията и върховенството на закона, съобщи пресцентърът на партията. В него се посочва, че Народното събрание в лицето на представителите на ГЕРБ, ДПС и НФСБ прие промени в изборното законодателство, които нарушават законността, свободния избор на българските граждани и гаранциите за честни избори. Така променените правила застрашават демократичността на изборния процес. Депутатите на БСП напускат парламентарните заседания, за да запазят парламентаризма в България, се посочва в обръщението. Освен да се отменят промените в Изборния кодекс от \"Позитано\" 20 настояват и да се пристъпи към избор на нов състав на ЦИК. Обръщаме се към българските граждани за съвместни действия в защита на избирателните права. Всеки може да даде подкрепа за една или друга партия, за едни или други кандидати. Това е изконно политическо право. Но в борбата за неговата реализация трябва да сме единни и непреклонни. Само така ще отстоим демокрацията, правовата държава и нашите основни политически и граждански права, се посочва в обръщението.", "date": "2019.02.17", "title": "Депутатите от БСП напускат заседанията на парламента, търсят подкрепа за демокрацията"}
{"url": "https://www.dnevnik.bg/sviat/2019/02/17/3391677_roiters_gazprombank_e_zaporirala_smetkite_na/", "text": "Руската кредитна институция Газпромбанк е решила да замрази сметките на венецуелската петролна компания PDVSA и е прекратила транзакциите с нея, за да не попадне под санкциите на САЩ. Това е заявил пред \"Ройтерс\" източник от Газпромбанк, съобщи БТА. От банката не направиха официален коментар в отговор на искането на информационната агенция. По-рано този месец \"Ройтерс\" съобщи, позовавайки се на източници и вътрешни документи, че PDVSA е уведомила клиентите на нейните джойнт венчъри да депозират постъпленията от продажби на петрол в сметките й в Газпромбанк. Целта била да се избегнат нови американски санкции срещу венецуелската компания. Газпромбанк е третата по големина банка в Русия. Сред нейните акционери е държавната газова компания \"Газпром\". През седмицата след сигнал на партньорските служби се разбра, че петролната компания на Венецуела е превеждала суми по сметката на български адвокат в Инвестбанк. От банката обявиха, че преводите отговарят на всички регулаторни изисквания. Към момента на преводите спрямо Венецуела нямаше официално въведени санкции.  PDVSA има сметки в банката от няколко години. През 2013 г. PDVSA обяви, че е подписала с Газпромбанк споразумение за финансиране на друга венецуелска петролна компания - \"Петросамора\" - с 1 милиард долара. Източникът на \"Ройтерс\" казва, че сметките на \"Петросамора\" също са замразени. ", "date": "2019.02.17", "title": "\"Ройтерс\": Газпромбанк е запорирала сметките на петролната компания на Венецуела"}
{"url": "https://www.dnevnik.bg/regioni/2019/02/17/3391685_upotreba_na_alkohol_e_prichina_za_konflikta_v/", "text": "Употребата на алкохол, а не етническо напрежение е причината за сбиването тази сутрин пред нощно заведение в Кюстендил, при което няколко души са тежко ранени, а един почина. Шестима души са пострадали при масовото сбиване пред заведение в Кюстендил, като един от тях е починал в резултат на нанесена прободна рана. Това съобщи на брифинг Камелия Стефанова, ръководител на Окръжна прокуратура – Кюстендил, цитирана от агенция \"Фокус\". Пострадалите са в болницата в град Кюстендил с изключение на един от тях, който заради тежка черепно-мозъчна травма е транспортиран до \"Пирогов\". При започналото разследване са задържани осем души, сред които има криминално проявени.  Десетки хора се събират на импровизиран мирен протест на кръговото кръстовище между улиците \"Георги Раковски\" и \"Хаджи Димитър\" с искане за повече спокойствие и сигурност, съобщи агенцията. Хората изразяват съпричастност към семейството на загиналия и искат спокойствие в града.", "date": "2019.02.17", "title": "Употреба на алкохол е причина за сбиването в Кюстендил, обяви прокуратурата"}
{"url": "https://www.dnevnik.bg/kultura/2019/02/17/3389756_otkus_ot_baba_iaga_snesla_iaice_na_dubravka_ugreshich/", "text": "През 2019 г. издателство \"Колибри\" ще предложи на читателите едни от най-влиятелните произведения на световноизвестната писателка Дубравка Угрешич. Излиза от печат ново издание на \"Баба Яга снесла яйце\"! \"Баба Яга снесла яйце\" е възхитителна смесица от фолклор, хумор, феминизъм, културологичен анализ и художествен разказ, политика и пътепис. Една оригинална, нестандартна интерпретация на образа на страховитата старица, била някога Велика богиня. В типичния си стил, смесица от мощно въображение, ирония, скрит смисъл и неочаквани обрати, Дубравка Угрешич умело преплита реалност и легенда, съвремие и древност. От яйцето на Баба Яга се излюпват превъплъщенията на митичната героиня и на днешните й посестрими, изтъкавайки мъдра, сюрреалистична, наситена със символи и послания приказка за женската душевност, за изпитанията и предизвикателствата на старостта и тленността. Книгата неслучайно спечелва на авторката американската литературна награда James Tiptree 2010. Дубравка Угрешич е родена през 1949 г. в Кутина, Хърватия, в семейство на хърватин и българка. По време на етническите конфликти в бивша Югославия в началото на 90-те избира доброволното изгнаничество и интелектуална свобода и емигрира в Холандия. Творчеството й е щедро на критики към съвременното общество, често поднесени шеговито и иронично, разнищва проблемите с идентичността и имиграцията, както и порочното, често снизходително отношение към жените писателки. Преведени на повече от 20 езика, произведенията й са удостоени с престижни отличия, сред които наградата на Берлинската академия по изкуствата \"Хайнрих Ман\", Международната литературна награда \"Нойщадт\", наричана още \"Американската Нобелова награда за литература\", и номинация за Международната награда \"Ман Букър\". Според \"Пъблишърс Уийкли\" \"Баба Яга снесла яйце\" е постмодерен поглед върху мита, женствеността и старостта, който разтваря широко прозореца към славянската литература. превод Русанка Ляпова ОТНАЧАЛО НЕ ГИ ВИЖДАТЕ... Отначало не ги виждате. А после като заблудена мишка в полезрението ви попада случаен детайл: демодирана дамска чантичка, смъкнат чорап, набран около подутия глезен, плетени ръкавици на ръцете, старомодна шапчица на главата, възрядка побеляла косица, чийто цвят преминава към виолетово. Собственичката на виолетовия нюанс поклаща механично глава като куче-играчка и се усмихва с бледа усмивка Да, отначало са невидими. Преминават край вас като сенки, кълват въздуха пред себе си, стъпват несигурно, тътрузят крака по асфалта, придвижват се със ситни миши стъпчици, влачат подире си колички, подпират се на метални проходилки, окичени с множество ненужни кесийки и торбички като някой дезертьор, останал в пълно бойно снаряжение. Има и такива, дето все още са \"на линия\"; с деколтирани летни рокли и кокетна \"боа\" от пера на врата, със старомодни астраганени палта, полупроядени от молци, с лица, по които се стича размазан грим. (Впрочем кой би успял да се гримира успешно с очила на носа?!) Търкалят се край вас като купчина спаружени ябълки. Мърморят си нещо под носа, разговарят с невидими събеседници като индианците. Возят се по автобуси, трамваи и в метрото като нечий забравен багаж, дремят с глави, клюмнали на гърдите, или пък се озъртат наоколо, чудят се на коя спирка да слязат и дали изобщо да слизат някъде. Понякога спирате за миг (само за миг!) пред домовете за стари хора и ги разглеждате през стъклената преграда: седят на масата, прокарват пръсти по нападалите хлебни трошици като по Брайлова азбука и изпращат някому непонятните си послания. Дребнички, сладки стари дамички. Отначало не ги виждате. А после ги зървате в трамвая, в пощата, в магазина, в чакалните на поликлиниките, на улицата, тук една, там втора, ето отстреща четвърта, пета, шеста, виж ти, как изведнъж се намножиха?! Погледът ви минава бавно по детайлите: подутите като понички крака в отеснелите обувки; увисналата кожа от вътрешната страна на ръката, вроговените нокти, кожата, набраздена с капиляри. Разглеждате внимателно тена на лицето: поддържан – занемарен. Отбелязвате сивата пола и бялата блузка с бродирана якичка (не твърде чиста!). Блузката е просенена и посивяла от пране. Закопчана е накриво, мъчи се да разкопчее копчето, но не става, пръстите са се вдървили, костите са стари, станали са леки и кухи като птичи. Други две й помагат и ето, с общи усилия закопчават якичката. Тъй пристегната по врата изглежда като момиченце. Другите две приглаждат с пръсти скромната бродерийка на якичката, възхитени възгласи, каква старинна бродерия, още от мама ми е, о, някога всичко е било толкова красиво и благопристойно. Едната е набита, с голяма подутина на тила, прилича на престарял булдог. Другата е по-стройна, но кожата на врата й е сбръчкана като на пуйка. Движат се в малка групичка, три кокошчици Отначало са невидими. А после изведнъж започвате да ги забелязвате. Влачат се по света като армия престарели ангели. Една ви се навира в лицето. Разглежда ви с ококорени очи, с избледнял син поглед и изрича молбата си с горда и едновременно просеща снизхождение интонация. Моли за помощ, трябва да прекоси улицата, а не може сама, или да се качи в трамвая, а коленете не я държат, да намери някаква улица и номер, а си е забравила очилата Пронизва ви остро съчувствие към това остаряло създание, трогнати извършвате добро дело и ви залива приятното чувство на защитници. Тук, точно в този момент, трябва да се опомните, да удържите на зова на сирените, с усилие на волята да охладите пламенния порив на сърцето си. Запомнете, тяхната сълза не означава същото като вашата. Размекнете ли се, отстъпите ли, размените ли някоя дума в повече и ще попаднете в тяхна власт. Ще се плъзнете в свят, в който не сте възнамерявали да попадате, защото времето ви още не е дошло, защото, за бога, часът ви все още не е ударил. ПЪРВА ЧАСТ Иди там – не знам къде, донеси онова – не знам какво ПТИЦИТЕ В КОРОНИТЕ НА ДЪРВЕТАТА, КОИТО РАСТАТ ПОД ПРОЗОРЦИТЕ НА МАМА Лете въздухът в квартала в новата част на Загреб, където живее майка ми, мирише на птичи курешки. В листата на дърветата пред блока шумолят стотици хиляди птици. Комшиите разправят, че това са скорци. Най-много врява вдигат в задушните следобедни часове преди дъжд. Някой побеснял съсед току грабне въздушна пушка и разпръсне пернатите обитатели със залпови изстрели. Птиците плясват с криле и излитат на гъсти ята в небето, правят няколко тегела налявонадясно-нагоре-надолу, сякаш четкат небесния свод, и после с истерично цвъртене се изсипват като летен порой върху едрия листак. Шумно е като в джунгла. Звуковата пелена ни обгръща през целия ден, струва ти се, че навън непрекъснато барабани дъжд. Понесени от течението, през отворените прозорци в жилището ни влетяват леки перца. Мама взима четката за прах, събира ги с мърморене и ги изхвърля в кофата за смет... – Няма ги вече моите гургулици – въздъхва. – Помниш ли гургулиците? – Да... – казвам. Смътно си спомням, че се беше привързала към две гургулици, които идваха на прозореца й. Мразеше гълъбите. Влудяваше я сутрешното им монотонно гукане. – Гадни тъпи птичища! – рече. – А забелязала ли си, че и тях вече ги няма? – Кои? – Ами гълъбите! Не бях обърнала внимание, но май и те бяха изчезнали. Скорците я дразнеха, особено смрадта през лятото, но като че ли се беше примирила. Защото нейният балкон, за разлика от останалите, поне беше чист. Показа ми малко оплескано местенце в самия край на парапета. – При мен уцелват само ей там. Да беше видяла балкона на Любица! – Защо? – Целият е осран! – каза и се закиска като момиченце. Детска копролалия, очевидно думата осран й се струва смешна. Същата дума разсмива и десетгодишния й внук. – Като в джунгла... – отбелязвам. – Точно тъй – съгласява се тя. – Макар че днес навсякъде е джунгла... – допълвам. И наистина сякаш птиците са се изплъзнали от контрол, окупирали са градовете, превзели са парковете, улиците, шубраците, пейките, ресторантите на открито, спирките на метрото, гарите. И като че ли никой не забелязва тяхното нашествие. Европейските градове са окупирани, както твърдят, от руски свраки, клоните на дърветата в парковете се превиват под тежестта им. Гълъби, чайки, свраки прелитат в небето, а тежки черни врани, разтворили клюнове като клещи, куцукат по тревните площи. В амстердамските паркове са се размножили зелени папагалчета, избягали от домашните си клетки: ятата им кръстосват небето в бръснещ полет като зелени хвърчила. Амстердамските канали са превзети от големи бели гъски, долетели от Египет, поспрели да си починат за кратко, и тъй си и останали тук. Градските врабчета са станали толкова нагли, че ти отмъкват сандвича от ръката и се разхождат дръзко по масите на откритите кафенета. Прозорците на квартирата ми в Далем, един от най-красивите и зелени берлински квартали, са се превърнали в любимо място за курешките на местните птици. И нищо не може да се направи, освен да пуснеш щорите, да дръпнеш завесите или да се мъчиш ежедневно с миене на оплесканите прозорци. Кима, но май не ме слуша... Нашествието на скорци в квартала започна някъде преди три години, когато \"се разболя\". Думите в лекарската диагноза бяха дълги, плашещи и \"гадни\" (Тая гадна диагноза!), затова си избра глагола \"разболея се\". (Откакто се разболях, всичко се промени!) Понякога събираше смелост и като докосваше челото си с пръст, добавяше: – За всичко е виновна тая моя... паяжина... \"Паяжината\" бяха метастазите в мозъка, появили се седемнайсет години след открития навреме и успешно излекуван рак на гърдата. Прекара известно време в болница, мина през серия от десетина процедури по лъчетерапия и оздравя. Ходеше редовно на прегледи, другите неща бяха малко или много наред и нямаше нищо драматично. \"Паяжината\" остана в някакво тъмно, труднодостъпно кътче на мозъка, и не помръдваше. С времето мама се примири с нея, живна и я прие като нежелан квартирант. През последните три години биографията й се сведе до купчина епикризи, медицински изследвания, радиологически анализи, а фотоалбумът й – до снимки на мозъка, правени на рентген и скенер. На тях се вижда нейният красив заоблен череп, закрепен върху гръбначния стълб, леко изнесен напред, ясните очертания на лицето със затворени клепачи, сякаш спи, мозъчната обвивка, напомняща странна шапчица и едва забележима усмивка на устните. – На снимката изглежда тъй, сякаш в главата ми вали сняг... – сочи с пръст изображението на скенера. Гъстите корони на високите дървета, израснали под прозорците на мама, достигат чак до апартамента й на шестия етаж. В листака им щъкат стотици хиляди малки птички. Сврени в знойната лятна нощ, дишаме тежко, обитатели и птици. В мрака с различен ритъм бият хиляди сърца, човешки и птичи. През отворените прозорци въздушните струи довяват белезникави перца. Те кацат на пода като парашутисти.", "date": "2019.02.17", "title": "Откъс от \"Баба Яга снесла яйце\" на Дубравка Угрешич"}
{"url": "https://www.dnevnik.bg/sport/2019/02/17/3389090_nevuzmojniiat_izbor_da_se_otkajesh_ot_45_mln_dolara_v/", "text": "Изборът е лукс. Особено когато имаш възможност да бъдеш суперзвезда в двата най-популярни спорта в САЩ - американски футбол и бейзбол. Такъв е случаят с 21-годишния Кайлър Мъри, който е на път да пренапише историята на американския спорт. През юни 2018 г. Мъри беше избран от \"Оукланд атлетикс\" под №9 в драфта на Мейджър лийг бейзбол (МЛБ). Сега той обяви, че ще се насочи към драфта на Националната футболна лига (НФЛ), където също се очаква да бъде избран на предна позиция. Мъри ще стане първият състезател в историята, избран в първия кръг на драфтовете на МЛБ и НФЛ, показва най-авторитетният източник на статистически данни в американския спорт Elias Sports Bureau. Роден за куотърбек  Мъри е роден на 7 август 1997 г. в Бедфорд, Тексас. Баща му Кевин Мъри е играл като куотърбек за футболния отбор на Тексаския университет от 1983 до 1986 г., а чичо му Калвин Мъри е бивш професионален бейзболист, носил екипите на \"Сан Франциско джайънтс\", \"Тексас рейнджърс\" и \"Чикаго булс\". Спортният талант има и корейски корени. Неговата баба по майчина линия е от Южна Корея. След като беше избран в драфта на МЛБ, Мъри реши да остане в Университета на Оклахома и да изкара изкара един пълен сезон като куотърбек. Той се представи страхотно и спечели трофея \"Хейсман\" за най-добър състезател в колежанското първенство. Мъри завърши сезона с подавания за близо 4000 метра и пробягани 915 метра при 54 тъчдауна в 14 мача. Той задмина статистическите показатели на бившия си съотборник в \"Оклахома сунърс\" Бейкър Мейфилд, който през 2017 г. спечели трофея \"Хейсман\", а през 2018 г. беше избран под №1 в драфта от \"Кливланд браунс\". Тази седмица Мъри сложи край на въпросителните около бъдещето му. \"Аз съм категорично и изцяло отдал живота си на това да стана куотърбек в НФЛ\", обяви 21-годишният спортист в \"Туитър\". \"Футболът е бил моята голяма любов и страст през целия ми живот. Бях отгледан да играя куотърбек и нямам търпение. Ще дам 100% от себе си, за да стана най-добрият куотърбек и да печеля титли в НФЛ\", каза още Мъри. За 4.5 млн. по-малко На 26 февруари Мъри ще премине комбинираните тесове в НФЛ - физически и психически - пред треньорите и скаутите в лигата, а първият кръг на драфта е насрочен за 25 април. Заради избора си да се насочи към американския футбол младият спортист ще загуби близо 4.5 милиона долара. Когато беше избран от \"Оукланд атлетикс\", той подписа договор с бонус на стойност 4.66 милиона. Мъри, който в бейзбола играе като ауфилдър, ще възстанови 1.29 от 1.5 милиона, които получи миналата година, и ще се откаже от оставащите 3.16 милиона. \"Започнах интензивна тренировъчна програма, за да се подготвя за предстоящите тестове и интервюта в НФЛ. С нетърпение очаквам възможността да продължа да доказвам на клубовете, че съм техният куотърбек в този драфт\", каза Мъри.  Според експертите на ESPN Мел Кипър и Тод Макшей Мъри има качествата да бъде отличен куотърбек в НФЛ. \"Той е изключително атлетичен и един от най-добрите куотърбеци, които съм вижлда, по отношение способността му да бъде заплаха както с пасове, така и с тичане. Той умее всяко едно хвърляне, като го прави с тайминг, финес и баланс\", заяви Кипър. Статистически изборът на Мъри да играе в НФЛ, макар да крие рискове, може да се окаже по-доходоносен. По данни на Spotrac 11% от куотърбеците в НФЛ достигат 100 милиона долара в кариерата си в сравнение с 5% от ауфилдърите в МЛБ. Без лоши чувства  Генералният мениджър на \"Оукланд\" Дейвид Фрост заяви, че клубът не съжалява за избора на Мъри в драфта през 2018 г. \"Избрахме най-добрия атлет в драфта, а според нас вероятно най-добрия бейзболист в драфта. Процесът беше правилен. Както каза и (президентът на баскетболните операции) Били Бийн, изобщо не съжаляваме за избора му.\" \"През цялото време знаехме, че това може да се случи. Бяхме в постоянен контакт и знаехме, че той има страхотна опция да заиграе в НФЛ\", допълни Фрост. \"Оукланд\" няма да получи компенсация за изгубения избор в драфта. Клубът обаче ще запази правата на Мъри, ако последният реши в бъдеще да се върне към бейзбола. \"Ще се съсредоточим върху това, което трябва да направим, за да сме сигурни, че ако той се върне в бейзбол в даден момент, ще облече екипа на \"Атлетикс\", каза още Фрост.", "date": "2019.02.17", "title": "Невъзможният избор: Да се откажеш от 4.5 млн. долара в името на любимия спорт"}
{"url": "https://www.dnevnik.bg/evropa/2019/02/17/3381484_izpuskane_na_parata_otkude_zapochna_atakata_na_jultite/", "text": "Това е най-дългата протестна вълна във Франция от Втората световна война досега. С поредица от започнали през ноември демонстрации с участието на хиляди хора, \"жълтите жилетки\" искат да скъсат Конституцията на Петата република и да заменят представителната демокрация с \"народно правителство\". И макар подкрепата за тях да започва да намалява, все още не е известно дали те ще се предадат скоро. В събота за 14-ти пореден уикенд имаше протести - отново приключили с насилие и сблъсъци с полицията - но участниците видимо намаляват. През ноември излизаха над 300 000 души в цялата страна, този път не бяха повече от 50 000, твърдят властите. Просто обяснение за феномена \"жълти жилетки\" няма. Те не са монолитно и съсредоточено върху една цел движение. Нямат лидерска структура, нито единна програма с искания. И именно това ги прави толкова интересни и тревожни като явление, отбелязва в статия за \"Гардиън\" Джон Личфийлд, бивш международен редактор на \"Индипендънт\" и кореспондент на вестника в Париж в продължение на 20 години. В опит да изясни защо и как се появи този протест разговаряхме с френски анализатор, а сътрудникът на \"Дневник\" във Франция Владислав Николов сподели личните си наблюдения. Потърсихме отговор на въпроса какво е бъдещето на такива явления и кой в крайна сметка печели от тях. Накрая добавихме и изброяване на 8 категории в движението, част от които взаимно се ненавиждат. Една петиция взриви интернет Как започна всичко? През май миналата година младата бизнес дама от френско-карибски произход Присила Лудоски, на 31 години, инициира онлайн петиция заради високата цена на бензина и дизела във Франция. Реакция на практика няма. През октомври с нея се свързва Ерик Друе, 33-годишен шофьор на камион, с когото се обединяват в подкрепа на петицията. Друе е луд по колите и е склонен към крайни политически възгледи. Сега той е може би най-влиятелната фигура сред \"жълтите жилетки\" Към момента, в който той се намесва, цените на бензина се увеличават заради световното поскъпване на петрола. Първоначалната петиция на Лудоски гръмва онлайн, привличайки стотици хиляди подписи. Именно на Друе е предложението за национален протест срещу данъците върху горивата  на 17 ноември . На някой друг хрумва брилянтната пиар идея всички да се облекат с жълтите светлоотразителни жилетки, които френските шофьори по закон трябва да имат в колите си. Цените на бензина разпалват недоволството и от други проблеми във френската провинция – липсата на обществени услуги, високите разхди за живот, новите данъци върху някои пенсии, частичното премахване на \"данък богатство\". ( ). Всичко това действа като клечка кибрит за тлеещото убеждение в \"периферна Франция\", че провинцията и далечните предградия по някаквъв начин субсидират успеха на градовете. Съществува и мнението, че ниската и средната класа във Франция са нечестно облагани с данъци в полза на богатите. Личфийлд отбелязва, че във Франция недоволството се излива на улиците по-бързо, отколкото в почти всяка друга демократична страна. Някак се подразбира, че социалните искания няма да бъдат приети сериозно без улични демонстрации, а демонстрациите няма да се вземат на сериозно без известна доза насилие. Те обаче не идват от обичайните източници на недоволство – синдикати, фермери, студенти, мултикултурни предградия, а от онази част на френското общество, която обикновено е невидима, постоянно недовилна, но слабо ангажирана с политиката. Хора, които от години не са гласували или са гласували за крайнодесни или крайнолеви сили. Сред тях действително има такива от мрачните места в обществото, има безработни, маргинализирани, но най-често те са хора, които са над дъното, но мислят, че трябва да живеят по-добре, смята още Личфийлд. Тази смесица от поддръжници от части обяснява хетерогенния характер и искания на движението, което настоява за по-високи социални помощи и пенсии, но и за по-ниски данъци, едновременно за по-малко държава и за повече държава. Много често в чуждестранните медии на тях се гледа като на протести срещу Макрон. Те обаче отиват отвъд това и искат идаваща отдолу пряка демокрация на постоянни народни решения чрез референдуми. Напоследък движението показва признаци  за разцепление . Някои \"жълти жилетки\"  решиха да влязат в политиката  и да опитат да я реформират или разрушат отвътре. Три листи се подготвят за евроизборите през май. Всичко това  може да помогне на Макрон . Според социологическите проучвания той вече започва да се възстановява от кризата. Направи отстъпки, започна т.нар.  национален дебат  в стотици села и градове. Според скорошно проучване една \"жълта\" листа може да събере 13% от френските гласове на евроизборите, привличайки гласоподаватели основно от крайнодесните и крайнолевите сили. Защо Франция е по-различна По думите на Оливие Коста, анализатор и преподавател от френския Национален център за научни изследвания и Института за политически изследвания в Бордо, това напрежение е резултат от еволюцията на обществото и икономиката през последните 20 години в западните демокрации. Пред \"Дневник\" той коментира, че част от него е доста типично сред западните държави – увеличено неравенство при разпределението на богатството, прогресивно намаляване на обществените услуги, опасения за бъдещето на обществата и икономиките, усещане за цялоствен упадък. Останалото обаче е по-специфично за Франция – въпроси като принудата хората от средната класа да живеят далеч от градовете, в които работят, липса на обществени услуги в тези отдалечени региони, зависимост на хората, които живеят там от тяхната кола, за да могат да отидат на работа. Правителството според него също е допуснало някои грешки, например агресивната схема за данък върху горивата, за да се ограничат вредните емисии, ограничаване на скоростта по пътищата, някои малки намаления в социалните разходи или увеличения на данъци. Освен това цялостната комуникация на правителството и Макрон създаде напрежение сред някои части от населението – по-слабо образованите, които смятат политиците за част от арогантен елит. Макар някои от проблемите във Франция, да съществуват и в други страни, според Коста френската ситуация е специфична в три отношения. Първо, традиционните олитически партии преминават през големи трудности, особено лявоцентристите и дясноцентристите, което създава политически вакуум. Второ, Макрон създаде силно социално напрежение с реформи, на които не се гледа добре в една страна, съпротивляваща се срещу промените. И накрая, във Франция има стара революционна традиция – френските граждани са склонни да протестират и дори да участват в насилствени протести. За Коста фактът, че протестите продължават,  въпреки отстъпките на Макрон , доказва, че мобилизацията не е свързана само с няколко искания, а се корени в по-дълбоко недоволство. Харизматичен лидер или край За едно движение, подето от обикновените хора, винаги е трудно да се структурира, отбелязва той. Според него пред \"жълтите жилетки\" има две опции. Първата е да се появи харизматичен лидер, способен да наложи политическата си линия и да поддържа единство сред движението. Именно това се случи в Италия с Движение \"Пет звезди\", партията, основана от телевизионния комик Бепе Грило, която в момента е една от двете в управляващата коалиция. Ако няма лидер, или няколко лидери, е много вероятно движението на жилетките да се раздели. Някои активни членове ще се включат в съществуващи партии и вероятно ще има съперничещи си опити движението да се превърне в партия. Но тъй като никой от лидерите няма качествата да превърне движението в успешна политическа организация, е много вероято постепенно то да отслабне. Според Оливие Коста по някакъв начин Макрон може и да спечели от кризата. Тя бе повод за него да започне нова предизборна кампания с \"големия национален дебат\", позволяващ на гражданите да изразят тревогите си и на правителството и на Макрон да обяснят вижданията си. Освен това, ако на евроизборите има една или няколко листи на \"жълтите жилетки\", това ще лиши крайнодесния \"Национален сбор\" и крайнолевия \"Непокорна Франция\" от част от електората им. И накрая, тъй като \"жълтите жилетки\" прибягват до насилие в поведението и комуникацията си, а двамата основни опоненти на Макрон също са доста радикални (Марин льо Пен и Жан-Люк Меланшон), умерените избиратели смятат, че Макрон е единственият лидер, способен да удовлетвори очакванията им. Умора Сътрудникът на \"Дневник\" във Франция Владислав Николов също е на мнение, че напрежението се е трупало с десетилетия. \"Ширещо се мнение е, че Макрон \"обира пешкира\" за управленията от 30-40 години насам. Дошлият на власт през 1981 г. първи социалистически президент Франсоа Митеран е направил последните големи социални промени във Франция, но от втория му мандат, започнал през 1988 г., когато е все по-безсилен пред болестта, динамиката във френското общесвто е като затлачена. Десният Жак Ширак идва на власт с мантрата срещу разделението на обществото, без обаче да успее да прокара необходимите според него реформи. \"Отхвърлените\" след един мандат Никола Саркози и Франсоа Оланд също бяха изправени пред невъзможността да осигурят на съгражданите си запазване огромните социално придобивки от 30-те години след Втората световна война, сред все галопираща глобализация. Така че, сега свирката на тенджерата под налягане просто изхвръкна\". Според Николов след мерките, обявени от Макрон в началото на декември в полза на слоевете от населението, от които най-вече произлизат \"жълтите жилетки\", обществото е все повече на мнение, че основните техни искания са до голяма степен удовлетворени. А на фона на постоянното нарастване на уличното насилие и все по-сериозни разрушения, фалити на малки магазини и предприятия, все повече и по-сериозни прояви на антисемитизъм, расизъм, ксенофобия, хомофобия, женомразство и други, общественото мнение като че ли започна да се уморява и да копнее за възстановяване нормалния начин на живот. Според проучване от 13 февруари за пръв път повечето французи (56%)  искат край на протестите . Успехът на Големия дебат също допринася за намаляване на напрежението и позитивно отношение към търсенето на изход от страна на властта, отбелязва Николов. \"Проядени\" За скорошното обявяване на листи за евроизборите и назряващото разделение в движението той отбелязва, че \"своеобразният фестивал на егоизми и \"всеки за себе си\" на \"жълтите жилетки\" се премества и върху политическата сцена, от която те нямаха и понятие, но на която влизат с гръм и трясък\". Според него \"от зародиша си те са \"проядени'‘ и от крайната десница, едновременно ултрадесните и от ултралевите, както анархо-либертианци. Съботните манифестациите стават поле за противопоставяне, вид игра, на двата края на политическия спектър\". Николов предвижда, че движението върви към все по-голяма радикализация и постепенен разпад, с оставане до последно на най-крайните и най-подлъганите от фалшиви новини елементи. Според него има и явни опити за влияние на и на Русия и на САЩ, от страна на  Стив Банън , например, и адмирациите му към Марин Льо Пен. \"Russia Today, мрежата на Кремъл, дава едва ли не свободен ефир за всичко свързано с кризата и кани всякакви \"жълти жилетки\" и експерти и т.н., само и само да допринасят за отслабване на френските институции и демократична система\", посочва той, като уточнява, че в Russia Today \"жълтите жилетки\" винаги са повече от добре дошли, тя предоставя напълно отворен екран, с неограничено време, и тенденциозно покритие, и така се е превърнала от една в техните платформи. Тези дни дори се е появило съобщение, че тъй като \"Фейсбук\" - досега главна интернет платформа за движението, затяга коланите, те са канени да се преместат на руски такива, за да продължават да си общуват. Нов модел срещу популизма? И според Николов положението на Франция е малко по-особено в сравнение с останалите държави като се има предвид, че традиционно и символично тя се смята като \"родина на Просветлението, на узаконяване човешките права\". Традициите на стачки, на протести на трудни реформи и силно отстояване на извоюваните права на трудещите се са нещо от всекидневието на французите, но този път нещата са далеч по-сложни, допълва той. Николов също споделя мнението, че Макрон може и да извлече ползи от кризата и отбелязва, че вече двойното му покачване в проучванията на общественото мнение от идването му на власт през май 2017 г. е безпрецедентно, особено последният скок, с 11 пункта, който никога досега не се бе случвал на президент на Петата Република. Досега, щом избран президент започнеше да пада в сондажите, тенденцията се запазваще до слизането му от власт. Част от това покачване се дължи и на популярността на Големия дебат и желанието на французите гласът им да бъде чут, посочва Николов. Ако Макрон успее да приложи изводите от дебата и внесе повече пряка демокрация и непосредствено участие на обикновените хора в управлението и обществения живот, ще спечели не само той, не само Франция, а току виж излязъл вид модел за справяне с демагогията, популизма и разрушителните сили, допълва Николов. Гневни пенсионери, безработни, крайни Интересно обобщение за категориите \"жълти жилетки\" прави Джон Личфийлд пред \"Политико\": - хора с малък бизнес от предградията или от беден провинциален град, мразят данъците и бюрокрацията; - гневни пенсиониери от същите места като първите, които мразят ниските пенсии и високите данъци; - безработни или работници от провинцията, реално страдащи от ниската покупателна способност и високите разходи за живот, искат по-високи минимална заплата и социални плащания; - занаятчии от провинцията, мразят да плащат данъци и искат по-добри обществени услуги. Смятат, че може да има изобилие от държавни пари, стига само политическата класа да бъде елиминирана. - любители на конспиративните теории; - младежи на 20-ина години, студенти, безработни или заети в областта на изкуството, от семейства с добро финансово състояние с лявоцентристки политически възгледи, ненавиждат капиталисткическите банки и полицията (както и следващата категория); - 20-годишни, студенти или безработни, но от богати семейства от модерни части на Париж, обявяващи се против абортите, антисемити, анти-ЕС настроени, мразят полицията (но най-вече предната категория); - искат да променят системата отвътре, например да създадат политически партии или да участват в евроизборите.", "date": "2019.02.17", "title": "Изпускане на парата: Откъде започна атаката на \"жълтите жилетки\" срещу държавата"}
{"url": "https://www.dnevnik.bg/evropa/2019/02/17/3388456_bez_siesta_zashto_navicite_za_sun_na_ispancite_sa_pod/", "text": "Средата на седмицата, лятна нощ в Мадрид, температурата е 25 градуса, часът е десет, а баровете, кафенетата и площадите са пълни с хора. Те продължават да са там до полунощ. Тълпата намалява едва когато към два часа баровете започват да затварят. Повечето от тези хора ще трябва да отидат на работа на сутринта, така че въпросът е: кога спят те? Отговорът е – по-късно, пише \"Гардиън\". Според Евростат денят на средностатистическия испанец започва 90 минути по-късно отколкото на един германец. Когато испанецът обядва, германецът се е върнал на работното си място преди два часа, а когато германецът приключва работа към четири и половина, испанецът се връща за около още три часа. И накарая, когато германецът ляга да спи към десет часа, испанецът вечеря преди да си легне някъде между полунощ и един през нощта. Проучвания показват, че испанците спят около 53 минути по-малко от средностатистическите европейци. Но значи ли това, че те са нация от сомнамбули? Не, ако има сиеста, казва доктор Исабела Виласека, специалист по уши, нос, гърло в болницата в Барселона и говорител на испанската Асоциация за съня. \"В малките градове повечето хора все още ядат вкъщи и могат да си позволят сиеста. Нашите навици за сън са тясно свързани с климата. Без климатик би било невъзможно да се работи следобед\", посочва тя. Малко са обаче хората в големите градове, които могат да го направят и проблемът, според Виласека, е, че \"ние сме в преход от култура, позволявала си сиеста, към такава, която не го прави\". Според нея би било много добре, ако се наложи работно време от девет до пет за всички, но не може да се очаква от хората, които работят в строителството или на полето да работят в жегата следобед. Макар да има все по-голям натиск да се сложи край на дългия разделен работен ден, Виласека твърди, че това е заради влиянието му върху баланса между работа и личен живот, а не защото хората са разтревожени, че не спят достатъчно. Другият фактор, който засяга навиците за сън на испанците, е, че страната е в грешната часова зона. Географски Испания трябва да е в часовата зона на Гринуич, но през 1942 г. Франсиско Франко премества времето с един час напред, за да бъде страната \"в час\" със съюзника си - нацистка Германия. Хосе Луид Касеро, председател на организация, която води кампания за край на разделения работен ден и връщане към времето по Гринуич, казва, че грешната часова зона оказва влияние върху съня на хората и има пряк ефект върху тяхната продуктивност. \"Не е нормално да сме в същата часова зона като Берлин\", отбелязва той, защото това води до разстройване на биологичния часовник на испанците. \"Ако сменим часовите зони, слънцето ще изгрява с един час по-рано и ще се събуждаме по по-естествен начин, времето за хранене ще бъде с час по-рано и ще имаме един допълнителен час за сън\". След известно време това може и да се промени, но за испанците семейството и социалния живот винаги ще са приоритет. Ако да се насладят на семейна вечеря или питие с приятели означава да спят с един час по-малко, така и ще бъде, отбелязва \"Гардиън\".", "date": "2019.02.17", "title": "Без сиеста? Променят ли се навиците за сън на испанците"}
{"url": "https://www.dnevnik.bg/sviat/2019/02/17/3391280_sait_suzdava_do_bezkrai_lica_na_hora_koito_ne/", "text": "При натискане на клавиша F5 сайтът се обновява и всеки път от него изниква ново лице, а очите отсреща най-често са отправени към наблюдаващия от другата страна на екрана. Нито едно от тези лица не съществува. Сайтът  ThisPersonDoesNotExist.com  е дело на програмист от \"Юбер\". Той използва изследване на компанията създател на чипове Nvidia, за да създаде безкраен поток от фалшиви портрети. Наборът данни, с който е обучен алгоритъмът му, е огромен. Т. нар.  \"генеративно-състезателна мрежа\"  (Generative Adversarial Network, GAN - машинно самообучение с помощта на две състезаващи се невронни мрежи, надпреварващи се да постигнат цел) е използвана за целта, пише технологичното издание  The Verge . За сайта  Motherboard  Уанг казва, че \"повечето хора не разбират колко добър ще е изкуственият интелект в синтезиране на изображения в бъдещето.\" The Verge допълва, че алгоритъмът на Nvidia на теория би могъл да имитира всякакъв източник - герои от аниме, шрифтове, графити и други. Това поражда въпроси - от една страна са възможните творчески приложения, новият вид изкуства, помощта за дизайнери и илюстратори и безкрайните възможности за виртуални светове. От друга се отваря широко вратата за манипулации. \"С други думи (сайтът) е просто учтивото въведение в новата технология. Грубото събуждане идва по-късно.\"", "date": "2019.02.17", "title": "Сайт създава до безкрай лица на хора, които не съществуват"}
{"url": "https://www.dnevnik.bg/sport/2019/02/17/3391591_video_novobranec_preskochi_shakil_oniil_i_specheli/", "text": "Новобранецът Хамиду Диало спечели конкурса за забивки преди Мача на звездите в Националната баскетболна асоциация (НБА). 20-годишният гард на \"Оклахома Сити тъндър\" надделя в оспорвана надпревара с Денис Смит от \"Ню Йорк никс\". В конкурса се включиха още двама баскетболисти - тежите крила Майлд Бриджис (\"Шарлот хорнетс\") и Джон Колинс (\"Атланта хоукс\"). Двамата отпаднаха в първия кръг, след като получиха съответно 83 и 92 точки за първите си две изпълнения. Диало събра 98 от максималните 100 точки. В първия кръг той заби отстрани след подаване на съотборника си в \"Оклахома\" Ръсел Уестбрук, а във втория прескочи легендарния гигант на НБА Шакил О'Нийл, за което получи 50 точки. Смит продължи напред с 95 точки. Във финалния кръг Диало направи два стабилни изпълнения, които му донесоха 88 точки. Смит получи 50-ца за втората си забивка, но остана втори след няколко неуспешни опита и само 35 точки при първата. Диало е първият играч на \"Оклахома Сити тъндър\", който печели конкурса за забивки. За втори пореден сезон наградата отива при новобранец, след като преди година триумфира Донован Мичъл от \"Юта джаз\". Най-добър стрелец Гардът на \"Бруклен нетс\" Джо Харис спечели конкурса за най-добра стрелба от далечно разстояние. 27-годишният играч успя да победи големия фаворит и шампион от 2015 г. Стеф Къри. В надпреварата се включиха десетима състезатели. Останалите бяха защитаващият титлата си Девин Букър, Бъди Хилд, Дани Грийн, Деймиън Лилард, Сет Къри, Кемба Уокър, Крис Мидълтън и германският ветеран Дирк Новицки. Къри беше най-точен в първия кръг и записа 27 от максимални 30 точки. Хилд с 26 точки и Харис с 25 точки допълниха тройката, която продължи към финалния кръг. В него баскетболистът на \"Бруклин\" завърши с 26 точки, като изпревари с две Къри. Хилд остана последен с 19. Конкурсът за умения Джейсън Тейтъм от \"Бостън селтикс\" спечели конкурса за умения. В него участваха осем играчи на директни елиминации. Тейтъм изоставаше значително по трасето и в трите си двубоя, но успя да ги спечели с финална тройка. В първия и втория кръг крилото на \"Бостън\" се справи съответно с Кайл Кузма и Никола Йокич. Крилото на \"ЛА Лейкърс\" и центърът на \"Денвър\" имаха цяло игрище аванс, но пропуснаха изстрелите си от тройката, а Тейтъм беше точен от първия опит. Във финалния кръг 20-годишният играч се изправи срещу новобранеца Трей Йънг от \"Атланта хоукс\", като отново се оказа догонващ. Този път обаче той не позволи на съперника си да стреля пръв за три точки, а хвърли топката от централната линия и отбеляза. В петък се проведе Мачът на изгряващите звезди, в който отборът на САЩ победи отбора на останалия света със 161:144. Кайл Кузма отбеляза 35 точки и беше избран за най-полезен играч. Мачът на звездите, който ще сложи край на традиционния шоу уикенд в НБА, е в понеделник от 3.00 часа българско време.", "date": "2019.02.17", "title": "Видео: Новобранец прескочи Шакил О'Нийл и спечели конкурса за забивки"}
{"url": "https://www.dnevnik.bg/bulgaria/2019/02/17/3391597_kratki_novini_ima_zaginal_sled_sbivane_v_kjustendil/", "text": "Има недостиг на денонощни аптеки в страната Ако се съди по данните за регистрираните по НЗОК аптеки, дялът на денонощните сред тях е около 1 процент от всички аптеки. Това са около 30 в цяла България, сочи репортаж на Би Ти Ви. Двадесет от тях са в София, но дори и там често стават опашки. Официален регистър на денонощните аптеки няма, защото собствениците не са задължени да уведомяват дали работят по 24 часа. Недостигът в много от градовете най-често засяга работата на Бърза помощ. Автобус и тролейбус се удариха на \"Орлов мост\" Автобус и тролейбус на общинския транспорт се удариха по обед на метри от спирката на \"Орлов мост\" в посока \"Цариградско шосе, съобщи Би Ти Ви. Пострадали няма. От удара е бил счупен задният прозорец на автобуса. Все още не е изяснена причината за сблъсъка. IT фирми влизат в училищата по програма за 1 млн. лв. Обмен между кадрите в училищата и високотехнологичните фирми предвижда новата програма \"ИТ Бизнес преподава\" на Министерстовото на образованието и науката, за която са предвидени 1 млн. лв. С нея учителите ще посещават IT фирми, а висококвалифицираните специалисти - училищата, за да се осигури по-добра подготовка на учениците. От няколко седмици подобно обучение се провежда успешно в новооткритата Професионална гимназия по компютърно програмиране и иновации в Бургас, където лекции (някои от които онлйан) имат специалисти от седем големи IT компании. Очаква се програмата да бъде одобрена през април, за да може веднага след това да влезе в действие. В 15 индийски щата ще се издават визи за България От март български визи ще могат да се получават в над 15 индийски града. Това съобщи външният министър Екатерина Захариева след среща с външния министър на Индия Сушма Сварадж, която е на посещение в България. Захариева посочи, цитирана от БНР, че българска компания вече развива успешно бизнес по програмата \"Направи в Индия\", друга доставя интернет до повече от 200 000 потребители в Делхи, а български завод произвежда лекарства в Индия. Този и други примери, според нея, са в основата на ръста за стокообмена между двете страни, който се повишава с 25% през първите десет месеца на 2018 г. ", "date": "2019.02.17", "title": "Кратки новини: IT фирми ще влизат в училищата по програма за 1 млн. лв."}
{"url": "https://www.dnevnik.bg/sviat/2019/02/17/3391599_kandidatut_na_trump_za_poslanik_v_oon_se_ottegli/", "text": "Хедър Науърт, избрана от президента Доналд Тръмп за поста посланик на САЩ в ООН, оттегли кандидатурата си по семейни причини, съобщи късно снощи Държавният департамент, цитиран от БТА. \"Последните два месеца бяха изтощителни за моето семейство и затова в интерес на семейството си аз се оттеглям\", заяви Науърт. Изявлението, публикувано от Държавния департамент, не уточнява трудностите за семейството, но \"Вашингтон пост\" писа, че съпругът и децата на Науърт са останали в Ню Йорк, докато тя работеше във Вашингтон като говорител на Държавния департамент. Според анонимен източник, цитиран от \"Ройтерс\", че тя се отказва, защото е имала бавачка, която пребивавала легално в САЩ, но нямала необходимата работна виза.  Помпейо заяви, че уважава решението на Науърт за поста в ООН и че тя отлично е изпълнявала задълженията си като член на екипа му. \"За мен беше висока чест да служа в администрацията през последните две години и аз винаги ще бъда благодарна на президента, държавния секретар и моите колеги за подкрепата им\", заяви Науърт. Тя влезе в Държавния департамент като говорител през април 2017 г., когато Рекс Тилърсън беше държавен секретар, и се издигна в йерархията след като Тръмп уволни Тилърсън през март 2018 г. и Майк Помпейо го замени. Науърт, която не беше в добри отношения с Тилъръсън и обмисляше да напусне Държавния департамент, бе назначена за изпълняващ длъжността заместник-държавен секретар за публичната дипломация след оставката му. Срокът на назначението изтече през октомври.  Науърт бе критикувана от демократите заради липсата на дипломатически опит. Тръмп обяви на 7 декември, че ще номинира бившата телевизионна водеща от консервативния тв канал Фокс Нюз за мястото на посланик Ники Хейли, която напусна поста в края на годината. Хейли, бивш губернатор на Южна Каролина, също имаше ограничен опит в международната политика. Белият дом още не беше внесъл официално кандидатурата на Науърт в Сената.  Останалите страни членки на Съвета за сигурност с право на вето са представени от посланици с десетилетия външнополитическа работа, отбелязва \"Ройтерс\". \"Тя очевидно не е квалифицирана за тази работа, но изглежда тия дни най-важната квалификация е да се показваш по телевизионния екран на Доналд Тръмп\", беше казал сенаторът демократ Крис Мърфи за Науърт по Си Ен Ен през декември.  Държавният департамент заяви, че Тръмп ще посочи нов кандидат \"скоро\".  Американският посланик в Германия Ричард Гренел, преди това най-дългогодишният говорител на мисията на САЩ в ООН, е сред възможните кандидати, заяви информиран източник за Ройтерс. Гренел е спорна личност в Германия. Той си навлече критики от германски депутати, след като през юни 2018 г. заяви в интервю за десния сайт \"Брайтбарт Нюз\", че \"абсолютно желае\" да съдейства и други консерватори да дойдат на власт из цяла Европа.", "date": "2019.02.17", "title": "Кандидатът на Тръмп за посланик в ООН се оттегли"}
{"url": "https://www.dnevnik.bg/sport/2019/02/17/3391601_sudiika_po_kusi_gashti_ili_zashto_baiern_ostana_na/", "text": "Мачът между \"Аугсбург\" и \"Байерн\" (Мюнхен), който в петък даде старт на 22-ия кръг в Бундеслигата, остана без телевизионно излъчване в Иран. Двубоят трябваше да бъде предаван по една от 32-те държавни телевизии в ислямската република - IRIB TV3. Тя обаче отмени излъчването заради наличието на... жена по къси гащи. Мачът беше ръководен от  най-популярната съдийка в света - Бибиана Щайнхаус . Според ислямските разпоредби в Иран по телевизията не трябва да се показват снимки на жени с \"либерални облекла\", в това число спортни гащета. Във филмите например подобни кадри се цензурират. В случая с Щайнхаус обаче това е било трудно постижимо, тъй като футболните съдии са почти винаги в кадър. Затова телевизията е решил изцяло да отмени излъчването на двубоя. Миналата година отново имаше подобен казус  с мач на \"Байерн\", в който рефер беше Щайнхаус. Тогава телевизията, която излъчваше мача, цензурира само близките кадри на 39-годишната германка. Заради строите религиозни разпоредби иранските телевизии по традиция не излъчват изцяло церемониите по теглене на жребий, откриване и закриване на големи спортни състезания. На жените в Иран пък е забранено да посещават спортни събития, в които участват мъже. През октомври беше направено изключение и  за  пръв път от 1979 г. жени присъстваха на футболен мач . Това се случи по време на приятелската среща на националния отбор на Иран срещу Боливия. ", "date": "2019.02.17", "title": "Съдийка по къси гащи, или защо \"Байерн\" остана \"на тъмно\" в Иран"}
{"url": "https://www.dnevnik.bg/sviat/2019/02/17/3391603_cipras_i_zaev_poluchiha_nagradata_evald_fon_klaist/", "text": "Правителствените лидери на Гърция и Северна Македония бяха наградени на Мюнхенската конференция по сигурността за уреждането на десетилетния спор между Атина и Скопие, предаде ДПА, цитирана от БТА. Алексис Ципрас и Зоран Заев получиха наградата \"Евалд фон Клайст\" на церемония вчера. Спорът не беше просто за име, а за идентичност, каза в словото си германският външен министър Хайко Маас и похвали Ципрас и Заев като \"истински европейски лидери\". Ципрас заяви, че в началото не мислел, че споразумение е възможно, но добави: \"Никога не казвай никога!\" И той, и Заев посветиха наградата на бъдещето на своите два народа. Заев обяви, че споделя наградата с премиера на България Бойко Борисов и допълни: \"Със споразумението, което постигнахме, успяхме да продължим напред и да постигнем този успешен договор и с Гърция.\"  Наградата \"Евалд фон Клайст\" почита личности с особени заслуги за решаване на конфликти. Нейните носители досега са Хенри Кисинджър, Хавиер Солана, Хелмут Шмид, Валери Жискар Д'Естен, Йоахим Гаук и Джон Маккейн.", "date": "2019.02.17", "title": "Ципрас и Заев получиха наградата \"Евалд фон Клайст\" (допълнена)"}
{"url": "https://www.dnevnik.bg/sviat/2019/02/17/3391606_sasht_zapochnaha_da_dostaviat_humanitarna_pomosht_za/", "text": "Военновъздушните сили на САЩ започнаха да превозват тонове хуманитарна помощ към колумбийския град Кукута на границата с Венецуела, предаде Асошиейтед прес, цитирана от БТА. Първият от трите товарни самолета C-17 излетя днес от авиобаза \"Хоумстед\" във Флорида и кацна в Кукута. В града са събира помощта, която трябва да бъде раздадена от поддръжниците на опозиционния лидер Хуан Гуайдо, когото САЩ признаха за временно изпълняващ длъжността президент на Венецуела. Предишните доставки бяха превозени с граждански самолети. Президентът Николас Мадуро се зарече да блокира помощта, която според него е излишна и незаконна. Той посочва като виновници за глада в страната американските санкции и вътрешните си врагове. Доставката от 180 тона, транспортирана днес, включва храни и здравни продукти за над 25 хил. души. Гуайдо заяви, че помощта ще влезе във Венецуела на 23 февруари, отбелязва Ройтерс. Пред свои поддръжници в Каракас, които изявиха желание да помогнат за осигуряването на помощта, той посочи, че в понеделник ще представи повече подробности как планира стоките да бъдат внесени от Колумбия, Бразилия и Кюрасао въпреки съпротивата на Мадуро. Опозиционният лидер призова на 23 февруари във Венецуела да се проведат демонстрации в подкрепа на доброволците. Хиляди доброволци днес се зарекоха да помогнат за разпределянето на помощта, полагайки клетва в столицата Каракас. \"Ще създадем бригади, които да донесат помощта в страната\", заяви опозиционният лидер, цитиран от ДПА. С помощта на синдиката на шофьорите на камиони стоките трябва да бъдат прибрани от центровете в съседни страни на 23 февруари.", "date": "2019.02.17", "title": "САЩ започнаха да доставят хуманитарна помощ за Венецуела с военни самолети"}
{"url": "https://www.dnevnik.bg/bulgaria/2019/02/17/3391608_protest_shte_blokira_bulevard_carigradsko_shose_dnes/", "text": "Протест на жителите на \"Горубляне\" ще блокира булевард \"Цариградско шосе\" по-късно днес, съобщи в. \"Сега\". В свое писмо до кмета Йорданка Фандъкова органзиаторите на протеста от инициативен комитет \"Горубляне\" казват, че възнамеряват две поредни недели да блокират ключовото кръстовище на булеварда между улиците \"Павел Косарев\" и ул. \"Димитър Пешев\" между 16 и 19 ч.. Това ще затрудни придвижването на шофьорите, които искат да влязат или излязат от града. Причина за протеста е нареченето от тях \"принудително отреждане на терени за зелени площи\" и \"многогодишната дискриминация на нискоетажните квартали спрямо панелните жилищни комплекси\" покрай желанието на Столична община да изгради върху 1250 декара Източен парк, граничещ с \"Младост\", \"Дружба\" и \"Горубляне\".", "date": "2019.02.17", "title": "Протест ще блокира булевард \"Цариградско шосе\" днес"}
{"url": "https://www.dnevnik.bg/regioni/2019/02/17/3391610_vuzstanoveno_e_normalnoto_dvijenie_na_vlakovete_prez/", "text": "През нощта е възстановено движението на всички влакове през жп гара Пловдив, съобщи БДЖ, цитирана от БТА. Снощи към 19.30 часа е пуснато напрежението, а машините са пуснати по релсите в 21.30 часа. Към момента всички влакове се движат по график и няма закъснения. От БДЖ поясниха, че, за да бъде възстановено движението, първо дерайлиралите цистерни и локомотиви са изтеглени. Вчера сутринта малко след 4 ч. товарен влак на фирмата \"Булмаркет рейл карго\" излезе от релсите в района на централната гара на Пловдив. Пострадали и жертви няма, властите увериха и че няма изтичане на газ от цистерните, които го превозват. Тази сутрин в ефира на Би Ти Ви Петър Ганев, управител на фирмата, обяви още веднъж, че причина за инцидента е счупена стрелка по трасето. Още вчера фирмата разпространи снимки до медиите, в които показа мястото на счупването на релсите. Директорът на Национална компания \"Железопътна инфраструктура\" Красимир Папукчийски обяви пред \"Нова телевизия\", че след като няколко вагона са минали върху стрелката, то тя не е била счупена преди това, а може това да е станало при преминаването на композицията. \"Всички локомотиви са технически изправни – имат технически паспорти, регулярно минават на прегледи. Дерайлиралият локомотив е \"Сименс\" на около 15 години. Те са много добри сравнени с локомотивите на БДЖ\", каза още Ганев. Вчера властите обявиха, че това е същият локомотив, който е използван при композицията, която дерайлира през 2016 г. в Хитрино. Ганев, увери, че цистерните също са проверени и са в изправност, увериха от \"Булмаркет\". Огледът на мястото на инцидента днес продължава.", "date": "2019.02.17", "title": "Възстановено е нормалното движение на влаковете през Пловдив"}
{"url": "https://www.dnevnik.bg/bulgaria/2019/02/17/3391612_nai-chetenoto_v_dnevnik_tehnologiia_za_pcheli_i_kak_se/", "text": "1.  Как българска технология спаси пчелите в Австралия  - 19774 прочитания 2.  Как се става собственик на \"Левски\"  - 19354 прочитания 3.  Петролната компания на Венецуела е превеждала пари в Инвестбанк  - 17584 прочитания 4.  Пари от венецуелската петролна компания бяха открити в българска банка, съобщи Цацаров  - 15734 прочитания 5.  Мей претърпя поражение в парламента за стратегията си за Брекзит   - 14559 прочитания 6.  Шон Пен за проблема на Брадли Купър и алкохолния послевкус на оскарите  - 13335 прочитания 7.  Посланик Макаров: България няма да получи архивите си, но те могат да се копират   - 12327 прочитания 8.  Цацаров: Гебрев е отровен с инсектицид, няма данни за забранени химически оръжия  - 11136 прочитания 9.  Над 40 бивши британски дипломати призоваха Тереза Мей да отложи Брекзит   - 10733 прочитания 10.  Доналд Тръмп изпълни заканата си и обяви извънредно положение заради стената  - 10718 прочитания", "date": "2019.02.17", "title": "Най-четеното в \"Дневник\": Технология за пчели и как се става собственик на \"Левски\""}
{"url": "https://www.dnevnik.bg/bulgaria/2019/02/17/3391057_vuzduhoplavatelnata_administraciia_predlaga_i_samoleti/", "text": "Самолети ще се включат в борбата с градушките, като това трябва да стане още тази година. Предложението е на Главна дирекция \"Гражданска въздухоплавателна администрация\" и е публикувано на правителствения портал за обществено обсъждане strategy.bg. Самолетите ще излитат след разрешение от Държавно предприятие \"Ръководство на въздушното движение\" (РВД) и военновъздушните сили. Досега борбата с градушките у нас се извършва само по ракетен способ. В проекта за промени в инструкцията за противоградова защита се уточнява, че Изпълнителната агенция \"Борба с градушките\" \"осъществява активна противоградова дейност по самолетен способ в останалата част от обслужваното въздушно пространство, извън полигоните за борба с градушките\". Полетите на самолетите за борба с градушки трябва да се изпълняват с полетен план, включен транспондер и двустранна радиокомуникация с органите за организация на въздушното движение. Предвижда се също така разширяване на защитаваната от градушки територия. За целта ще се изградят две нови регионални дирекции с командни пунктове. Те ще са в старозагорското село Тъжа и в Хасково.", "date": "2019.02.17", "title": "Въздухоплавателната администрация предлага и самолети да се включат в борбата с градушките"}
{"url": "https://www.dnevnik.bg/photos/2019/02/17/3391643_fotogaleriia_kraliat_na_kinoto_na_karnavala_v_nica/", "text": "За 135-и пореден път във френския град Ница бе открит традиционният карнавал, който тази година ще продължи от 16 февруари до 2 март, а темата му е \"Кралят на киното\".", "date": "2019.02.17", "title": "Фотогалерия: \"Кралят на киното\" на карнавала в Ница"}
{"url": "https://www.dnevnik.bg/sport/2019/02/17/3391689_hirsher_izravni_stenmark_s_treta_svetovna_titla_v/", "text": "Австриецът Марсел Хиршер защити световната си титла в слалома, а българинът Алберт Попов пропусна врата в първия манш и не завърши. Това беше последното състезанието от световното първенство по ски алпийски дисциплини в Оре. Хиршер спечели трета световна титла в слалома след 2017 и 2013 г. Носителят на Големия кристален глобус за последните седем години се изравни с рекордьора Ингемар Стенмар, който също има три златни медала от световни първенства в най-техничната дисциплина - 1978, 1980 и 1982 г. Хиршер вече има пет индивидуални световни титли заедно с тези в гигантския слалом през 2017 г. и комбинацията през 2015 г. По този показател той се изравни на третото място във вечната класация със Стенмарк, Густав Тьони, Тед Лигети и Аксел Лунд Свиндал. С повече са французинът Жан-Клод Кили (6) и австриецът Тони Зайлер (7). Общо индивидуалните отличия на Хиршер от световни първенства вече са девет. Повече от него имат само Ласе Шус (11), Марк Жирардели (11) и рекордьорът Шетил Андре Аамод (12). Хиршер направи силен първи манш, в който натрупа солидна преднина пред останалите. Във второто преминаване по трасето 29-годишният австриец караше без рискове и спокойно пресече финала с общо време 2:05.86 минути. Състезанието премина под пълната доминация на Австрия. Михаел Мат завърши втори с изоставане от 0.65 секунди, а Марко Шварц допълни почетната стълбичка с пасив от 0.76 секунди. Световният шампион в комбинацията Алексис Пинтюро беше единственият с реални шансове да се бори с Хиршер за първото място. Французинът изоставаше с 0.56 секунди след първия манш, но след слаб втори остана без медал - четвърта позиция с пасив от 0.93 секунди. Швейцарецът Рамон Ценхойзерн завърши пети с изоставане от 0.96 секунди. Мануел Фелер допълни силния ден за австрийските ски с шеста позиция, на 1.04 секунди зад Хиршер. Алберт Попов се надяваше на силно представяне днес, след като през тази година записа две впечатляващи класирания в слалома - шесто място в Шладминг и девето място в Кицбюел. Той обаче отпадна след пропусната врата в първия манш. \"Успях да направя нелошо спускане. Движех се добре до последната междинка. Влизайки в последната част на слалома, хванах кол между краката. Случва се. Яд ме е, но в крайна сметка продължаваме напред. Има още доста състезания до края на сезона. Така че стискайте палци, българите можем\", каза Попов. В другия си старт в Оре - гигантския слалом -  Попов завърши 29-и. В днешния слалом участваха още двама български скиори. Камен Златков също отпадна в първия манш. Йоан Тодоров се класира 41-ви в първия манш, но не успя да завърши втория. Всички шампиони в Оре Илка Щухец (спускане) Микаела Шифрин (супергигантски слалом) Петра Влъхова (гигантски слалом) Микаела Шифрин (слалом) Венди Холденер (комбинация) Шетил Янсруд (спускане) Доминик Парис (супергигантски слалом) Хенрик Кристоферсен (гигантски слалом) Марсел Хиршер (слалом) Алексис Пинтюро (комбинация)", "date": "2019.02.17", "title": "Хиршер изравни Стенмарк с трета световна титла в слалома, Алберт Попов не завърши"}
{"url": "https://www.dnevnik.bg/sviat/2019/02/17/3391701_protestirashtite_julti_jiletki_namaliavat_podkrepata/", "text": "Близо 300 \"жълти жилетки\" демонстрираха в Париж днес - три месеца след началото на това социално протестно движение, чиято подкрепа сред обществото намалява, предаде Франс прес, цитирана от БТА. Събрали се от 10 ч. по Гринуич (12 ч. българско време) на площад \"Етоал\" във френската столица, демонстрантите се изтеглиха от булевард \"Шанз Елизе\", за да се стигнат следобед до \"Марсово поле\". С това те промениха традицията да протестират само в събота.  Участничка в движението още от първия протест на 17 ноември, Мартин Бонфилу, на 55 години, днес е дошла \"за да покаже, че движението не затихва\". \"Нали видяхте, че бензинът поскъпна? Ние от средната класа имаме максимални данъци\", заяви тя. Това безпрецедентно движение, зародило се в социалните мрежи против повишаването на данъците върху горивата, обхвана цяла Франция и принуди правителството да вземе мерки в социалната сфера и да обяви началото на голям национален дебат, отбелязва Франс прес. \"Жълтите жилетки\", които всяка събота от средата на ноември демонстрират и окупират кръстовища в страната, негодуват срещу данъчната и социалната политика на правителство, настоявайки за по-голяма покупателна способност. Някои призовават и за оставката на президента Еманюел Макрон. Мнозинството французи (над 52 процента) са на мнение, че \"жълтите жилетки\" \"трябва да спрат протестите си сега, сочи проучване, поръчано от в. \"Журнал дьо диманш\". На някои от плакатите на демонстриращи днес можеше да се прочетат призиви за референдум по гражданска инициатива, на други - обвинения срещу силите на реда за \"осакатяване на цивилни\". Вчера акциите на \"жълтите жилетки\" минаха без големи инциденти в Париж, но в Тулуза и Бордо имаше сблъсъци, припомня АФП.", "date": "2019.02.17", "title": "Протестиращите \"жълти жилетки\" намаляват, подкрепата за тях - също"}
{"url": "https://www.dnevnik.bg/politika/2019/02/17/3391710_izpulniavashtiiat_dlujnostta_glaven_redaktor_oglavi/", "text": "На днешното си заседание Националният съвет на БСП избра досегашния изпълняващ длъжността главен редактор на в. \"Дума\" Ивелин Николов за главен редактор на вестника, съобщи пресцентърът на партията. Ивелин Николов е избран с 63 гласа, а за другия кандидат - Таня Джаджева, са гласували 55 членове на съвета. През ноември вътрешната опозиция в партията успя да смени главния редактор. Тогава постът заемаше Йордан Мичев, за когото опонентите на партийното ръководство смятаха, че проявява \"политическа и професионална неграмотност\". Мичев, който дойде от Лондон, зае поста през август като опозицията на Нинова обяви, че това е станало през главата на Национални съвет, както изисква уставът на партията. Националният съвет на БСП прие още на днешното си заседание, че коалицията \"БСП за България\" няма да бъде променяна и няма да се приемат нови партии, но упълномощи Изпълнителното бюро на партията да започне разговори за взаимодействие с партии и неправителствени организации. Отхвърлено бе конкретното предложение в коалицията да бъде включена ромската партия \"Европейска сигурност и интеграция\" с председател Тома Томов. Най-важното решение днес беше депутатите на БСП да не участват в заседанията на Народното събрание докато не се премахнат промените в Изборния кодекс, приети през седмицата. Повече по темата четете  тук .", "date": "2019.02.17", "title": "Изпълняващият длъжността главен редактор оглави \"Дума\""}
{"url": "https://www.dnevnik.bg/sport/2019/02/17/3391708_levski_na_dermendjiev_zapochna_s_izmucheno_ravenstvo_s/", "text": "Левски\" измъкна само точка в официалния дебют на старши треньора Георги Дерменджиев и завръщането на Николай Михайлов и Валери Божинов. Сините завършиха 1:1 с \"Локомотив\" (Пловдив) пред близо 10 хиляди зрители на стадион \"Виваком арена Георги Аспарухов\". \"Левски\" беше по-активният отбор през цялата среща. Сините атакуваха от началото до края, но много трудно стигаха до чисти голови възможности срещу добре подредената отбрана на съперника. С доста късмет и след пропусната от реферите засада тимът на Дерменджиев успя да изравни в 71-ата минута, след като допусна гол в края на първото полувреме. Домакините обаче не създадоха достатъчно в оставащите минути, за да стигнат до победата. В края те дори можеха да загубят, но Стивън Езе пропусна да донесе трите точки на \"Локомотив\". Така нито един от първите четири отбора в класирането не успя да запише победа в първия кръг от пролетния дял на Първа лига. В петък  шампионът \"Лудогорец\" завърши 0:0 с последния \"Верея\" , а в събота  ЦСКА загуби с 0:2 като гост на \"Черно море\" . По-рано днес \"Берое\" отстъпи с 0:1 срещу \"Септември\" в София. Дерменджиев пусна в стартовия състав три от новите попълнения - Николай Михайлов, Мартин Райнов и Валери Божинов. Останалите титуляри бяха Милош Цветкович, Нуно Рейш, Давид Яблонски, Иван Горанов, Хали Тиам, Давиде Мариани, Жерсон Кабрал и Паулиньо. \"Левски\" започна агресивно мача и доминираше през цялото първо полувреме. Сините отправиха доста удари към вратата на Мартин Луков, но повечето бяха много неточни. В 16-ата минута топката се озова в мрежата след акробатично изпълнение на Божинов, но попадението правилно беше отменено заради засада. В 29-ата минута се стигна до най-добрата ситуация за \"Левски\". Защитникът на \"Локомотив\" изчисти нескопосано топката и тя попадна в Паулиньо. Той стреля от въздуха на 13-14 метра от голлинията, но напречната греда спаси гостите. Шест минути по-късно Божинов овладя топката с гръб към вратата, завъртя се и стреля с левия крак от добра позиция. Изстрелът на бившия нападател на \"Ювентус\" и \"Манчестър сити\" обаче премина доста встрани от близкия стълб. Въпреки че за 44 минути нямаше нито един удар към вратата, \"Локомотив\" поведе минута преди края на първото полувреме. Поредица от грешки на \"Левски\" позволи на Момчил Цветанов да се откъсне по десния фланг. Бившият играч на ЦСКА подаде вляво към Анте Аралица, който се озова очи в очи с Михайлов и изпрати топката под плонжа на вратаря. Само пет минути след почивката гостите имаха страхотна възможност да поведат с 2:0. Яблонски опита да изчисти топката, но тя рикошира в Тиам. Абделхаким Буна се озова сам срещу Михайлов, но стреля много неточно по диагонала. След тази ситуация играта отново се пренесе в половината на \"Локомотив\", но \"Левски\" не успяваше да създаде чиста голова ситуация. В 61-ата минута Дерменджиев потърси промяна и пусна голмайстора от есенния полусезон Станислав Костов на мястото на Божинов. Влизането на Костов определено имаше положителен ефекти и присъствието му доведе до повече напрежение в наказателното поле на \"Локомотив\". В 71-ата минута домакините изравниха резултата след груба грешка на Стивън Езе. Нигерийският национал изрита топката в тялото на свой съотборник при опит да я изчисти силно напред. Тя се озова в Марини и с удар отблизо швейцарецът я прокара между краката на вратаря. В ситуацията имаше засада, но реферите я пропусна в суматохата. В 88-ата минута \"Локомотив\" беше на втори втори път да смълчи трибуните. Езе пусна хубав извеждащ пас към Цветанов. Последният овладя топката на десния фланг и центрира към далечната греда, където включилият се от задна позиция стреля с глава, но неточно. След този двубой \"Левски\" остава на трето място с 42 точки. Сините изостават с три точки от ЦСКА и с десет от \"Лудогорец\". \"Ботев\" (Пловдив) излезе на четвърто място с 38 точки, следван от \"Берое\" с 36 и \"Черно море\" с 34. \"Локомотив\" е девети с 26 точки.", "date": "2019.02.17", "title": "\"Левски\" на Дерменджиев започна с измъчено равенство с \"Локомотив\" (Пловдив)"}
{"url": "https://www.dnevnik.bg/sport/2019/02/17/3391740_snimka_na_denia_gael_monfis_-_noviiat_shampion_v/", "text": "Гаел Монфис спечели за пръв път в кариерата си турнира от категория \"АТП 500\" в Ротердам.  Във финала френският тенисист победи Стан Вавринка с 6:3, 1:6, 6:2 за 1.45 ч. ", "date": "2019.02.17", "title": "Снимка на деня: Гаел Монфис - новият шампион в Ротердам"}
{"url": "https://www.dnevnik.bg/photos/2019/02/17/3391178_fotogaleriia_ucheni_izsledvat_leopardi_i_hieni_v/", "text": "От 11 февруари до 15 март в Националния природонаучен музей-София към Българската академия на науките (НПМ-БАН) може да се види изложбата за експедицията на екип на музея в Азербайджан. През октомври 2018 г. екипът под ръководството на директора проф. Николай Спасов се отправи на петнадесетдневна зооологическа експедиция в Талишките планини, финансирана от Обединена българска банка. Целта на експедицията бе да проучи редките и застрашени видове леопард и ивичеста хиена, както и да събере сведения за последните тигри, живели вероятно до скоро по тези места.Членовете на експедицията от ляво на дясно: проф. Николай Спасов, Иля Акоста и Асен Игнатов.", "date": "2019.02.17", "title": "Фотогалерия: Зоологическа експедиция за леопарди и хиени в Азербайджан"}
{"url": "https://www.dnevnik.bg/politika/2019/02/17/3391741_borisov_e_razgovarial_s_tereza_mei_po_neina_iniciativa/", "text": "Министър-председателят Бойко Борисов проведе телефонен разговор с британския си колега Тереза Мей. В рамките на разговора, който се състоя по нейно искане, Мей отправи молба за подкрепа за постигане на повече гъвкавост от страна на всички в Европейския съюз при договарянето на въпроса с границата между Северна Ирландия и Република Ирландия, и постигането на споразумение за Брекзит до 29 март, съобщи правителствената пресслужба. Борисов казал, че при разрешаването на този въпрос е важно недопускане на напрежение и нарушаване на мира. По време на разговора британският премиер Тереза Мей благодарила на министър-председателя Борисов за навременното сезиране на британските власти по случая \"Гебрев\" и за включването на британски екип при разследването.През седмицата по повод коментари по темата  Борисов обяви , че когато той е получил сигнал за опита за отравяне на Гебрев е съобщил на партньорските служби. Уверил Мей в подкрепата си за постигането на споразумение, което ще гарантира запазването на добрите отношения между Великобритания, ЕС и 27-те държави-членки. Той подчертал, че е изключително важно да се работи в няколко насоки, сред които освен този за границата между Северна Ирландия и Република Ирландия, но и сигурността и запазването на високите нива на сътрудничество в тази област и наличните инструменти, като се даде ексклузивитет на Обединеното кралство. България винаги е имала най-високо ниво на сътрудничество и много успешни съвместни действия със своите британски колеги и в рамките на Европол, и държи това да продължи и след Брекзит, обявил Борисов, съобщи правителствената пресслужба. Посочил, че за България е особено важен статутът на чужденците във Великобритания след Брекзит заради големия брой български граждани там и британски граждани тук.", "date": "2019.02.17", "title": "Борисов е разговарял с Тереза Мей по нейна инициатива"}
{"url": "https://www.dnevnik.bg/bulgaria/2019/02/17/3391747_nov_stroej_se_poiavi_na_metri_ot_plaja_v_kraimorie/", "text": "Нов строеж, предвиждащ двуетажна къща с подземен гараж и големи веранди, се появи на метри от плажа в Крайморие, на няколко километра от Бургас. Проверка на общината показа, че той е законен, съобщи Би Ти Ви. Терените край брега са възстановени земеделски земи, включени в разширението на квартала. С промените в Закона за Черноморското крайбрежие ограниченията за строителство в 100-метровата зона не важат за урбанизираните територии. \"Законът разрешава такова строителство и строежът, който в момента виждаме зад нас, е в съответствие с нормативните изисквания, той има всички необходими книжа\", коментира Веселина Илиева – главен архитект на община Бургас. Строителство се предвижда по цялото протежение на брега. Включен е и план за пешеходна алея и зелена зона. Докато жителите на Крайморие се възмущават, че строежът ще скрие гледката им, концесионерът на плажа Николай Димитров се притеснява, че брегът се срутва. \"Самата почва е ронлива, има опасност това нещо да падне в пясъка За мен е чудно как строят на граница на плаж, но има си органи\", коментира той. Снимка на започналите строителни дейности на метри от плажа се появи първоначално във Фейсбук. Кадърът е направен от въздух на 9 февруари и е бил публикуван вчера от автора му Стоян Тодоров, който се съгласи да го предостави на \"Дневник\".  Това е поредният случай на ново строителство по българското черноморско крайбрежие, който предизвиква проверка. През изминалия месец такива бяха направени на строежи в областите \"Алепу\" и \"Арапя\", както и на къмпингите \"Градина\" и \"Корал\".", "date": "2019.02.17", "title": "Нов строеж се появи на метри от плажа в Крайморие"}
{"url": "https://www.dnevnik.bg/photos/2019/02/17/3391656_fotogaleriia_svetovnite_snimki_na_denia_-_16_-_17/", "text": "Модел се подготвя в гримьорната преди да излезе на подиума в шоу от Седмицата на модата в Лондон, Великобртиания.", "date": "2019.02.17", "title": "Фотогалерия: Световните снимки на деня - 16 - 17 февруари 2019 г."}
{"url": "https://www.dnevnik.bg/sport/2019/02/17/3391746_dermendjiev_e_dovolen_ot_igrachite_sled_nai-dobriia_im/", "text": "Старши треньорът на \"Левски\" Георги Дерменджиев изрази задоволство от своите футболисти след  равенството с \"Локомотив\" (Пловдив) . 64-годишният специалист, който изведе \"Лудогорец\" до три титли и участие в групите на Шампионската лига, направи официален дебют начело на сините. Дерменджиев пое \"Левски\" на 22 януари, като замени на поста Славиша Стоянович. Той изведе отбора в пет контроли по време на зимната подготовка, в които сините записаха три загуби и две равенства. \"Аз съм доволен от момчетата, защото те претърпяха много и изтърпяха много. От моето идване този мач им е най-добрият. Бяха концентрирани в играта, но имаше доста голямо напрежение върху тях, защото искаха да се представят добре, да имат тази първа победа тук и да зарадват феновете, които дойдоха на стадиона\", каза Дерменджиев пред \"Диема спорт\". Според него бурните събития на \"Герена\" през последния месец са оказали влияние върху футболистите. \"Левски\" трябва да работи на много фронтове. За момента обаче това е ситуацията. Този психологически момент, който беше цял месец назад, се отразява върху играчите\", обясни треньорът на \"Левски\". Дерменджиев заяви, че няма да си поставя срокове кога тимът ще изглежда по начина, по който той иска. \"Искам заедно с отбора да постигнем една по-добра игра. Тепърва трябва да свикват с един по-различен стил.\"  \"Макар че резултатът не е в наша полза, имаше много моменти, в които контролирахме мача по правилен начин. Имаше естествено и много грешки, много неточности в позиционирането, които ще изглаждаме\", каза още той. По-рано тази седмица  Дерменджиев подписа договор за две години и половина . \"Хубаво е, че ръководството показва доверие с този дългосрочен договор. Треньорът обаче го държат успехите. Наред с това, което трябва да изградим като отбор, клуб и организация, трябва да се показват и резултати\", завърши той.", "date": "2019.02.17", "title": "Дерменджиев е доволен от играчите след \"най-добрия им мач, откакто дойдох\""}
{"url": "https://www.dnevnik.bg/sviat/2019/02/17/3391752_zdraveto_na_sergei_skripal_se_e_vloshilo_suobshtava/", "text": "Здравословното състояние на бившия полковник на руското Главно разузнавателно управление (ГРУ) Сергей Скрипал, преживял опит за отравяне през март миналата година, се е влошило. Това съобщи днес британският в. \"Сънди таймс\", цитиран от ТАСС и БТА. Изданието, което се позовава на добре информиран източник от разузнаването, пише, че във връзка с влошеното здраве на Скрипал лекарите отказват медицинска помощ в дома му, но уточнява, че състоянието му не е критично. Същият източник обаче даде да се разбере, че никой не може да прогнозира как ще се промени състоянието на бившия полковник от ГРУ, защото информациите за това какви могат да бъдат дългосрочните последици от отравяне с нервно-паралитично вещество са оскъдни. Друг източник на вестника, който не е от специалните служби, а от лондонската полиция, припомня, че Скрипал, за разлика от дъщеря си Юлия, не е в разцвета на годините си и в такова здравословно състояние, че да може да понесе подобни отравяния. Юлия, по думите на втория източник, сега е в добро здраве. В отговор на молба на ТАСС да коментира тази информация и да съобщи дали лондонската полиция е получила някаква информация за здравословното състояние на Скрипал говорител на Скотланд Ярд днес заяви: \"Не разполагаме с никаква информация по този въпрос\". На 4 март 2018 година Сергей Скрипал, който в Русия е осъден за шпионаж в полза на Великобритания, и неговата дъщеря Юлия, според официален Лондон, са били отровени с вещество \"Новичок\" в град Солсбъри, припомня ТАСС.", "date": "2019.02.17", "title": "Здравето на Сергей Скрипал се е влошило, съобщава \"Сънди таймс\""}
{"url": "https://www.dnevnik.bg/sviat/2019/02/16/3391224_borbata_na_erdogan_s_hranitelniia_teror_niama_da_spasi/", "text": "Трудна външнополитическа обстановка, битка с терористи и привърженици на Фетхуллах Гюлен, валутна криза - на пръв поглед това изглеждат най-големите проблеми на Турция. Месец и половина преди местните избори има и друга сериозна криза - това са покачващите се цени на храните (през януари увеличението бе 31% за година) и тежкото състояние на земеделието. Само за няколко дни кабинетът на президента Реджеп Тайип Ердоган прие няколко мерки в битка с инфлацията в сектора. Отворени бяха \"правителствени щандове за зеленчуци\", които според \"Ройтерс\" ще продават директно на гражданите, а търговците на дребно, обвинени, че раздуват цените, ще останат извън сметката. Според  \"Хюриет дейли нюз\"  общински зеленчуци и плодове ще се продават още по-евтино в интернет чрез специална платформа, поддържана от РТТ, пощенската платформа на страната. Ердоган не скрива гнева си - на събитие в сряда той каза, че хората са ядосани заради \"печалбарите\", чиито решения влияят на живота им. \"И ние сме ядосани. Затова решихме да продаваме плодове и зеленчуци по-евтино, причината не е да се състезаваме с търговците и занаятчиите.\" Според него тази продажба ще продължи и след изборите през март и дори може да се разпространи из цялата страна, отвъд Истанбул и Анкара. Властите говорят за \"хранителен терор\" спрямо всички, които \"изкуствено\" завишават цените. Без успех А търсенето е голямо - в първия ден от кампанията (11 февруари) в Истанбул са се продали 298 тона зеленчуци - лук, домати, спанак, краставици, патладжани, чушки. При лука например разликата може да достигне два пъти - \"правителствените щандове\" го продават за 2 лири на килограм, а брорсите за 3.5-4.5 лири. \"Правителството няма разходи\" като пластмасови торбички, заплати за служители, такси за щандове, цени за горива, казва за \"Ройтерс\" търговец, представил се като Юсуф. \"Всички негови разходи се плащат от нашия джоб\". Проблемите с лука вече  станаха известни по света . През ноември властите нахлуха в складове за лук по заповед на президента Реджеп Тайип Ердоган, а той обвини спекуланти за високите цени на този важен за турската кухня зеленчук. И след обисиките обаче цените не паднаха, а на правителството се наложи да смъкне до нула митата върху лука, за да направи износа по-евтин. Бакалиите и супермаркетите също са били обект на гнева на Ердоган. \"Лихвите по заемите намаляха, но цените на зеленчуците продължиха да нарастват,\" каза той в средата на януари. \"Ако бакалиите продължат да експлоатират хората ни, наш дълг е да ги държим отговорни и така и ще направим.\" В отговор веригите супермаркети избират да се откажат от някои продукти като патладжани и чушки, вместо да ги продават при по-високите цени и да рискуват гнева на правителството. Как обаче да се променят цените, след като спадът в инфлацията и лихвите заради намалелите данъци не променят нарасналите цени на торовете, пестицидите или фуража, а те се отразяват на стойността на продуктите,  пита \"Ал Монитор\" . Не са спекулантите Според турската статистическа служба земеделските производители са увеличили цените си с 16% през 2018 г., а цените на индустриалните хранителни продукти са нараснали с 34 на сто. В двата сектора от 15 години не е имало такъв дисбаланс и той дава сигнал, че в земеделието може да има и по-голямо свиване. Проблемът е в земеделското предлагане, а управляващата Партия на справедливостта и развитието не желае да се изправи срещу него. Проблемът, според  централната банка , е в структурни фактори и мерките за насърчаване на вноса само обезсърчават допълнително производителите. Сегашната криза се отразява на земеделието в Турция 10% от БВП през 1998 г., 6% през 2017-а и 5.7 на сто през миналата година. Упадъкът действително тече от 1980 г., когато субсидиите за сектора започват да се орязват. Това отчасти се случва като мярка за фискална дисциплина, макар през април 2006 г. да се приема нов закон, гарантиращ подкрепа за фермерите (във финансово изражение тя да е поне 1% от брутния вътрешен продукт). Браншова организация обаче смята, че това не се случва, а реалният дял на помощта от БВП понякога пада до 0.56 на сто. Затова мнозина се отказват от земеделието - през октомври делът на сектора в заетостта е 18.4% при 36 на сто през 2000 г. За това време 2.4 млн. са напуснали сектора. Фактор е и миграцията на младите към градските райони и застаряването в селските (фермерите са средно на 55 години). Едва една трета от земите се напояват, свива се и общата им площ. Проблем има и животновъдството - отчасти заради свиващите се пасища, отчасти заради политики, насърчаващи развъждането, зависимо от индустриален фураж, голяма част от суровините за който сега зависят от вноса. Цените се увелиличиха рязко заради срива на лирата.", "date": "2019.02.17", "title": "Борбата на Ердоган с \"хранителния терор\" няма да спаси турското земеделие"}
