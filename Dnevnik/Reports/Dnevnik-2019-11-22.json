{"url": "https://www.dnevnik.bg/sviat/2019/11/22/3996174_disertaciiata_na_blizuk_do_vuchich_ministur_izmesti/", "text": "Още снощи, когато сръбският президент Александър Вучич обяви, че е открита обширна шпионска мрежа на Русия, водещата тема в редица издания бе друга. Един от авторитетните вестници, \"Данас\", балканската телевизия N1 и дори за кратко най-четеното издание \"Блиц\" обърнаха повече внимание на решението на един университет. Белградският университет отхвърли твърдения на държавни институции и официални представители на Сърбия: финансовият министър Синиша Мали е плагиатствал в докторската си дисертация. Той е \"опирал текстове или цели параграфи от писанията на други автори, без да спомене имената им и е нарушил етичния кодекс на университета\", се казва в изявление. Докторската степен на Мали, писал за преструктурирането на икономиката и приватизацията, вече е в миналото, дипломата му е анулирана. Самият Мали отвърна, че е \"по-съсредоточен върху бюджета на Сърбия... работата, за която ми плащат сръбските граждани\".      Опозицията посрещна решението с радост. Мали е важен съюзник на Вучич, добил известност в България с медийни публикации за сделки с имоти, но в Сърбия, в много по-голяма степен, като кмет на Белград, какъвто бе до миналата година. Той се свързва със спорния проект \"Белград на вода\", променящ облика на савското крайбрежие с небостъргачи и съвременни сгради, които строи компания от Обединените арабски емирства. Министърът на финансите няма да подава оставка, а Вучич побърза да го защити - нарече решението \"дълбоко политическо\". Все пак добави, че не е чел работата му и не може да отсъди и го приветства, като иронизира възможността за действия на институции против властта в \"ерата на диктатурата\", както опозицията нарича управлението на Вучич. Напротив, смята президентът, решението показва \"колко напреднало\" е сръбското общество - преди пет или шест години (когато Вучич не бе на власт дори като премиер) то би било немислимо. За телевизия N1 бившият член на комисията за професионална етика в Белградския университет Слободан Първанович обаче отбеляза, че решението на институцията е отнело твърде много време - пет години - само защото става въпрос за държавен функционер и така случаят се е политизирал. Тъкмо това дава повод на противници на властта като студентското движение \"1 от 5 милиона\" (с името, използвано от хилядите протестиращи, излезли миналата есен по улиците на Белград и други големи градове с искане за реформи) допълнително да политизират въпроса, смята той.", "date": "2019.11.22", "title": "Дисертацията на близък до Вучич министър измести шпионажа в сръбските медии"}
{"url": "https://www.dnevnik.bg/sport/2019/11/22/3996029_parodiia_ili_logicheska_zadacha_za_naprednali_kak_se/", "text": "                         Ако сте почитатели на логическите задачи и главоблъсканиците, то пъзелът, наречен \"жребий за Евро 2020\", е точно за вас. Заради всички условности процедурата е сложна за проследяване. А резултатът? Необичайно \"теглене\" на жребий, при което всъщност една от шестте групи за европейското догодина вече е почти попълнена още преди церемонията на 30 ноември. \"Вчера отделих малко време, за да разбера формата. Най-накрая го схванах с помощта на два-трима души\", каза селекционерът на Германия Йоахим Льов. Руската агенция ТАСС определи жребия за \"пародия\". Слушайте внимателно, няма да повтаряме  Сложността на регламента идва от това, че по случай 60-годишнината от създаването на турнира Евро 2020 ще се проведе в 12 града в 12 държави. Заради това за пръв път от 1976 г. домакинът на шампионата не се класира директно за форума. Турнирът ще се проведе с 24 отбора, разпределени в шест групи по четири. УЕФА е разпределила по два домакина за всяка от групите. До момента  са се класирали седем от отборите, които ще приемат мачове на свой стадион , а други четири се надяват да намерят място през Лигата на нациите. Класиралите се домакини вече са поставени на точно определени места. С прилагането на политически ограничения от УЕФА, някои групи добиха почти пълен вид още преди жребия на 30 ноември.      Италия отиде в група А, Русия и Дания са в В, Холандия е С, а в D, E, F са съответно Англия, Испания и Германия. Белгия и Украйна бяха единствените отбори от първа урна без група, като вариантите за тях бяха B или С. Според правилата на УЕФА Русия и Украйна не могат да са в една група заради военния конфликт, като това автоматично прати Украйна при Холандия, а Белгия се събра с Русия и Дания. Единствената неизвестна за тази група е кой ще е четвъртият отбор. А вариантите са... само два - Финландия или Уелс. Разпределението на отборите по групи доведе до критики към УЕФА. Полузащитникът на Белгия Кевин де Бройне смята, че това е позорно. \"Футболът се превръща все повече в бизнес. Това отнема цялото напрежение и забавление на жребия. Не разбирам този нов формат\", каза Де Бройне. С политическите ограничения УЕФА се опитва на първо място да се застрахова и да избегне конфликти. Организацията търси баланс между политиката и спорта, но какво ще стане, ако ограниченията станат твърде много? \"Днес има много повече актьори. Помислете само за мача между България и Англия. Въвлечени са фенове, асоциации, има медиен натиск. Това са много по-сложни конфликти спрямо тези в миналото, , което затруднява УЕФА да очертае ясна линия: какво допускаме да се случи и какво не\", анализира професор Юрген Митаг пред \"Дойче веле\". В сложната схема УЕФА взима под внимание и евентуално класиране на Косово, Сърбия, Босна и Херцеговина, които участват в плейофите. Косово и Сърбия не могат да играят заедно, както Босна и Херцеговина и Русия няма да се изправят един срещу друг. По този начин мястото на победителите от четирите потока, които трябва да са в четвърта урна при жребия, вече е разпределено в групи C, D, Е, F. Така другите двата отбора от четвърта урна Уелс и Финландия ще попаднат в една от първите две групи при Италия или заедно с Белгия, Русия и Дания.  Същото и за плейофите    В петък по обед България научи съперниците си за плейофа за европейското. И там жребият протече по сходен начин. Още след първата изтеглена топка почти всичко вече беше известно. България  ще приеме Унгария на 26 март , а при победа ще е домакин на Исландия или Румъния в опит да се класира за първо голямо първенство след Евро 2004. След кратка почивка жребият продължи, за да бъдат направени \"доуточнявщи\" тегления. От тях се разбра, че ако българският отбор сбъдне мечтата си и се класира, на Евро 2020 ще е в група със световния шампион от 2014 г. Германия.", "date": "2019.11.22", "title": "\"Пародия\" или логическа задача за напреднали: как се \"тегли\" жребият за Евро 2020"}
{"url": "https://www.dnevnik.bg/analizi/2019/11/22/3995747_narusheni_li_sa_pravata_na_pochinaloto_momchence/", "text": "                         Има няколко съществени въпроса, свързани лечението на починалото 3-годишно дете. Първият въпрос е нарушени ли са правата като пациент на малкия Александър? Законът за здравето определя в своя член 86, че всеки пациент има право на достъпна и качествена медицинска помощ. Според чл. 81 на същия закон достъпната медицинска помощ се осъществява на принципите за на дейностите между лечебните заведения. Оказването на спешна медицинска помощ е безусловно. Чл. 100 на закона гласи, че \"Всяко лечебно заведение е длъжно да извърши възможния обем медицински дейности при пациент в спешно състояние независимо от неговото гражданство, адрес или здравноосигурителен статут.\" Чл. 222 предвижда, че \"Лекар, лекар по дентална медицина, медицинска сестра, акушерка и фелдшер, който откаже оказването на спешна медицинска помощ на лице в критично за живота му състояние, се наказва с глоба от 1000 до 5000 лв., а при повторно нарушение - с лишаване от правото да упражнява професията си за срок от три месеца до една година.\" Накрая законът в своя чл. 2 издига в принцип, че \"осигуряването на достъпна и качествена здравна помощ се оказва с приоритет за деца, бременни и майки на деца до една година;\" Какво знаем за случая с Александър? Знаем, че след разболяването му родителите са го завели на преглед при неговия общопрактикуващ лекар, който му е предписал лекарства. На следващия ден родителите, виждайки че детето им се влошава, търсят отново медицинска помощ. Денят е почивен и общопрактикуващият лекар не е на работа. Не знаем, Детето е заведено за преглед в спешното отделение на педиатричната болница. Оттам е насочено към болница \"Лозенец\", където е прегледано и са му предписани допълнителни лекарства. Тъй като състоянието му не се подобрява, детето отново е заведено на преглед в детската болница, където впоследствие е хоспитализирано. Няколко часа след хоспитализацията състоянието се влошава и детето е преведено в болница \"Пирогов\", където след още няколко часа е починало. Това са фактите, които са известни към този момент. Настъпването на смъртта е достатъчно основание да заключим, че детето се е нуждаело от спешна медицинска помощ. Посещението на няколко лечебни заведения в продължение на два дни и това, че хоспитализацията е извършена едва няколко часа преди смъртта, е основание да заключим, че медицинската помощ не е била своевременна. Няма никакви данни за сътрудничество, последователност и координираност на медицинските дейности между общопрактикуващия лекар и лекарите от детската болница и между тях и тези от болница \"Лозенец\". Здравната ни система не е осигурила никакви условия, за да се приложи принципът за приоритетно оказване на медицинска помощ на деца – в случая Александър е третиран така, както би бил третиран всеки на неговото място независимо на каква възраст е. Фактическото описание на обстоятелствата е достатъчно, за да се направи обоснован извод, че и в нарушения на правата му като пациент. Вторият съществен въпрос, който следва от така направения извод за нарушени права, е кой е отговорен за това и има ли връзка между нарушените права на пациента и настъпването на смъртта? Отговор на този въпрос могат да дадат единствено компетентните органи – Агенция \"Медицински надзор\", прокуратурата и в крайна сметка съдът, след изясняване на всички факти и обстоятелства, изслушване на свидетели, експертизи и др. Лекарите могат да се освободят от наказателна отговорност, ако се установи, че изходът от заболяването би бил един и същ, независимо от вида и времето на положените грижи. Ако в хода на разследването се установи, че фаталният изход би настъпил, независимо от това кога е бил хоспитализиран Александър и че няма медицинска дейност, която ако е била приложена, би предотвратила настъпването на смъртта, то нарушените права ще имат само административен характер. Лекарите ще се освободят от наказателна отговорност и ако се установи, че по независещи от тях обстоятелства (непреодолима сила) Административната отговорност от своя страна може да бъде адресирана не само към лекарите, извършили или неизвършили определени дейности. Тя може да бъде отнесена и към ръководителите на лечебните заведения, ако се установи, че не са създали подходяща организация на работа. Накрая административната отговорност може да бъде адресирана и към министъра на здравеопазването или Министерския съвет, ако се установи, че приети от тях подзаконови нормативни актове възпрепятстват лекарите и лечебните заведения да спазват заложените в закона принципи. Законът обаче не предвижда административна санкция за това. Отговорността тук е само политическа.", "date": "2019.11.22", "title": "Нарушени ли са правата на починалото момченце"}
{"url": "https://www.dnevnik.bg/sviat/2019/11/22/3994771_durjavi_v_top-10_na_zamursitelite_shte_izkopaiat_mnogo/", "text": "Водещите, производители на изкопаеми горива - петрол, въглища и природен газ, планират в следващите 10 години значително да надхвърлят количествата, посочени според Парижкото споразумение за климата за праг, над който следва бързо затопляне на планетата. Десет държави, сред които големи замърсители като Китай и САЩ, ще изкопаят от земните недра горива, чието изгаряне би надхвърлило между 50% и 120% емисиите в договореното в споразумението от 2015 г. Останалите страни са Германия, Великобритания, Норвегия, Русия, Канада, Индия, Австралия и Индонезия. Но авторите още в друг  доклад  - разпространен от Агенцията на ООН за околната среда (UNEP), обявяват, че това разминаване е голямо както никога досега и ако държавите не обновят незабавно ангажиментите си и дългосрочните си стратегии, надхвърляне на загряването на планетата с 1.5 градуса над средногодишната температура става неизбежно, а оставането \"доста под\" 2 градуса по Целзий е все по-съмнително. При това техните анализи не включват емисиите от обработката на земи, тъй като за този източник няма надеждни данни. През 2009 г. в Копенхаген 140 държави подписаха климатично споразумение и 85 от тях обещаха до 2020 г. да намалят или да удържат растежа на вредните си емисии. При Парижкото споразумение от 2015 г. фокусът се премести върху 2030 г., а прогнозите за надхвърлянето на емисиите се движеха от най-оптимичстичните 5 гигатона въглероден диоксид годишно до 13-15 гигатона, смятани за по-реалистични. В новия доклад е обявена шокиращата прогноза за 39 гигатона въглероден диоксид - това за 13 гигатона, или 53% над прага за сдържане затоплянето на планетата до 2 градуса - само от производството на петрол, въглища и газ в следващите 10 години от анализираните 10 държави. Спрямо все още валидната, но смятана вече от мнозина за непостижима, цел за затопляне от 1.5 градуса, надхвърлянето е 21 гигатона, или 120% над необходимото. Тази разлика става още по-голяма, ако така се продължава до 2040 г. - съответно 110% и 210% над целите от 2 и 1.5 градуса по Целзий, казват анализаторите. Те са работили по поръчка на UNEP, Стокхолмския институт за околната среда (Stockholm Environment Institute), Международния институт за устойчиво развитие (International Institute for Sustainable Development), Институтът за международно развитие (Overseas Development Institute) и Центъра за международни изследвания на климата и околната среда и климатични анализи (Centre for International Climate and Environmental Research and Climate Analytics, CICERO) В момента разминаването при въглеродните емисии към 2020 г. е такова, че все едно през последните 10 години нищо не е правено за овладяването и намаляването им, казват авторите. Още докладът на ООН от 2016 г. предупреди, че продължаването на сега прилаганите политики ще доведе до повишаване на глобалната средна температура в края на века до 3.4-3.7 градуса спрямо нивата от доиндустриалната епоха. Това разминаване е най-голямо при въглищата - десетте анализирани държави ще изкопаят в следващото десетилетие 150% повече, отколкото съответства на сценарий за затопляне с 2 градуса и 280% при този за затопляне до градус и половина. \"Продължаващата експанзия в производството на изкопаеми горива и разширяващото се разминаване са демонстрирани от комбинацията от амбициозни национални планове, правителствени субсидии за производителите и други форми на обществено финансиране\", допълва докладът. Правителствената помощ е в най-различни форми и в цялата производствена и търговска верига - разрешителни за проучване и добив, преки инвестиции, финансиране на изследвания и разработки, данъчни преференции, поемане на отговорност за евентуални рискове, траспортиране, преработка, маркетинг, почистване и възстановяване на замърсени места. Много от анализираните държави разчитат да изнасят добитото (предимно САЩ, Русия и Канада), а други планират за ограничат вноса и да засилят местния добив (Китай и Индия). Нетният резултат от това може да се окаже свръхинвестиране в сектора, засилен риск за стандартните активи, работници и общности, както и невъзможност да се излезе от траекторията за високи вредни емисии. Докладът, разпространен от UNEP, също посочва, че само 10-11 големи държави имат много значителни емисии от въглища. За тях спирането на този добив и изгаряне представлява голямо политическо и икономическо предизвикателство, за справянето с което се изисква време. Но и тук авторите настояват да се премахнат националните субсидии и да се включи в определянето на цената, която трябва да се плати, на външни за сектора фактори. Така ще се формират и приходи за отговор на бъдещи обществени предизвикателства пред прехода от изкопаеми към възобновяеми горива. Под това се разбират засегнатите работнически общности, собственици на въглищни мини и въгледобивната и преработващата индустрии, балансирането на цените на енергията за различни социални групи и енергийно интензивни производства и др.     ", "date": "2019.11.22", "title": "Държави в Топ 10 на замърсителите ще изкопаят много повече горива до 2030 г."}
{"url": "https://www.dnevnik.bg/sport/2019/11/22/3995512_futbolnite_nacionali_shte_nauchat_supernicite_v/", "text": "С жребий в централата на УЕФА в Нион днес ще бъдат определени съперниците на България в плейофите за  класиране на Евро 2020 . Националният отбор ще научи в 13 часа срещу кои отбори ще трябва да се изправи през март 2020 г., ако иска да играе на първи голям футболен турнир от 2004 г. насам. След изиграването на квалификациите се  класираха 20 отбора , като други 16 ще определят последните четири финалиста на първенството. Пред България се отваря такава възможност след доброто представяне в Лигата на нациите през 2018 г., а жребий ще определи дали съставът ще бъде в поток А или С. Три отбора между България, Румъния, Израел и Унгария ще бъдат изтеглени в поток А, където е Исландия. Четвъртият отбор ще отиде в поток С, където в полуфинала ще гостува на Шотландия, а при евентуален успех ще спори с победителя от Норвегия - Сърбия. Мачовете ще се играят в края на март догодина. Само победителят от всеки поток се класира за европейското.", "date": "2019.11.22", "title": "С надежда за Евро 2020 футболните национали ще научат съперниците за плейофите"}
{"url": "https://www.dnevnik.bg/evropa/2019/11/22/3995328_zashto_evropa_ne_nasurchava_legalnata_migraciia/", "text": "                         В Европа има голямо търсене на болногледачи, чистачи и строители - работа, която би могла да бъде поета от легални имигранти без висока квалификация. Това обаче почти не се случва нито в Германия, нито в другите европейски държави, сочи проучването \"Легални пътища към Европа\", което разглежда ситуацията в Германия, Испания, Италия, Франция и Швеция. В неговия фокус са хората с ограничена или средна квалификация от африканските държави, в които няма война, т.е. няма основание за искане на убежище. \"Нашият въпрос беше: Има ли легални алтернативи за тези хора да работят в Европа или да получат образование, вместо да имигрират нелегално?\", казва Каролине Поп от Съвета на германските фондации за интеграция и миграция. Краткият отговор гласи: само в изключителни случаи. Предимствата на сезонната работа Едно от тези изключения е именно сезонната работа. Докато Германия наема основно работници от другите държави в ЕС, усилията на Франция, Испания и Италия са по-скоро насочени към трети страни. Миналата година броят на получилите за първи път разрешение за пребиваване за сезонна работа в Испания е бил почти 14 хил., а в Италия – над 5 500. Италианците обаче често заобикалят дългата процедура и наемат нелегални мигранти, които вече са в страната, така че броят на чуждестранните работници там всъщност е по-висок. С наемането на нелегални имигранти се ограничава една от малкото опции за легална миграция. Когато политиците нямат ясни цели Извън сезонната работа в изследваните европейски държави има само няколко възможности за легална миграция. Изследването дава следното обяснение: \"Има няколко основания, които осмислят легалната миграция. Но невинаги е ясно кое от тях е на преден план\". Основанията за стимулирането на легалната миграция определят и прилаганите мерки. Ако се цели удовлетворяване на нуждите на трудовия пазар, трябва тези нужди да бъдат анализирани и да бъдат въведени по-бързи процедури. Ако целта обаче е противодействие на нелегалната миграция, трябва първо да стане ясно кой вече е в страната и тогава да бъдат приложени необходимите мерки в държавата, от която е дошъл. Тъй като тези причини не се разделят ясно една от друга, \"политиците често действат хаотично\", казва Поп. Борбата с нерегламентираната миграция Легалната миграция често бива разглеждана като сигурен начин за борба срещу нерегламентираните миграционни потоци. Затова бъдещият председател на Европейската комисия Урсула фон дер Лайен обяви, че иска така да реформира системата за получаване на бежански статут, така че да има повече възможности за легална миграция. Още през 2016-а година Европейският съюз определи откриването на легални начини за миграция като неотложен приоритет паралелно с ограничаването на нерегламентираните миграционни потоци. Но данните от проучването не позволяват да се определи доколко легалната миграция предотвратява нелегалната. Връзка обаче със сигурност има. Това показва примерът с регламента, приет в Германия по отношение на държавите от Западните Балкани. След като през 2014-а и 2015-а година във Федералната република пристигнаха много хора от шестте балкански държави, които нямат шанс за бежански статут, правителството прие цяла поредица от мерки. Така освен признаването на държавите за сигурни, се създаде и възможността за легална миграция при наличието на работни места. Първите анализи показват, че мерките са подействали и трансформацията от нерегулирана към легална миграция е възможна. Различни пътища, един и същи резултат При въвеждането на правилата спрямо Западните Балкани, Германия се ориентира по примера на Швеция. За разлика от другите изследвани държави, в Швеция е наложен принцип, според който легалната миграция е съобразена с нуждите на трудовия пазар. Всеки има правото да имигрира в Швеция, ако от него има потребност. Изискването е сключен трудов договор, т.е. определящо е решението на работодателя. Германия, Испания, Италия и Франция използват сложна система, базирана на контингенти, изследвания на трудовия пазар и двустранни споразумения, които определят нуждата от легална имиграция. И в петте случая изследването стига до един и същи резултат: \"В повечето държави висококвалифицираната работна ръка е предпочитана пред нискоквалифицираната\". Но спасение в нелегалната миграция обикновено търсят тъкмо хората с ниско образование.", "date": "2019.11.22", "title": "Защо Европа не насърчава легалната миграция"}
{"url": "https://www.dnevnik.bg/sviat/2019/11/22/3995682_kitai_i_rusiia_prehvurliha_v_kosmosa_senchestata_si/", "text": "Половин век след първото кацане на Луната навлизаме в нова космическа ера. Вчера външните министри на НАТО признаха Космоса за \"оперативно поле\". Това му дава същия статут, както въздушното пространство, сушата, морето и киберпространството, където нападение срещу една страна би предизвикало колективен отпор - гаранцията на член 5 (от договора за алианса). Това става след като през юни НАТО прие първата си досега космическа политика. Макар че Космосът е арена за геополитическо съперничество от 50-те години насам, през последните десетина години той стана главен обект на опитите на новоутвърждаващи се сили, като Русия и Китай, да оспорват международния ред и военната хегемония на Запада. Космическата активност вече не е елитна и скъпа игра. Само за няколко години нови технологии, даващи възможност за евтини изстрелвания и за сателити с много възможности, отпушиха простор за широк кръг от търговски \"актьори\". Това, което е добра новина за бизнес проекти като \"Блу Ориджин\" на Джеф Безос и \"Спейс Eкс\" на Илон Мъск, обаче е добра новина и за страни, които желаят да навредят на Запада. Иран и Северна Корея разполагат с независими собствени възможности да изстрелват (ракети и космически обекти). Стартовият изстрел за надпреварата бе даден през януари 2007 г., когато Китай изпробва антисателитна ракета. Тестът бе успешен, той унищожи повреден 8-годишен метеорологичен спътник и показа способността на Пекин да се защитава от сателитно следене в случай на война. Изправен пред международни критики (сателитът разпръсна стотици опасни отломки в космоса), Китай каза, че няма планове за подобни тестове в бъдеще. Такива обаче бяха извършени и през 2010, 2013 и 2014 година. В годините след това космическата оръжейна надпревара еволюира. Според доклад на военното разузнаване на САЩ, надпреварата ще включва електронна война, насочвани енергийни оръжия и кибератаки. Използването на такива оръжия, включително лазери, но първите разработки в тази насока вече имат последствия. Военните зависят от сателити за наземни комуникации, за откриване и следене, а технологичният напредък означава, че същите тези сателити са все по-уязвими при атака или външно въздействие. САЩ, които са наясно, че ненадминатата им способност да използват силата си на Земята зависи от широка мрежа от сателити, започнаха собствена кампания да запазят превъзходството си в периода след Студената война. През август американският президент Доналд Тръмп създаде Космическо командване на САЩ - първият нов клон на въоръжени сили след създаването на ВВС през 1947 г. Той стана обект на присмех при първоначалното обявяване на намерението си миналата година, но този пример след това бе последван и от Франция. За Китай овладяването на Космоса със сигурност е ключов стратегически приоритет. През януари той шокира света, когато осъществи кацане на сонда-робот, Чанъе-4, на обратната страна на Луната. Бъдещите му планове са още по-амбициозни. Той има намерение да изгради роботизирана изследователска станция на Луната до 2025 г. и да изпрати астронавти там до 2035-а. За осъществяването на тези \"космически\" цели залага по 8 млрд. долара бюджета си всяка година според американската Космическа фондация. В същото време Русия, въпреки някои шумни провали при изстрелвания през последните години, също е космическа сила. През май президентът Владимир Путин каза, че \"запазването на стратегическата стабилност и военния паритет\" зависи от \"способността на Русия ефективно да решава стратегически задачи в открития космос\". Фактът, че Международната космическа станция зависи от руски ракети носители укрепва възможностите на Кремъл да остане глобална сила. Във време, когато сателитите улесняват всичко - от забавления до навигация, нашата зависимост от Космоса трябва да бъде \"подплатена\" от нашата способност да я обезопасим. Това означава, че Западът ще трябва да вложи повече инвестиции в оръжия за космически битки, отколкото нашите противници. При всичко това, обаче, липсва и договор за контрол на оръжейната надпревара в Космоса, малко са и правилата и процедурите за решаване на спорове. Договорът за открития Космос от 1967 г. в Космоса, но не казва нищо за конвенционални оръжия. Договорът провъзгласява Космоса за \"достояние на цялото човечество\", но (тази формулировка) оставя значително място за изопачени интерпретации. Това е особено обезпокоително, защото, както каза през април временният министър на отбраната на САЩ Патрик Шанахан, \"следващият голям конфликт може да бъде спечелен или загубен в Космоса\". /БТА", "date": "2019.11.22", "title": "Китай и Русия прехвърлиха в Космоса сенчестата си война срещу Запада"}
{"url": "https://www.dnevnik.bg/evropa/zemedelie/2019/11/22/3995525_es_shte_zadeli_nad_200_mln_evro_prez_2020_g_za/", "text": "През следващата година ЕК ще отпусне 200.9 млн. евро за финансиране на промоционални кампании за земеделски и хранителни продукти вътре в ЕС или в трети страни. Това предвижда приетата през седмицата от Брюксел работна програма. Повече от половината от средствата- общо 118 млн. евро ще бъдат предназначени за кампании в държави извън ЕС с потенциал за висок растеж на износа. Сред тях са Китай, Япония, Канада, Корея, САЩ и Мексико. През 2020 г. отново ще има възможност да се кандидатства с индивидуални програми, идващи от една държава-членка, за които ще отидат 100 млн. евро от сумата, и мултинационални програми, в които са се включили поне две държави, за които са отделени 91.4 млн. евро. Сред приоритетите и през следващата година ще са промотирането на продукти със защитени наименования както на вътрешноевропейския пазар, тази и във външни страни. Допълнителен фокус на кампаниите ще бъде също така да се подчертаят високите стандарти за безопасност и качество, както и разнообразието и традиционните аспекти на селскостопанските и хранителни продукти в ЕС, се посочва в съобщението на комисията. В свое изявление комисарят по земеделието Фил Хоган казва, че репутацията на Европа в земеделските и хранителни продукти е без аналог. \"ЕС не е най-големият световен износител на храни по случайност\", казва още той. Хоган съобщава още, че действащите търговски споразумения с различни държави създават условия за увеличение на износа, а политиката за популяризиране на европейските храни, чиито бюджет непрекъснато се увеличава, подкрепя производителите да промотират своите продукти, но също така и да посрещат трудностите на пазара чрез увеличаване на информираността за тях. Промоционалните програми на земеделски и хранителни продукти целят да популяризират европейското производство като особеното при тях е, че спечелилите финансиране организации не могат да рекламират отделни търговски марки, а само вида продукт. През последните години български неправителствени организации също са се възползвали от финансирането- в други държави са представяни кисело мляко, бяло саламурено сирене, кашкавал, пресни череши, лютеница и конфитюри, различни видове вина и др. Първите промоционални кампании на други европейски държави в България пък бяха проведена в наверечието на приемането на страната в ЕС през 2007 г.: тогава полско сдружение проведе кампанията \"Морковче\", която промотираше ползите от сока от моркови, а гръцка регионална организация презентира местното пилешко месо. В следващите години интерес към България проявиха и европейски производители на маслини, вина, сирена, плодове и други продукти. През 2019 г. ЕС отдели за промоция на земеделски и хранителни продукти 191.6 млн. евро, а година по-рано- 179 млн. евро.", "date": "2019.11.22", "title": "EС ще задели над 200 млн. евро през 2020 г. за промоция на храни"}
{"url": "https://www.dnevnik.bg/sport/2019/11/22/3995716_fotogaleriia_vulshebniiat_sviat_na_bulgarskite/", "text": "Спектакълът \"Светът на златните момичета\" показа красотата на българската художествена гимнастика.", "date": "2019.11.22", "title": "Фотогалерия: Вълшебният свят на българските гимнастички"}
{"url": "https://www.dnevnik.bg/hrana_i_napitki/2019/11/22/3995620_koi_sa_nai-dobrite_vineni_raioni_v_sveta/", "text": "Това е един от въпросите, които ще бъдат обсъждани по време на майсторските класове в рамките на деветото издание на  DiVino.Taste , което започва днес в \"Интер експо център\". В програмата по традиция са включени майсторски класове, в които ще бъдат представени някои от най-известните винарски райони в света, различни видове вино и последните тенденции в производството. Водещи на майсторските класове ще бъдат утвърдени световни и български винени експерти. За фестивала пристига най-младият Master of Wine на Германия, Константин Баум MW. Пред българската публика той няма да говори за вината на изток от Рейн, а ще представи вината на Калифорния. Като посланик на Калифорнийския винен институт за Европа, Константин Баум MW ще поведе на задълбочена обиколка из Златния американски щат, с неговите хора, геология, климат и страхотни вина. Собственик и мениджър е на иновативната онлайн компания meinelese.de, която се занимава с внос на бутикови вина от Европа и с дистрибуцията им в Германия. Константин Баум управлява винената програма в един от най-добрите хотели в света – Brenners Park-Hotel в Баден Баден. Той е и много активен в социалните медии с над 15 хил. последователи в Instagram и  канал в YouTube  с над 200 хил. гледания. Деветото издание на DiVino.Taste отделя внимание и на легендарните подсилен вина от Иберийския полуостров и остров Мадейра. Обвити в лека загадъчност, Херес, Порто и Мадейра не са лесни за разбиране и сякаш все остават встрани от отъпканите винени пътища. Уникален шанс да се дегустират незабравими вина и да се разширят познанията за херес, порто и мадейра дава майсторският клас с водещ Благой Кузмански. Той е един от 20-те посланици на шери в света, дипломирани през 2018 в град Херес след много стриктен подбор. Работил e като сомелиер в Лондон и САЩ. Учи в Court of Master Sommeliers, където се провежда смятаният за най-труден изпит в света на виното. Желанието му е да стане един от по-малко от 300-те Master Sommeliers в света. В момента работи като баер и главен сомелиер за Seewines. Дълбоката връзка между изкуството и виното ще демонстрира талантливият класически пианист, Иво Върбанов. Създал през 2005 лозе край село Изворово в Южен Сакар, той започва да произвежда забележителни вина и е убеден, че тероарът там се проявява по впечатляващ начин в характера на сирата. Високо оценени и в България, и в чужбина, вината на Иво Върбанов от този сорт са плътни и мощни – големи вина с характер и сериозен потенциал за отлежаване, казват организаторите. Самият той е автор на концепцията на тези вина и ще води вертикалната дегустация на 8 реколти сира – от 2017 назад до 2009. Идеята е да покаже как отлежава и се развива през годините сирата от изключителния тероар на Южен Сакар. Като продукт на природата, толкова близък до виното, и тази година DiVino.Taste отделя заслужено внимание на зехтина. Качествените испански зехтини често печелят най-високи отличия на престижните международни конкурси, а Испания е категоричен световен лидер в производството на \"течното злато\" на Средиземноморието. Утвърден познавач и сертифициран сомелиер по зехтин в International Culinary Centre и Olive Oil Times Education Lab в Ню Йорк, Анна Петкова ще представи някои от най-добрите зехтини в света от три емблематични провинции на Андалусия – Севиля, Кордоба и Хаен – хилядолетни земи на маслинови дървета и зехтин. Анна Петкова има собствен проект – mypureolive и е посланик на културата EVOO (Extra Virgin Olive Oil). В майсторския клас ще се включи и испански гост от Nobleza del Sur, революционери в производството на най-качествен натурален екстра върджин зехтин в Хаен. Ще бъдат предложени и майсторски хапки, демонстриращи как всеки зехтин се съчетава с храна и как се използва в приготвянето на храната. Тази отговорна задача е поверена на Севда Димитрова, победител в Master Chef България 2016.", "date": "2019.11.22", "title": "Кои са най-добрите винени райони в света"}
{"url": "https://www.dnevnik.bg/analizi/2019/11/22/3995308_liavoto_sled_1989_g/", "text": "Описанието на (пост)прехода е като уравнение с много неизвестни: всички са убедени, че са наясно \"как\" са (били) нещата, но винаги се изплъзва по някое и друго \"защо\", има подмяна на желания и цели. И няма как хаосът да не е голям, предвид множеството пертурбации в последните трийсет години и то на неща, които и до днес си остават неясни или неизяснени. . Твърдя, че е поредното, тъй като се сещам за поне няколко такива \"червени писма\" през последните седем години, изпълнени с едни и същи констатации за \"предаването на левите идеи\" и \"отказа от автентично лявото в България\". С тази разлика, че ако първото бе насочено срещу Сергей Станишев като председател на БСП, последното е подписано от самия Станишев като лидер на ПЕС, но интересното е, че твърденията вътре са почти идентични. През юни 2015 г. пак 50 видни социалисти написаха \"червено писмо\" в дома-музей \"Димитър Благоев\", че \"БСП не води идеологически дебат, а всичко е само пиар; че лявата идеология е отдавна подменена с фразеология; че всяко мнение, различно от това на ръководството, е запушвано, даже наказвано; че на видни позиции се издигат хора с дясно мислене и антисоциалистически идеи; че има корпоративно и бизнес обвързване на БСП с оглед на нечии цели\". Сега повечето от тези хора (като Кирил Добрев и други) са зад Корнелия Нинова и твърдят противоположни неща. И обратното, в новото писмо на 50-те (подписано от Сергей Станишев и Михаил Миков четем следното:  Подмяната \"Нови лица\" доведе до разбиване на партийни структури, до концесиониране на партийни листи, с цел бизнес интереси и задкулисни договорки с други политически сили. Налаганата линия на \"разтваряне на БСП\" към и сред неясни политически, а често и бизнес общности, доведе до обезличаване и неразпознаваемост на самата партия. Оставям този анализ на бъдещите историци на БСП, защото целта ми в случая е по-различна. И тя е по-скоро да използвам \"лявото\" като политически маркер за \"прехода\", колкото и в тези понятия да се влагат коренно различни съдържания. И то поради няколко причини. Първо, заради пряката връзка на \"обновената БСП\" с \"бившия режим\" на БКП (\"реален социализъм\" по терминология и \"комунизъм\" по идеология\"). Вкоренеността в \"светлото минало на соца\" (заменило \"светлото бъдеще\" на утопията\") беше една от константите на политическия сблъсък в България (поне до първите години на XXI в.), довела до противопоставянето \"комунисти-антикомунисти\". В което е и българската \"ретро-утопия\" или специфика спрямо останалите източноевропейски страни, където \"комунистическата идея\" сравнително бързо се \"социалдемократизира\". У нас лидерите на БСП направиха всичко възможно, за да задържат носталгичния си електорат, да се \"разминат с времето\" (оттук и битката им с БСДП на д-р Детлиев, което е отделна тема). . Доколкото по неговото признание \"социалистическото движение в България представлява това особено, че се яви, преди да се яви движението на пролетариата\" (\"Принос към историята на социализма в България\", 1906 г.). Да повторим: в България след 1881 г. е привнесен \"социализъм\", още преди да е имало пролетариат, което му осигурило един вид \"изпреварващо отражение\" (по Тодор Павлов). И то под грижите на \"научния социализъм\". По сходен начин след 1989 г. \"комунизмът\" в България се превърна в поле на идеологически сблъсък, след като беше слязъл от сцената навсякъде в Източна Европа (дори в бившия СССР). И докато другите бивши \"социалистически страни\" извършваха промени, у нас \"социалистите\" спечелиха (или манипулираха) изборите през 1990 г. с обещанията за \"плавен преход\", вместо с \"шокова терапия\". С което подготвиха истинския \"шок\" (без терапия). Но по-късно, извършен от други (от \"десните\"), и то на много по-висока социална цена. Второ, пак \"вляво\" дойде и разломът Лилов-Луканов, основополагащ за \"прехода\". Докато \"стратегът Лилов\" държеше на \"идеологическата кабала\", тоест на \"демократичния социализъм\" (каквото и да означаваше това), Луканов и съмишлениците му бързаха да \"преразпределят собствеността\" и да наложат своя версия на \"пазарната икономика\". По Андрей Райчев – власт и собственост са двете лица на една и съща монета, които задават нормализацията, тоест така преходът бива осъществен. Поради което \"лукановистите\" бяха склонни на игра със Запада и поддържането на модерна лява фасада, докато \"лиловистите\" държаха на \"перестройката\" и дирижиран \"социализъм с човешко лице\". В същото време новосъздадената демократична опозиция се чудеше как да \"демонтира системата\" – чрез нова Конституция и демократични институции, гарантиращи \"върховенство на закона\". А междувременно \"някой\" (кой ли?) създаде първите \"организирани групировки\" и мутрите, които завзеха улицата, \"застраховайки\" всичко наред. Натрупаният бърз капитал на тези \"честни частници\" радикално промени правилата на играта. Трето, някъде от средата на 90-те в БСП започна идейна дискусия каква партия е \"столетницата\" – \"модерна лява\" (с \"път към Европа\") или традиционно лява (неокомунистическа). Едни и същи лица влизаха и излизаха от БСП, което не е най-важното в случая, доколкото неколцина от тях дори при Корнелия Нинова са \"гурута\" зад кадър, тяхна е и тезата за \"орбанизацията\" на БСП. И тук някъде изниква \"патриотизацията на БСП\". Тя е пряко свързана пак с наследството на БКП – с \"възродителния процес\", разбира се, но и с честванията на \"1300 години България\" през 1981 г., върнали целия идеологически регистър на национализма, който в момента е на употреба не само в БСП, но и при \"обединените патриоти\". Тъкмо в тази \"патриотизация\" е и идейното наследство на Тодор Живков или Пенчо Кубадински от последното десетилетие преди 1989 г. Онези, които са го живели, няма как да го забравят. . Включително със съдбата на държавата и, уви, с всички нас. При Жан Виденов (дошъл с подкрепата на идеолозите-\"лиловисти\") БСП проведе \"неокомунистически експеримент\", уникален за Източна Европа. Експеримент на \"антипазарното ляво\". И крахът – в мащабите на малка България – ни върна, но на наш гръб, към хиперинфлацията на Голямата депресия от 1929-1931 г. При Георги Първанов – националистически опонент на \"лиловистите\" от началото на 90-те, противник на връщането на имената на българските турци – БСП се върна към идеологическия регистър на \"живковизма\", склонявайки обаче за членство в НАТО. За останалото, включително за едно пълноправно членство в ПЕС, обаче бе потребно ново и по-модерно лице. Така, след като Първанов ненадейно стана президент, на хоризонта изникна \"идеалната кандидатура\" на Сергей Станишев – \"дете на Политбюро\", но с европейска визия и международни амбиции. Сергей Станишев бе въплътената мечта на \"лукановистите\" – европейска фасада, широка (тройна) коалиция, пълноценно разпределяне на бизнес-интересите, че и \"плосък данък\". Пълен ужас за \"лиловистите\". Разцеплението на десницата (СДС-ДСБ) и появата на популизма в центъра (в лицето на Бойко Борисов) обаче доведоха до нови времена, в които удобната формула за \"лявото\" като \"червено в ядрото и националистическо в периферията\" просто спря да работи. БСП започна да губи от ГЕРБ. Не проработи нито европеизираният \"лукановизъм\" на Сергей Станишев, нито осъвремененият \"лиловизъм\" на Михаил Миков. Загуба след загуба. И спорове, спорове – къде и какво е \"лявото\" , без каквито и да било външни идеологически примеси. \"Правешки популизъм\" с неприкрита националистическа реторика. Неслучайно мандатът на новата лидерка на БСП започна с поклонение пред паметника на Живков в Правец. А ще завърши как – се питат мнозина. В \"лява коалиция\" с \"Възраждане\" на Костадин Костадинов или (заедно с ВМРО) на \"Луковмарш\"? След един дебат в \"Панорама\" между Ангел Джамбазки и Калоян Паргов, в който последният си замълча след остра реплика за \"Луковмарш\", дори това не изглежда чак дотам невъзможно. Късото съединение между времената ражда каква ли не история, обичал да повтаря немският социолог Георг Зимел. Миналото лесно става настояще, но и настоящето се пробужда във вид на най-неподозирано минало.", "date": "2019.11.22", "title": "\"Лявото\" след 1989 г."}
{"url": "https://www.dnevnik.bg/bulgaria/2019/11/22/3995774_socialnite_rabotnici_izlizat_v_efektivna_stachka/", "text": "Социални работници от цялата страна ще излязат в едночасова ефективна стачка на 27 ноември. От дни те протестират символично с искания за увеличение на заплатите им и по-добри условия на труд, но идната седмица ще спрат работа за час в знак на недоволство. Средната заплата в сектора е близо 800 лева, а основната – на социалните работници без професионален опит е 650 лева, информира Би Ти Ви. Сега работещите в социалните служби близо 3 хил. души настояват за увеличение на възнагражденията с 40 процентни пункта. Вчера се разбра, че социалният министър Бисер Петков е поискал допълнителни 5 млн. лв. в бюджета за 2020 г. за увеличаване на възнагражденията с 15 на сто. Планираше се заплатите да нараснат с 10%.", "date": "2019.11.22", "title": "Социалните работници излизат в ефективна стачка идната седмица"}
{"url": "https://www.dnevnik.bg/evropa/2019/11/22/3995775_opasnostta_ot_mita_na_sasht_za_avtomobili_ot_es_ne_e/", "text": "Европейският съюз не може да отхвърли вероятността САЩ да наложат допълнителни мита на износа на автомобили от Европа. Такова мнение изрази вчера еврокомисарят за търговията Сесилия Малмстрьом, цитирана от ДПА и БТА. \"Добрата новина е, че САЩ не обявиха никакви нови мита за автомобилите и авточастите от ЕС на 13 ноември, когато бе крайният срок\", каза еврокомисарят след вчерашното заседание на министрите на търговията от ЕС в Брюксел. \"Разбира се, заплахата не е изцяло отминала и ние помним това\", добави тя. Президентът на САЩ Доналд Тръмп заплаши да наложи мита на автомобилния износ на ЕС, ако двете страни не постигнат търговско споразумение. Това би засегнало в особена степен Германия заради големия й автомобилостроителен сектор, припомня ДПА. На срещата си търговските министри обсъдиха и надвисналото блокиране на работата на Органа за решаване на спорове към Световната търговска организация - т. нар. Апелативен орган. Функционирането на този съд, изглежда, ще бъде замразено от 11 декември и ЕС се опитва да намери алтернативни механизми за решаване на спорове. Малмстрьом, цитирана от ТАСС, предупреди, че кризата в СТО застрашава цялата световна търговия, основана на правила. Миналия месец  влязоха в сила  митата на САЩ върху редица стоки от ЕС  заради незаконно отпуснатите от блока субсидии за \"Еърбъс\" (Airbus). Решението е пореден етап от дългогодишния конфликт между европейския самолетостроител и американския му конкурент \"Боинг\" (Boeing). В отговор Малмстрьом каза, че  ЕС няма друг избор , освен да приеме ответни мерки.", "date": "2019.11.22", "title": "Опасността от мита на САЩ за автомобили от ЕС не е отминала, каза еврокомисар"}
{"url": "https://www.dnevnik.bg/hrana_i_napitki/2019/11/22/3995064_rozi/", "text": "                           Листенцата рози почистете добре и дехидратирайте за 96 часа на 45˚C (продължителността зависи от големината на листата). Продуктите за билковия крем с биволско сирене сложете в кутер и разбийте до получаването на фина гладка маса, след което охладете. От брашното, водата, зехтина и солта замесете гладко тесто. Разточете с дебелина 2 мм и изрежете с ринг 8 см. Получените кръгове внимателно поставете в намаслена тава. Печете 36 минути на 150˚C без вентилатор, докато станат много хрупкави. Презентация: Сложете билковия крем върху студения тарт с помощта на пош. Покрийте равномерно целия тарт с дебелина 2-3 мм. Върху крема внимателно подредете дехидратираните рози, като може да добавите и малко връхчета от копър. За дехидратирани рози 200 г листенца от рози 200 г биволско сирене 50 г краве масло 20 г левурда 20 г босилек 20 г магданоз 4 г малдонска сол 1 г розово масло 600 г брашно от лимец 200 мл вода 100 мл зехтин 5 г малдонска сол 50 г краве масло за намазване на тавата свежи подправки за украса", "date": "2019.11.22", "title": "Рози"}
{"url": "https://www.dnevnik.bg/evropa/2019/11/22/3995776_suvetut_na_es_e_obsujdal_dobavianeto_na_dumata_kultura/", "text": "Съветът на ЕС по образование, младеж, култура и спорт обсъди вчера предложението за промени в наименованието на отговорностите на следващия български еврокомисар. Това съобщиха след края на заседанието представители на председателството на Съвета на ЕС и на Европейската комисия, цитирани от БТА. Италианското правителство вчера е предложило названието на отговорностите на еврокомисаря Мария Габриел да включва и култура,  освен младеж и иновации . Това уточни еврокомисарят по образованието, културата, младежта и спорта Тибор Наврачич. Той допълни, че въпросът е бил разгледан в точка \"Разни\". Финландският министър на науката и културата Хана Косонен от името на председателството заяви, че \"би могло да има нужда\" от добавянето на културата в името, но отбеляза, че това остава работа на новоизбрания председател на еврокомисията Урсула фон дер Лайен. Косонен потвърди, че Съветът на ЕС няма отношение към наименованието на отговорностите на еврокомисарите. Културата и спортът са в обхвата на бъдещите отговорности на еврокомисаря Габриел, но това не се посочва още в името на нейния ресор. По настояване на Европейския парламент Фон дер Лайен  досега предприе промени  в наименованията на отговорностите на трима бъдещи комисари. Вчера неин говорител поясни, че не се налага към името на отговорностите на Мария Габриел нещо да бъде допълвано.  Председателят на Европейския парламент Давид Сасоли  също се произнесе вчера  по този въпрос, като посочи, че евродепутатите биха били доволни от включването на думата \"култура\" в названието. Сасоли не постави условие тази промяна да бъде направена, за да може европарламентът да гласува целия състав на новата комисия. Той съобщи, че  гласуването ще се състои  идната сряда. Комисията на Урсула фон дер Лайен  трябваше да е встъпила в длъжност  още в началото на ноември, но серия от провали на нейни кандидати доведе до забавяне ( ). Целта сега е новата комисия да встъпи в длъжност на 1 декември. Сасоли не отхвърли съмненията, че заради липсата на британски еврокомисар работата на новата ЕК може да бъде поставена под въпрос. По-рано вчера говорител на еврокомисията съобщи, че все още няма отговор от Лондон по  откритата наказателна процедура  за неспазване на европейското законодателство заради  отказа на британските власти  да предложат кандидат за еврокомисар. Говорителят отбеляза, че крайният срок за отговора изтича днес в полунощ и че ЕК ще се произнесе идния понеделник.", "date": "2019.11.22", "title": "Съветът на ЕС е обсъждал добавянето на думата \"култура\" към ресора на Габриел"}
{"url": "https://www.dnevnik.bg/politika/2019/11/22/3995784_zaharieva_nelepi_sa_tvurdeniiata_za_bulgarska_vruzka_v/", "text": "Вицепремиерът и министър на външните работи Екатерина Захариева определи като нато нелепи и неверни твърденията за връзка на България в шпионския скандал в Сърбия. Вчера сръбският президент Александър Вучич  обяви, че е разкрита мащабна разузнавателна операция  между руски шпиони и членове на сръбската армия. Разкритието дойде, след като сръбските медии разпространиха видеозапис как офицер от руското военно разузнаване дава пари на сърбин в Белград. Малко по-рано обаче сръбският депутат Милован Дрецун, който оглавява парламентарната комисия за Косово и Метохия,  допусна роля на \"български разследващ журналист\", а и на българската държава  в записа. \"Това е поредното нелепо и невярно обвинение от този депутат към България. На това видео аз не виждам български разузнавач да вербува сръбски висши офицери, а друга държава, така че нека не прехвърлят проблема от болната на здравата глава\", заяви Екатерина Захариева в сутрешния блок на \"Нова телевизия\". \"Учудени сме от тези твърдения и категорично ги отричаме\", добави вицепремиерът и посочи, че България винаги е подкрепяла Сърбия за европейката ѝ интеграция, а подобни твърдения не допринасят за добрите отношения между двете страни. \"Силно се надявам това да е негово лично мнение, а не на висшето ръководство и президента Вучич\", добави Захариева и посъветва Сърбия да се фокусира върху вътрешния си проблем, а \"не да се опитват да намират оправдания в съседите си\". Най-вероятно ще извикаме сръбския посланик, за да призовем да се въздържат от подобни изявления, каза още тя и напомни, че България е приятелска страна.", "date": "2019.11.22", "title": "Захариева: Нелепи са твърденията за българска връзка в шпионския скандал в Сърбия"}
{"url": "https://www.dnevnik.bg/evropa/2019/11/22/3995779_berlin_darmshtat_i_mjunhen_sa_nai-prosperirashtite/", "text": "Берлин, Дармщат и Мюнхен са най-динамичните и проспериращи градове в Германия, сочи представено вчера проучване, цитирано от ДПА и БТА. Трийсет години след падането на Берлинската стена столицата е най-динамичният град, според проучването на Германския икономически институт (IW), списание \"Виртшафтсвохе\" и сайта за имоти \"Иммобилиенскаут24\". От 2012 до 2017 година около 250 хил. души са се преместили в Берлин, а след това са го напуснали. Проучването сочи и промени в германския индустриален пейзаж. Инголщат и Волфсбург, където се намират централите на \"Ауди\" (Audi) и \"Фолксваген\" (Volkswagen), са изгубили позиции в класацията и от първата десетка са преминали съответно на 39-о и 49-о място. Икономическата ситуация на Мюнхен в момента е най-добра, сочи проучването. Според Хано Кеперман от \"И Ве консулт\" (IW Consult) градът се радва на уникалното съчетание между научни институции с високи резултати и много конкурентна икономика. Дармщат е най-добре подготвен за бъдещето според изследването. В града с население от около 160 хил. души в западната провинция Хесен има много иновативни компании. В класацията са включени градове с население над 100 хил. души. Те са сравнени по категории като динамика, сегашна ситуация и бъдещи перспективи, взимайки предвид показатели като икономическа структура, пазар на труда, имоти, проучвания и качество на живот. /БТА", "date": "2019.11.22", "title": "Берлин, Дармщат и Мюнхен са най-проспериращите германски градове"}
{"url": "https://www.dnevnik.bg/evropa/2019/11/22/3995781_vse_poveche_sa_prizivite_za_stachka_sreshtu/", "text": "Влакове, самолети, градски транспорт... Призивите за стачка срещу пенсионната реформа във Франция на 5 декември нарастват в един и без това напрегнат социален контекст между болничния персонал, \"жълтите жилетки\" и студентите, съобщи \"Франс прес\". Браншовите синдикати на служителите в държавната железопътна компания Ес Ен Се Еф (SNCF) призоваха към безсрочна стачка от 5 декември, за да защитят пенсионирането и специалния режим, с който се ползват железничарите. Ситуацията е същата и в парижкия градски транспорт, където стачка на метрото на 13 септември, в която се включиха много хора, вече блокира столицата. Освен това двата профсъюза \"Форс увриер\" и Общата конфедерация на труда (Се Же Те - CGT) призовават за безсрочна стачка от 5 декември в градския транспорт и автомобилния превоз на хора, стоки и пари. Призивът засяга също шофьорите на линейки, професионалните носачи и шофьорите на таксита. Във въздушния транспорт трите синдиката на \"Ер Франс\" (Air France), които представляват най-вече нaземния персонал, обявиха предупреждение зa стaчка, но обединенията на пилотите и кабинния персонал не призоваха към протест. Пенсионната реформа , за която настоява президентът на Франция Еманюел Макрон, без да възнамерява да отстъпи, предвижда \"универсална система\" по точки, която трябва да замени сегашните 42 режима и в която \"всяко внесено евро ще дава еднакви права на всички\". Пенсионната реформа остава взривоопасна тема във Франция , където мнозина се страхуват или се надяват на повторение на стачката, която парализира страната за един месец през 1995 година и бе най-голямото социално движение от 1968 година, отбелязва АФП. Недоволството в болничния сектор, който е в криза, продължава от няколко месеца и спешните мерки, оповестени от правителството в сряда, не успяха да убедят персонала на болниците, предвиждащ нови стачни действия Движението на \"жълтите жилетки\" , при което се наблюдава леко отстъпление след миналата година, все пак продължава да присъства на френската сцена и демонстрациите за първата му годишнина в събота в Париж отново бяха белязани с насилие. Има и призиви за мобилизация в началото на другата седмица заради спешния план срещу недостатъчното финансиране за студентите и несигурното им положение. /БТА", "date": "2019.11.22", "title": "Все повече са призивите за стачка срещу пенсионната реформа във Франция"}
{"url": "https://www.dnevnik.bg/bulgaria/2019/11/22/3995787_arteks_za_zlaten_vek_namereniiata_na_kmeta_na_lozenec/", "text": "Намеренията на новия кмет на район \"Лозенец\" за събаряне на сградата \"Златен век\" не кореспондират със законността и решенията на съда, се казва в съобщение до медиите на компанията строител \"Артекс\". Вчера Константин Павлов от \"Демократична България\"  отправи писмено искане  до началника на Дирекцията за национален строителен контрол (ДНСК) арх. Иван Несторов да издаде заповед за премахване на сградата. Той се аргументира със загубилото правно действие разрешително за строеж на 120-метровия небостъргач, което според Павлов е било в сила до ноември 2017 г. От \"Артекс\" посочват, че с решение от 30 юли 2019 Софийският административен съд е потвърдил валидността на Разрешението за строеж на \"Златен век\" и е отменило заповедта на ДНСК за спирането на строежа. \"Напомняме също, че съдът счита, че съобразно практиката на ВАС десетгодишното разрешение за строеж на този и други подобни строежи, които промяната на ЗУТ е заварила през 2017, ще изтече през 2028 г\", казват още от компанията. От \"Артекс\" посочват още, че въпреки решението на Софийския административен съд работата по обекта е спряна, докато излезе окончателно решението по казуса на Върховния административен съд.", "date": "2019.11.22", "title": "\"Артекс\" за \"Златен век\": Намеренията на кмета на \"Лозенец\" не кореспондират със законността"}
{"url": "https://www.dnevnik.bg/sviat/2019/11/22/3995731_turizmut_na_voinata_omruzna_na_vukovar/", "text": "Когато първите туристи след войната се появяват в хърватския Вуковар, ги ескортира полиция. Градът още е в руини. За \"Болкан инсайт\" Анамария Сиврич, екскурзовод в града, разказва: \"Вуковар беше Хирошима\". Туризмът, свързан с войната, процъфтява в града - и то особено есента и най-вече през ноември - но местните настояват, че възможностите за туристите там не се изчерпват само с травматични спомени, разказа \"Болкан инсайт\" в навечерието на годишнината. Сръбската окупация и нареждането на лидера на Сръбската народна партия (а тогава - и на паравоенната организация \"Белите орли\") Воислав Шешел нито един хърватин да не напусне града жив правят Вуковар печално известен години наред. И днес туристите все още искат да видят мемориалното гробище, където са заровени жертвите на войната и водната кула, която се появява и на пътните знаци, сочещи към града, повредена от сръбски снаряди. Болницата и мястото, където откараните от нея хървати са избивани, са обекти, които \"няма смисъл\" човек да не посети, ако идва във Вуковар, казва Сиврич. Вероятно затова градът се изпълва с туристи, освен с журналисти и политици, в седмиците около 18 ноември - годишнината, откакто Вуковар се предава. Равносметката от обсадата включва 3000 жертви, войници и цивилни, 86 от тях - деца. От 2016 г. учениците в осми клас задължително посещават Вуковар за два дни - миналата година са го направили 42 хил. души. Градът, преминал под контрола на ООН след войната и върнат на Хърватия през 1998 г., обаче може да предложи и друго освен да бъде символ на страданието на хърватите, смятат Сиврич и много местни жители. Сиврич отбелязва, че във времето около 18 ноември Вуковар няма достатъчно екскурзоводи; сама тя има поне по две групи на ден. Местните обаче не разбират защо всички - а това включва и политици и медии - се сещат за тях само около годишнината, а елитът използва миналото за политически цели. Вместо това пролетта и лятото разходка предлагат приветлив градски пейзаж в града на мястото, където се сливат реките Вука и Дунав, макар да се налага историческите обекти, превърнати в отломки от войната, да се възстановят. Например имението \"Елц\", барокова сграда, е съградено изцяло наново след почти пълното си унищожение във войната. За пръв път се появява в средата на 18 в. и става основна резиденция на благородническа фамилия - род на германски католици, който може да проследи историята си до 7 в. Изгонени от комунистите в Югославия през 1945 г., Елц все пак се завръщат в Хърватия след разпадането ѝ - това поне прави Якоб Елц, който според местни легенди лично е участвал в защитата на града. Някои наричат починалия през 2008 г. мъж, чиято пълна титла на немски е Jakob Graf und Edler Herr von und zu Eltz-Kempenich genannt Faust von Stromberg, \"графа на Вуковар\". Туризмът, свързан с войната, процъфтява в града - и то особено есента и най-вече през ноември - но местните настояват, че възможностите за туристите там не се изчерпват само с травматични спомени, разказа \"Болкан инсайт\" в навечерието на годишнината. Ресторантите покрай река Дунав, пясъчният остров Ада или градският парк в центъра също са достойни за посетителите, смята Ранка Койчинович, която преподава хърватска литература. Към списъка ѝ могат да се добавят красивите църкви и центърът на града, който, унищожен от сърбите, все още се възстановява. Впрочем Вуковар има опит с това - унищожен от османски войски през 18 в., малко преди Елц да построят имението си, той се възражда, за да стане един от важните културни символи на хърватите в следващите две столетия и половина. \"Излиза, че от (трагедията на Вуковар) се създаде туризмът на войната, което звучи малко като противоречие,\" а туризмът трябва да пресъздава местата в по-добра светлина, продължава Койчинович. Засега този интерес изглежда като нещо от бъдещето. Мемориалното гробище например е било посетено миналата година от 154 050 души според хърватската агенция за туризма, болницата - от 98 198 души. В музея на културата - сграда със съвременен облик, добре излагаща историята на тези земи - са влезли едва 42 268.", "date": "2019.11.22", "title": "\"Туризмът на войната\" омръзна на Вуковар"}
{"url": "https://www.dnevnik.bg/bulgaria/2019/11/22/3995795_zakonoproekt_predlaga_otpadane_na_zabranata_za/", "text": "Промени в Закона за земеделските земи ще отменят частично забраната за продажба на земеделски земи на чужденци. Текстовете са предложени за обществено обсъждане, каза пред Би Ти Ви министърът на земеделието Десислава Танева. Мораториумът за продажба на земи на чужденци бе наложен през 2014 г., с подкрепата на гласовете на ГЕРБ (тогава в опозиция) в парламента. Сега чужденци могат да притежават земеделска земя в България, ако докажат уседналост за период от 5 години. С промените ще се позволи на граждани на ЕС да придобиват обработваемите земи, но мораториумът ще остане за хора от трети страни, поясни Танева. Тя изтъкна, че тече наказателна процедура срещу България и страната може да плаща глоби, ако не осигури равни права за гражданите от ЕС. \"Този текст се заобикаляше чрез регистрация на местно юридическо лице. Забраната за покупка от чужденци отпада, но на европейски граждани следва да се спазва с оглед общите права\", обясни министърът. Тя не можа да отговори на въпрос какъв процент от земеделските земи е собственост на чужденци, но по думите ѝ е \"минимален със сигурност\". Министърът коментира и темата за къщите за гости, строени с европейско финансиране, чиято проверка доведе до  глоби за собственици на обща стойност 46 млн. лева . Проверката на всички 288 къщи, изградени в периода 2007 - 2015 г., е установила, че 15 от тях изобщо не са функционирали. Собствениците на други 158 ще бъдат глобени, тъй като или не са изпълнили бизнес плана си или са изпълнили под 20% от заявените в него нощувки.", "date": "2019.11.22", "title": "Законопроект предлага отпадане на забраната за купуване на земеделски земи от чужденци"}
{"url": "https://www.dnevnik.bg/ot_vas/novini_ot_vas/2019/11/22/3995788_retro_-_cherna_tehnika/", "text": "Когато черната техника не беше от Азия, имахме грамофони,", "date": "2019.11.22", "title": "Ретро - черна техника"}
{"url": "https://www.dnevnik.bg/sviat/2019/11/22/3995797_bolsonaro_suzdade_partiia_koiato_da_se_bori_s/", "text": "Бразилският президент Жаир Болсонаро основа нова политическа партия, предадоха агенциите. Партията \"Алианс за Бразилия\" си поставя за цел да работи против \"комунизма, глобализма и всяка идеология, която противоречи на естествения ред\", заяви Болсонаро на церемонията по учредяването на политическата сила, състояла се в столицата Бразилия. Бившият армейски капитан възнамерява да ръководи новата формация чрез един от синовете си, Флавио, който е сенатор във федералния парламент, посочва ДПА. Президентът наскоро напусна своята предишна политическа сила - Социаллибералната партия, заради скандал за финансирането на предизборната кампания. За да се състезава на бъдещи избори, новата партия трябва да събере 500 000 подписа в поне девет от 26-те щата на Бразилия. След това списъците с подписите трябва да бъдат проверени и потвърдени от Върховния изборен трибунал. В програмата на новата партия е записано, че тя \"признава мястото на Бог в живота, историята и душата на бразилския народ\" и подкрепя правото на притежание на огнестрелни оръжия. Бразилският президент е на 64 години и е  женен за 37-годишната Мишел де Паула Фирмо Рейналду Болсонаро . Двамата се запознават, докато тя е парламентарен секретар на Прогресивната партия, в която той е бил зам.-председател. Тогава той е разведен на 52 години, а тя - на 25 години. Два пъти женен и развеждан,  Жаир Болсонаро  вече има четирима синове. Новото семейство дава живот на дъщеря - Лаура; бившият армейски капитан, щедър на женомразки обиди, заявява веднъж, че я заченал \"в момент на слабост\".", "date": "2019.11.22", "title": "Болсонаро създаде партия, която да се бори с комунизма и да пази \"естествения ред\""}
{"url": "https://www.dnevnik.bg/biznes/turizam/2019/11/22/3995799_ministerstvoto_na_turizma_zapochva_proverka_za_digite/", "text": "Министерството на туризма ще назначи проверка по случая с изграждането на диги на плажа в Созопол, за което \"Дневник\" писа, съобщи \"Нова телевизия\". То започна преди около седмица и предизвика недоволство, като днес в града имаше и протест. Концесионерът твърди, че е уведомил всички институции за действията си. Кметът на Созопол Тихомир Янакиев обаче заяви, че не е знаел за намеренията. \"Получихме информацията от граждани, които са установили натрупването на дигата. Концесионерът впоследствие поиска среща, за да обясни какво точно прави. Община Созопол е сезирала Басейнова дирекция и РИОСВ. Други правомощия нямаме, защото плажът е изключителна държавна собственост\", допълни той. Концесионерът на плажа Илиян Иванов посочи, че подобна мярка се извършва за пръв път и затова хората са притеснени какво се случва. \"Пясъкът е тук и никой няма да го изнесе. Вземат се превантивни мерки, ако придойде голяма вълна. С нищо не се нарушава екоравновесието\", е неговото мнение. Сабина Русева от Басейнова дирекция обясни, че по сигнала е извършена проверка. \"Констатирахме изградена пясъчна дига с цел превенция от вредното вълново въздействие. Изследване показа, че багерът попада във водния обект. При установяване на нерегламентирани действия във водния обект Басейнова дирекция ще предприеме съответните наказателни мерки\", допълни тя. По казуса \"Дневник\" писа и на РИОСВ - Бургас, откъдето отговориха, че цитираните дейности не са във функционалните компетенции на Регионалната инспекция по околна среда и водите. \"Морски плаж \"Созопол Централен\" не попада в защитена територия и дейностите, извършващи се на плажа, не попадат в обхвата на Закона за защитените територии, поради което отпада необходимостта от съгласуване на дейностите\", се казва още в съобщението. Плаж \"Созопол Централен\" попада в защитена зона \"Бакърлъка\" за опазване на дивите птици, обявена със заповед на министъра на околната среда и водите, от която заповед не произтичат забрани и ограничения, относими към дейностите на морския плаж, казват още от РИОСВ - Бургас. Законът за туризма, Законът за устройство на черноморското крайбрежие, както и Законът за устройство на териториите, съгласно които се стопанисват и управляват морските плажове, не са в компетенциите на РИОСВ, завършва съобщението.", "date": "2019.11.22", "title": "Министерството на туризма започва проверка за дигите на плажа в Созопол"}
{"url": "https://www.dnevnik.bg/bulgaria/2019/11/22/3995800_sreshtata_trump-borisov_ne_e_nagrada_za_sdelkata_za/", "text": "Това не е възнаграждение за покупката на бойните самолети F-16.\" Това изтъкна американският посланик Херо Мустафа за предстоящата в понеделник среща в Белия дом между президента Доналд Тръмп и българския премиер. \"Двустранните ни отношения се развиват във възходяща посока\", заяви тя и веднага повтори този израз, за да подчертае колко държи на тази оценка. В първата си програмна политическа реч, произнесена на бизнес-закуска на Американската търговска камара в България (AmCham), тя обясни трите водещи приоритета, които ще следва в следващите 3 години от започналия преди месец неин мандат в София. Мустафа не пропусна да спомене, че за разгръщане пълния потенциал за двустранни отношения \"трябва да може да се разчита на правораздавателната система\". \"Това изисква и свободни, динамични медии, които внимателно наблюдават всички тези процеси и да принуждават всички участници в тях - частни и от властта - да се държат честно и отговорно.\"      \"Трябва да извлечем максималното и заедно да работим към цели, които са постижими. С комбинираната сила на визията и частния сектор можем да подготвим следващото поколение служители за работните места на бъдещето, да изградим по-силни общности и семейства тук, в България и можем да изградим икономически връзки през Атлантика, което знам е и сред приоритетите на AmCham. От това ще имат полза и българите, и американците. Какво трябва да се стремим да постигнем, докато работим за една по-стабилна и просперираща България? На първо място е . България има потенциал да бъде солиден газов и енергиен пазар за района и поради това трябва да подкрепяме усилията на страната за енергийна независимост и устойчивост, за да не е повече зависима от един доставчик на енергия. САЩ ще работят с българското правителството, с партньорите и другите държави от района, за да открием достъпа на Балканите до втечнен природен газ.  В конкуренцията трябва да се понижат цените за българската индустрия и потребители. САЩ също така искат да изпратят тук специалисти, които да проучат възможностите за разработване на българския ядрен енергиен сектор, включително с посещения в Белене и Козлодуй. Второ, в следващите 3 години  , включително еврозоната и Организацията за икономическо сътрудничество и развитие (ОИСР). България е лидер в интеграцията на Балканите, но тя има и голям потенциал да бъде важен член в няколко много важни регионална и глобални институции.  Трето,  . След 3 години България може да бъде най-привлекателната дестинация в района за американските компании.  Измерваме напредъка на България чрез конкретни критерии. В момента Световната банка поставя страната в свой доклад на 59-то място (бел.ред. - Има се предвид докладът Doing Business 2019). \"Трансперънси интернешънъл\" поставя България на 77-о място (бел.ред. - Има се предвид най-новият доклад на организацията за възприятие за корупцията). И двата рейтинга са прекалено ниски. Нека се стремим България значително да подобри позициите си в двете класации. Сега е моментът за това. Ще ме попитате защо съм толкова оптимистично настроена? Според мен имаме подреждане на съзвездие от фактори. Мисля, че е налице политическа воля, има една нация, готова да продължи напред и да постигне качествено по-висок начин на живот и стандарт. Има регион, който очаква България да бъде лидер. И има стабилна макроикономическа картина с много пространство за растеж.  - изисква подобрение в инвестиционния климат; - подобряване предвидимостта на регулаторния режим; - подобряване на търговите процедури; - да се разчита на правораздавателната система; - изисква свободни, динамични медии, които внимателно наблюдават всички тези процеси и принуждава всички участници в тях - частни и правителствени - да се държат честно и отговорно. Колкото по-добри са изброените обстоятелства, толкова по-високо ще е България в класациите и вие ще имате повече възможности да увеличите дейността си, да печелите, да създавате стойност и да подсилвате нашите трансатлантически връзки. Това ще създаде също така и възможности за онези българи, които търсят шанса си в чужбина, да върне техните познание, опит и капитал в страната, да помагат за по-бърз растеж у дома. Подобряването във всички тези сфери изисква откровени и открити дискусии. Искам да знам от вас какво сме свършили добре и къде да сме по-добри. Всички тези обсъждания изискват да се включите и допринасяте в тях. Защото вие работите на терен тук и най-добре можете да посочите съществуващи недостатъци и да предложите начини за подобряването им. Онези, с които вече съм се срещала, знаят, че аз обичам подробностите. Така че като се срещнем, ще искам да знам каква е ситуацията в секторите, в които работите. Защото само като знам детайлите, мога да бъда по-ефективна и да се опитвам да бъда защитник на вашите интереси. Затова разчитам на вас и на този диалог.\"      Ще организирам дейността на посолството върху   (свързаност, сътрудничество, корупция).  - ще работя за задълбочаване на връзките между България и Запада по всички фронтове. Включително икономически, военни, търговски, културни и между обикновените хора. От един месец съм в България и успяхме да договорим срещата на най-високо ниво между нашите лидери, както и три търговски делегации за следващите два месеца. И това е само малка част от това, което вършим.  Трябва да имаме по-добра връзка и с гражданското общество, включително жените и младите хора и малцинствените общности в нужда.  Този приоритет не е само за задълбочаване на връзките между нашите две държави, но също така и за взаимно уважение към нашите култури и народи. То означава по-добро разбиране, което означава и по-добра комуникация и сътрудничество. България е силен съюзник от 15 години и изборът на F-16 от правителството ще сближи страните ни още повече. Но това е само началото. Пътят на България към модернизиране на армията продължава и тя още повече се интегрира в НАТО, ние всички трябва да бъдем част от това. Правителството обеща да поддържа разходите за отбрана на ниво от поне 2% от БВП. Но трябва да се фокусираме повече и върху района на Черно море и капацитета на военноморските сили.", "date": "2019.11.22", "title": "Посланикът на САЩ: Срещата Тръмп-Борисов не е награда за сделката за F-16"}
{"url": "https://www.dnevnik.bg/bulgaria/2019/11/22/3995811_bolnichnite_sdrujeniia_imame_kapacitet_da_lekuvame_no/", "text": "Четири болнични сдружения излязоха с официална позиция след смъртта в края на миналата седмица на 3-годишното дете, което е търсило медицинска помощ в три столични болници.  За случая се разбра в края на миналата седмица , когато здравният министър Кирил Ананиев назначи проверки в трите болници, през които то е минало, преди да почине в четвъртък вечерта. Родителите на детето разказаха, че са чакали с часове в педиатрията, но в крайна сметка от там са отказали да го приемат, с аргумента че няма свободни легла, подходящи за настаняването му. За често срещани подобни проблеми признават от Българската болнична асоциация, Националното сдружение на частните болници, Националното сдружение на областните многопрофилни болници за активно лечение и Сдружението на общинските болници в България. \"Въведеното с Националната здравна карта лимитиране на броя на леглата, забраната за промяна и дори заместването им по специалности, което се следи автоматично от здравната каса, ни поставя непрекъснато в ситуации, в които сме принудени да връщаме болни, които имаме капацитет да лекуваме, но нямаме право. Потърпевши от това са най-вече пациентите, чието лечение е отложено, понякога с фатален край\", пише в позицията им. От първите данни за случая, базирани на разкази на родителите, се разбра, че  момчето е било заведено първо в педиатрията сутринта , но там родителите са чакали дълго, заради което са се обърнали към болница \"Лозенец\". В бившата Правителствена болница обаче го прегледали и му назначили домашно лечение. Впоследствие детето се влошава, родителите отново отиват в националната педиатрия, там го приемат, но то се влошава още повече и го трансферират с линейка до реанимацията в \"Пирогов\", където детето почива. В крайна сметка аутопсията показала, че  причина за смъртта е двустранна хеморагична пневмония  (двустранни масивни кръвоизливи в белите дробове). От болничните сдружения настояват да бъде извършен анализ на въздействието на редица нормативни актове, които по тяхно мнение оказват влияние в случаи като този и понякога поставят лекарите пред невъзможност да обслужват своите пациенти, без да нарушат една или друга разпоредба. Те искат промени в Закона за лечебните заведения и Националната здравна карта, с които да се премахнат ограниченията и така да не се налага да бъдат връщани пациенти. \"Призоваваме за промени в организацията и финансирането на спешната и неотложната медицинска помощ, които да позволят ефективното включване на лечебните заведения за извънболнична помощ в този процес, и създаване на процедури и организация за взаимодействие и сътрудничество по между ни в обслужването на болните. Призоваваме да се премахнат лимитите, да се въведат модерни, гъвкави механизми за контрол над свръхпотреблението на здравни услуги. Призоваваме за премахване на ограниченията пред разкриването на нови дейности в лечебните заведения, за да можем да отговорим на променящите се нужди и очаквания на пациентите\", пише още в позицията им. Болничните сдружения са готови да предоставят информация и експерти за намиране на най-доброто решение.", "date": "2019.11.22", "title": "Болнични сдружения: Имаме капацитет да лекуваме, но нямаме право заради нормативни актове"}
{"url": "https://www.dnevnik.bg/razvlechenie/2019/11/22/3995319_coldplay_spirat_s_turnetata_dokato_ne_stanat/", "text": "Британската група \"Колдплей\" (Coldplay) не възнамерява да прави турне в подкрепа на новия си албум Everyday Life заради опасния, че концертите им ще имат негативно влияние върху околната среда, пише Би Би Си. В интервю с британската медия фронтменът на групата Крис Мартин обяснява, че колегите му в групата искат бъдещите им турнета да имат \"положително влияние\". В момента Coldplay са в столицата на Йордания - Аман и днес правят премиера на новия си дългосвирещ запис с два концерта, излъчвани на живо в YouTube - единия по изгрев, а другия по залез слънце. Последното световно турне на британската група бе A Head Full of Dreams през 2016 и 2017, когато те направиха 122 концерта на четири континента. \"Следващото ни турне ще е най-добрата версия на подобно турне, но от природосъобразна гледна точка. Ще сме много разочаровани, ако не бъде въглеродно неутрално\", допълва още вокалистът. Избора на Йордания като домакин на премиерата им Мартин обяснява така: \"Искахме да изберем някъде по средата на света, където обикновено не свирим.\" По думите му новият албум отразява глобалната перспектива на групата. \"Ако си имал привилегията да пътуваш по света, знаеш, че всички сме от едно и също място\", казва още вокалистът и допълва: \"По много нежен британски начин този запис показва как ние казваме, че не се чувстваме по-различни от който и да е човек на земята.\" Следващият концерт на \"Колдплей\" предстои на 25 ноември в Националния исторически музей в Лондон, а всички средства от него ще бъдат дарени на благотворителни каузи, свързани с околната среда.", "date": "2019.11.22", "title": "Coldplay спират с турнетата, докато не станат природосъобразни"}
{"url": "https://www.dnevnik.bg/sport/2019/11/22/3995807_s_bulgarskiia_himn_na_gurdite_kak_urugvaiski_futbolen/", "text": "Историята трябва да се помни и да се уважава. Това послание отправи уругвайският футболен \"Данубио\" чрез жест, насочен към българските корени на клуба. В мача си с \"Уондърърс\" (1:2) от първенството отборът игра с червени фланелки с българското знаме на гърдите и с изписан част от текста на българския химн. При представянето на фланелката в сайта си \"Данубио\" използва и фразата \"Съединението прави силата\". \"Уругвай - страна, изградена културно и обществено до голяма степен благодарение на имиграцията, прие в началото на XX век едно българско семейство, което сложи началото на нашата обичана институция\", пишат от клуба, от който са тръгнали някои от големите звезди на местния футбол като Алваро Рекоба, Диего Форлан и Единсон Кавани. В създаването на клуба през 1932 г. са участвали членове на българско семейство - братята Михаил и Иван Лазарови, наричани в страната Мигел и Хуан. Името на отбора идва от майка им Мария Лазарова. Според публикации в уругвайски издания, първоначално тя предложила да е Марица, но на останалите членове това им се сторило женско. Затова се спрели на името на друга река - Дунав, което на испански е \"Данубио\". Стадионът на клуба носи името на Мария Лазарова. Това не е първият случай, в който уругвайският клуб използва екипировката си, за да отправя послания. През март клубът обърна внимание на факти за социално неравенство между половете чрез номерата на гърба на фланелките си. Преди четири години \"Данубио\" превърна диагоналната лента на фланелките си в колан, за да насочи вниманието към проблема с високия брой пътни инциденти.  ", "date": "2019.11.22", "title": "С българския химн на гърдите: как уругвайски футболен клуб си спомни за корените си"}
{"url": "https://www.dnevnik.bg/video/2019/11/22/3995822_stuklata_na_pikapa_na_tesla_se_schupiha_po_vreme_na/", "text": "Американската компания за електроавтомобили \"Тесла\" (Tesla) представи вчера първия си пикап с гаф - по време на демонстрация колко са здрави стъклата му те се счупиха. Пикапът \" Сайбъртрък\"  (Cybertruck) ще се продава на цена, започваща от 39 900 долара и стигаща до 69 900 за модела, който може да се шофира в продължение на 500 мили с едно зареждане.", "date": "2019.11.22", "title": "Стъклата на пикапа на \"Тесла\" се счупиха при демонстрация колко са здрави"}
{"url": "https://www.dnevnik.bg/regioni/2019/11/22/3995826_kmetut_na_pernik_poluchi_27_mln_leva_ot_durjavata_sled/", "text": "На спешна среща в Министерския съвет между премиера Бойко Борисов, финансовия министър Владислав Горанов, зам.-министъра на регионалното развитие Николай Нанков и кмета на Перник Станислав Владимиров беше взето решение да се отпуснат 2.7 млн. лева за реконструкцията на утаителите на пречиствателната станция за питейни води, която обслужва града и околните села, съобщиха от правителствената пресслужба. Средствата ще бъдат осигурени с постановление на Министерския съвет, като се уточнява, че това е \"първата неотложна мярка, свързана с решаване на водната криза в града\". Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места. В сряда  стотици перничани излязоха на протест  пред местното ВиК дружество, като много от тях се оплакаха, че нямат вода дори в часовете, в които е обявено, че ще имат, а когато тя достига до домовете им, е с жълт цвят. До момента има само един наказан за водната криза в града. Това е управителят на ВиК - Перник, Иван Витанов, който  ще бъде освободен от длъжност . Прокуратурата също разследва случая.", "date": "2019.11.22", "title": "Кметът на Перник получи 2.7 млн. лева от държавата след спешна среща с Борисов"}
{"url": "https://www.dnevnik.bg/zdrave/2019/11/22/3995831_antibiotichnata_rezistentnost_-_zaplaha_za_zdraveto_v/", "text": "В 20 проби, взети от пациенти в 5 болници в България, са откривани бактерии, които не се повлияват от антибиотик, съобщава вестник \"24 часа\". Антибиотичната резистентност е една от най-големите заплахи за здравето в глобален мащаб, напомня Световната здравна организация. Как действат антибиотиците, кога помагат, могат ли да са опасни - вижте във видеото. Още видео от рубриката \"С две думи\" -  тук .", "date": "2019.11.22", "title": "Антибиотичната резистентност - заплаха за здравето в глобален мащаб"}
{"url": "https://www.dnevnik.bg/bulgaria/2019/11/22/3995806_kmetut_na_bansko_ochakva_burzo_reshavane_na_nai-visoko/", "text": "Новоизбраният кмет на Банско Иван Кадев смята за нужно в най-кратък срок да се реши казусът с проекта за втори кабинков лифт. Според него това трябва да стане с управленско решение на най-високо ниво в съответствие с европейското и националното законодателство и норми. \"Иначе няма решение на проблема с чакането пред лифта и намаляването на броя на туристите през зимата. Банско е първостепенният ски и туристически курорт в България. Само тук се провеждат стартове за световни купи в зимните спортове, само оттук името България стига до милиони по света\", казва кметът в интервю за \"24 часа\". В началото на тази година петчленен състав на Върховния административен съд (ВАС)  отмени окончателно промените в Плана за управление на Национален парк \"Пирин\" , приети от Министерския съвет в края на 2017 г., които разрешаваха строителството на спортни съоръжения на територията на националния парк \"Пирин\". След това министърът на околната среда Нено Димов заговори, че изход може да се търси чрез промяна в законодателството, което да позволи \"развитието на националните паркове\". След края на ски сезона темата замря. Концесионер на най-голямата ски зоната в Пирин - тази над Банско, е фирмата \"Юлен\", за чийто собственик през декември 2018 г.  се обяви петкратният носител на световната купа  по ски Марк Жирардели. Не е известно обаче оттогава той да я заявявал някакво инвестиционно намерение за ски зоната. Новият кмет на Банско е дългогодишен служител на МВр, жител на града от повече от половин век. На изборите спечели на първия тур срещу кандидата на ГЕРБ и кмет за два мандата Георги Икономов. Кадев е издигнат от инициативен комитет с участието на БСП, ДСБ, Воля, НДСВ, ДБГ, сдружение \"Бъдеще за Банско\".", "date": "2019.11.22", "title": "Кметът на Банско очаква бързо решаване на най-високо ниво на казуса с втория лифт"}
{"url": "https://www.dnevnik.bg/analizi/2019/11/22/3995824_kude_biahte_kogato_pediatrite_protestiraha_za_da_imat/", "text": "                         Драги, карате ме да влизам в полемики, в които нямам никакво желание да влизам, но не ми оставяте избор. Тази работа е същата, като онази с капачките и кувьозите. Всеки се вглежда в някакъв детайл, който му натиска бутоните, и започва да вряка, но никой не може да отстъпи една крачка назад и да види гората вместо чвора, в който е забил нос. Писна ми общественият дискурс в тази държава да е толкова плосък, неинформиран и откровено тъп.    Няма профилактика. Развива се фулминантно и внезапно. Никой не може да е виновен и никой не би могъл да направи нищо. Какво дължим на родителите – разбиране и съчувствие. Фактът, че системата ги е прекарала през центрофугата си, е утежняващ ситуацията, защото създава недоверие, несигурност и съмнения. Но затова не са виновни конкретните петима лекари, нито д-р Георгиева в частност. За това е виновна системата, а за системата, пичове – съжалявам to break it to you – СМЕ ВИНОВНИ ВСИЧКИ НИЕ. Хубаво си го премислете това. Къде бяхте, когато Москов лъжеше за Фонда за лечение на деца и съсипа живота на единствения директор, който вършеше работа и спасяваше деца?!!! Щото аз бях там, пред МЗ, и това направи невъзможно оставането ми в педиатрията. Къде бяхте пролетта, когато педиатрите протестираха, за да имат възможност да лекуват вашите и моите деца??? Много е лесно човек да е гръмогласен от комфорта на собствения си диван. И да смята, че щом си плаща данъците, \"някой друг\" ще я свърши тая работа. Приятно ми е, Някой Друг. Обаче аз опитах, ние опитахме, педиатрите опитаха - без вас, драги, не става. А ако вие си седите по къщите, после нямате право на мнение. Първи демократичен принцип. Случи се и на мен, помните ли? Случват се неща, които не можем да контролираме. Страшно е. Търсенето на вина и ловът на вещици са coping механизми на незрялата психика. Атавистичното вярване, че ако намерим виновен и го накажем, няма да се случи на нас. Sorry to break it to you again, но животът е страшен и неуправляем. И всички ще умрем. Можем да се надяваме да не е утре, но всъщност нищо повече. Да съсипете нечий живот, за да усмирите страховете си, нито ще ви направи безсмъртни, нито ще защити децата ви, а само ще СЪСИПЕ НЕЧИЙ ЖИВОТ. И да, този аргумент Е валиден. От родителите не можем да очакваме разбиране, овладяност и присъствие на духа. Всяка ТЯХНА траурна реакция е разбираема, оправдана и приемлива. А вие къде се врете? Познавате ли човека, когото си позволявате да съдите? Вие знаете ли, че това е човек, който на 54 години даде 4 години от живота си, за да стане специализант и да вземе специалност детска пулмология? Знаете ли, че е човек на 60 години, който чете като змей. Който си носи служебните проблеми вкъщи и ги мисли, мисли, мисли. Знаете ли, че това, на което я подлагате, ще запечата смъртта на това дете като част от личната ѝ житейска история? Това ли искате? Ще ви накара ли да се чувствате по-добре? Наистина ли?  Нали искаме да сме от правилната страна? Само че правилната страна не е страната на необуздания гняв. Правилната страна е страната на истината. Истината е, че в този конкретен случай лекарите нямат вина. Които няма да се решат с лов на вещици. Ще се решат с внимателен, КОМПЕТЕНТЕН и методичен анализ, политическа воля (и смелост) и последователност в поправянето им. Това е другата половина от причината да напусна педиатрията. Имам личен черен списък с деца, за чиято смърт имаме пряка вина или отговорност. Но и това е само част от истината. Много често (но не винаги) просто не сме успявали да преборим системните грешки, въпреки че сме инвестирали месеци от живота си и сме се докарали до пълен бърнаут. Аз мога да ви разкажа по дати историята на всяко дете от черния списък. Помня ги – някои от тях са на повече от 12 години. Нося си ги. (Искате ли да се разменим?) Искам НИКОГА да не се повтарят. Но те се повтарят. Защото условията, в които работим, не са се променили. Там, където системата е правилно конструирана, тя просто изхвърля тези хора. Прави невъзможно оцеляването им в нея. У нас е обратното – у нас е невъзможно да оцелее здравото. Та, хайде да излезем от личните си истории и да влезем в реалността. Другия път гледайте предизборните дебати по здравеопазване (поне) и си опичайте акъла.", "date": "2019.11.22", "title": "Къде бяхте, когато педиатрите протестираха, за да имат възможност да лекуват"}
{"url": "https://www.dnevnik.bg/evropa/2019/11/22/3995849_fides_moje_da_napusne_evropeiskata_narodna_partiia/", "text": "Унгарската партия \"Фидес\" може да напусне Европейска народна партия (ЕНП), след като получи смесени сигнали за намеренията на дясноцентристкия блок във връзка с нейното замразено членство, обяви премиерът Виктор Орбан, цитиран от \"Ройтерс\". ЕНП замрази членството на \"Фидес\" през март заради опасения, породени от популистките антиимигрантски кампании на Орбан и подкопаването на върховенството на закона, свободата на медиите и правата на малцинствата по време на мандата му. \"Фидес\" не беше поканена на двудневния конгрес на ЕНП в Хърватия тази седмица. ЕНП заяви, че ще изпрати специален комитет от \"мъдреци\", за да разследват условията в Унгария, и ще реши дали да запази в редиците си \"Фидес\", процес, който  новият председател  на групата Доналд Туск  очаква да приключи  до края на януари. Пред унгарското национално радио Орбан каза: \"Запазваме членството си замразено. Ще изчакаме ЕНП да изрази ясно възгледите и плановете си и тогава ще вземем решение.\" \"Въпросът е дали новият председател (на ЕНП) може да спре курса си наляво. Ако може, имаме общо бъдеще. Ако не, ще трябва да изградим друга политическа общност\", допълни той. В реч на конгреса на ЕНП в Загреб Туск не назова конкретно Орбан, но даде ясно да се разбере, че консервативната група няма да се промени, за да се нагоди към десния популизъм. \"Трябва да сложим край на това. В една политическа битка истината и почтеността не могат да бъдат напълно безсилни пред фалшивите новини, манипулациите и омразата. Няма да жертваме ценности като гражданските свободи, върховенството на закона и почтеността в обществения живот на олтара на сигурността и реда. Който не може да го приеме, де факто се поставя извън нашето семейство (на ЕНП)\", подчерта Туск. Сред политиките на Орбан, който се самообяви за \"нелиберал\", са двойна телена ограда по унгарската граница със Сърбия, за да не бъдат допускани мигранти, кампании с билбордове и постоянна антиимигрантска реторика. Туск е бивш дясноцентристи премиер на Полша от партията \"Гражданска платформа\". Той се оттегли през 2014 г., за да оглави Европейския съвет, а \"Гражданска платформа\" беше победена година по-късно от дясната националистка партия \"Право и справедливост\", съюзник на Орбан, който и досега управлява в Полша.", "date": "2019.11.22", "title": "\"Фидес\" може да напусне Европейската народна партия, заяви Орбан"}
{"url": "https://www.dnevnik.bg/analizi/2019/11/22/3995853_grajdanski_organizacii_simeonov_da_napuska_kabineta_na/", "text": "                         Уважаеми дами и господа! Гражданският ред и демократичните ценности са поставени в безпрецедентен риск от избора на Валери Симеонов за заместник-председател на Народното събрание. Абсолютно недопустимо е в годините до изтичането на мандата на този парламент Симеонов да обитава кабинета на един от най-достойните българи, защитил евреите от депортирането им през 1943 година – Димитър Пешев. Ние, лидерите на правозащитни организации, защитаващи малцинствата, организации на хора с увреждания, както и на ЛГТБИ общностите и борещи се срещу езика на омраза, сме ставали многократно свидетели на През 2017 година Валери Симеонов бе осъден на първа инстанция от Районен съд – Бургас, за антиромската си реч на омразата като народен представител от трибуната на Народното събрание на 17 декември 2014 г. Предупреждавали сме и колегите си от международната общност за необратимите стъпки на властта в България, поставящи страната ни отвъд либералния и демократичен дух на Европейския съюз. Демокрацията и правата на малцинствата са неразделно свързани. Този избор е Призоваваме незабавно да бъде започната процедура по предсрочното освобождаване на Валери Симеонов като заместник-председател и по този начин да бъде даден ясен знак, че сме част от общество, което поставя социалната солидарност и доверие като стратегическа обществена ценност. Юлиана Методиева, председател на сдружение \"Маргиналия\" Румен Петров, член на УС на сдружение \"Маргиналия\" доц. д-р Александър Оскар, председател на ОЕБ \"Шалом\" Деян Колев, председател на център \"Амалипе\" Димитрина Петрова, БОЛД адв. Даниела Михайлова, сдружение \"Инициатива за равни възможности\" Огнян Исаев, журналист, който съди Валери Симеонов в Европейския съд по правата на човека Юлия Дандолова, изпълнителен директор на ОЕБ \"Шалом\" София Коен, председател Централен израелтянски духовен съвет Васил Хайкин, ОЕБ \"Шалом\" Красимира Готева, ОЕБ \"Шалом\" Виктор Мезан, ОЕБ \"Шалом\"", "date": "2019.11.22", "title": "Граждански организации: Симеонов да напуска кабинета на Димитър Пешев"}
{"url": "https://www.dnevnik.bg/bulgaria/2019/11/22/3995854_borisov_i_ninova_vliazoha_v_sblusuk_za_korupciiata/", "text": "Кой колко пъти си е подавал оставката и кой е излъгал избирателите си, че ще го направи, кой е харчил повече държавни пари безцелно и безсмислено, корумпирано ли е правителството. Такива реплики си размениха днес в пленарната зала премиерът Бойко Борисов и лидерът на социалистите Корнелия Нинова. Повод за словесния сблъсък формално стана питане на Нинова за политиката на България за членство в Шенген, но по темата и двамата казаха немного. Още преди да зададе въпроса си, Нинова направи декларация от парламентарната трибуна, в която отправи множество критики към Борисов и правителството, а накрая поиска и оставката на премиера. Макар след това да изложи и конкретното питане за Шенген, Борисов използва по-голямата част от отговора си, за да отвърне на критиките. Нинова към Борисов: Вие да не сте управител на летен лагер за отпуски и почивки на калинки Лидерът на БСП заяви, че има редица скандали и тревоги от последните седмици – начинът на провеждане на избори, водният режим, проблеми в здравната система, болничните. \"Корупционните скандали не спират, няма ги парите за втора пенсия на хората и се оказва, че осигурявалите се за две пенсии ще вземат по-малко, отколкото една\", допълни тя. Отбеляза и публикации в хърватската преса, според които бившият австрийски канцлер Себастиян Курц е дошъл на срещата на Европейската народна партия в Хърватия, която беше последните два дни, с граждански полет с икономична класа, а българският премиер е ползвал правителствения \"Еърбъс\" със 150 места. Цели системи се разпадат, а ГЕРБ сте некомпетентни да управлявате, да контролирате процесите, а корупцията е навсякъде, заяви още Корнелия Нинова. Отбеляза, че често управляващите сменят позициите и политиките си. \"Сутрин едно, вечер друго, така не се управлява държавата напред-назад\", заяви тя.      \"Уволнявате, за да потушите напрежение, а после слагате следващата калинка\", допълни Нинова. Лидерът на БСП отбеляза, че по време на редица кризи отговорните за ситуацията ръководители на държавни структури са се оказвали в отпуска и не са давали навременни отговори и обяснения. \"Г-н Борисов, вие управител на летен лагер за отпуски и почивки на калинки в държавната администрация ли сте\", обърна се Нинова към премиера. Накрая заяви, че никакви оставки по веригата надолу не могат да променят фактите за 10-годишно некомпетентно управление, и поиска оставката на Борисов, защото \"рибата се вмирисва откъм главата\". Борисов към Нинова: Аз за разлика от вас два пъти съм си давал оставката Премиерът и лидер на ГЕРБ реши да отговори от трибуната на Нинова и започна с ироничен поздрав към лидера на социалистите \"за поредното добро представяне\" на изборите. \"Демокрацията правилно е определила и на изборите хората определят кой да ги управлява. Не един, два, три пет десет пъти. Интересува ме оценката на хората, не вие\", заяви той. В отговор на искането на Нинова за оставка Борисов заяви: \"Аз за разлика от вас два пъти съм си я давал и съм напускал парламента. Вие излъгахте този 1 милион души (избиратели на БСП – бел. ред.), че ще я дадете, и след една седмица казахте, че няма да я дадете\", заяви той. На което и Нинова репликира: \"Излъгах не 1 милион българи, а Вас и няколко бизнесмени в България. Мога и поименно да спомена с кого и как разговаряхте да ме смените от поста председател, колко пари хвърлихте в този процес. Не гласувалите за БСП – вас и няколко бизнесмени, участвали в разговорите за овладяване на БСП, излъгах. Но няма да я овладеете, поне не в скоро време.\" Кой с какво и как лети Видимо раздразнен от сравненията с методите на пътуване между него и Себастиян Курц, Бойко Борисов посочи, че в момента Курц не е държавен ръководител, а на срещата в Хърватия повечето държавни лидери са пристигали с правителствени самолети. \"Беше свободен само еърбъсът, за да не се пребием с фалкона, допълни премиерът. За пореден път отбеляза, че самолетът \"Еърбъс\" е напълно ненужен, но е купен от правителството на левицата за 100 милиона. И че не е със 150 места, а с 80. В отговор на критика на Нинова, че в Хърватия е ходил на партийно мероприятие на ГЕРБ, а не на правителствено посещение и затова не е трябвало да харчи държавни пари, Борисов отбеляза, че на конгреса на ЕНП е бил за кратко, гласувал е решенията за около 10 минути, а останалата част от визитата е минала в правителствени срещи и разговори. \"Колко сте дребнава. И моите хора могат да направят декларация, например за заменките по ваше време, 80 милиона сега трябва да връщаме\", обърна се още премиерът към Нинова. И все пак за Шенген В началото на питането си лидерът на БСП припомни изказвания за Борисов от началото на септември, в което той обявява, че не знае дали е изгодно за България да влезе в Шенген и няма особена полза от това. Тя попита кой и как е упълномощил Борисов да отправи това послание и \"предпоследно – какво е мнението на правителството за бъдещето на България в Шенген\". Борисов за пореден път повтори: \"Всичко, което трябваше да бъде направено за Шенген, е направено и всички държави в Европа са казали, че България трябва да е в Шенген.\" Изрази обаче и раздразнение: \"Който, където и както излезе, казва, че ни подкрепя. Ние сме изпълнили всички критерии, отдавна сме в Шенген, пазим границата, за какво ни подкрепяте, стига сте ни бърборили, че ни подкрепяте. Точка.\" А Нинова репликира, че проблемът не е в това как пази България границите, а в корупцията в страната, и това е изразено от високопоставени представители и на Холандия, и на Бавария. За разлика от обикновено този път премиерът избегна журналистите в Народното събрание и не пожела да се спре за отговори на въпроси.", "date": "2019.11.22", "title": "Борисов и Нинова влязоха в сблъсък за корупцията, оставките и държавните харчове"}
{"url": "https://www.dnevnik.bg/gradska_sreda/2019/11/22/3995875_kvartali-zamursiteli_na_vuzduha_na_sofiia_prez_zimata/", "text": "Квартали и села около София, които са определени като замърсители на въздуха с фини прахови частици (ФПЧ), са включени в програма за безплатна смяна на старите печки с отоплителни уреди на пелети или газ. Програмата \"Лайф\" е финансирана от ЕК и е с капацитет близо 5000 домакинства. Предстои да бъдат избрани първите 140 от тях, които ще се включат в пилотната фаза на програмата на 20 януари 2020 г. След това в кампанията ще бъдат приобщени още 4785 домакинства от населените места около София, съобщи зам.-кметът на София по околната среда Йоана Христова. Избраните квартали и села, които ще са обект на програма \"Лайф\", са Филиповци, Волуяк, Мрамор, Требич, Кубратово, Световрачене, Негован, Чепинци, Бусманци, Абдовица, Димитър Миленков, Казичене и Кривина. Новите отоплителни уреди са пелетни камини, пелетни котли с водни ризи, газови котли, газови конвектори и стоманени панелни радиатори, уточни зам.-кметът Христова. Очакваният ефект след подмяната на старите печки на близо 5000 домакинства е ФПЧ във въздуха на София да се намалят със 74 тона годишно, обяви тя. Паралелно действа още една европрограма за подмяна на старите печки на дърва и въглища. Тя е с капацитет 15 хиляди домакинства. \"Тя е по оперативна програма \"Околна среда\", заяви Нина Макарова, ръководител на дирекция \"Околна среда\" на Столичната община.", "date": "2019.11.22", "title": "Квартали - замърсители на въздуха на София през зимата, са включени в европрограма \"Лайф\""}
{"url": "https://www.dnevnik.bg/biznes/2019/11/22/3995867_trima_strategicheski_investitori_obmisliat_da_razvivat/", "text": "Трима потенциални инвеститори са заинтересовани да развиват летището край Стара Загора след като правителството го рекламира за изграждане на международен каргоцентър между Европа, Азия и Африка. Това съобщи по време на парламентарния контрол министърът на икономиката Емил Караниколов. Приоритет ни е логистичен хъб за стоки между Европа, Азия и Африка, подчерта той. По думите на министъра инвеститорът трябва да е стратегически, защото локацията е хубава. Не е проблем да се направи летище - паметник, но е хубаво да намерим оператор - инвеститор, добави той.  Летището няма лиценз, но има развита инфраструктура, ток , канал, вода, газ, обширни площи, предоставени включително от Министерството на отбраната. Затова то има потенциал за развитие и като голяма индустриална зона, каквито планове също е имало в годините, макар и нереализирани. Локацията има предимства и има заинтересовани потенциални инвеститори и се надявам в скоро време да се реализира проект, каза Караниколов. Той подчерта, че преди държавата да вземе решение, то ще бъде консултирано с обществеността в града. В предишното правителство на ГЕРБ тогавашният министър на икономиката Божидар Лукарски опита неуспешно да възобнови работата на летището. Тогава  той назначи петима души  да управляват тричленния състав на дружеството с идеята мениджърите да развият проекта, но безуспешно.", "date": "2019.11.22", "title": "Трима стратегически инвеститори обмислят да развиват летище Стара Загора"}
{"url": "https://www.dnevnik.bg/evropa/2019/11/22/3995895_evroparlamentut_shte_prizove_vsichki_strani_v_es_da/", "text": "Очаква се те да призоват държавите членки, които още не са ратифицирали конвенцията, да го направят незабавно и да предприемат всички необходими законодателни и политически мерки за спирането на насилието срещу жените и момичетата. За да отбележи Международния ден за премахване на насилието срещу жените, в понеделник Европейският парламент в Страсбург ще бъде осветен в оранжево. Конвенцията на Съвета на Европа за превенция и борба с насилието над жени и домашното насилие, известна също като Истанбулската конвенция, е първият международен правно обвързващ инструмент по въпроса. Той установява всеобхватна рамка от мерки за предотвратяване на такова насилие, оказване на подкрепа за жертвите и наказване на извършителите. Въпреки че ЕС подписа конвенцията на 13 юни 2017 г., седем държави членки още не са я ратифицирали. Това са България, Чехия, Унгария, Литва, Латвия, Словакия и Обединеното кралство.", "date": "2019.11.22", "title": "Европарламентът ще призове всички страни в ЕС да приемат Истанбулската конвенция"}
{"url": "https://www.dnevnik.bg/razvlechenie/2019/11/22/3995883_komiks_na_marvel_ot_1939_g_be_prodaden_sreshtu/", "text": "Комикс от 1939 г., в който герои на \"Марвел\" са представени за първи път, бе продаден на търг за рекордната сума от 1.26 млн. долара, предава \"Ройтерс\". Комиксът със заглавие \"Марвел комикс №1\" включва първата поява на герои като Човека-факел и Намор-подводника. Десетилетия по-късно \"Марвел\" представя Спайдърмен, Невероятния Хълк и други супергерои, които през последните години са и кинозвезди в редица блокбъстъри. Комиксът първоначално е бил купен от пощальон на будка в Пенсилвания. Състоянието му е било оценено на 9.4 по десетобалната скала, твърди още аукционерът от базираната в Далас къща Heritage Auctions. Досега рекордът за комикс на \"Марвел\" се държеше от издание от 1962 г., в което за първи път се появява Спайдърмен и бе продадено за 1.1 млн. долара през 2011 г. Има множество други комикси, които са задминавали сумата от 1 млн. долара на търг. През 2014 г. комикс със Супермен бе продаден за 3.2 млн. долара в eBay.", "date": "2019.11.22", "title": "Комикс на \"Марвел\" от 1939 г. бе продаден срещу рекордна сума"}
{"url": "https://www.dnevnik.bg/sviat/2019/11/22/3995901_victorias_secret_otmeni_revjuto_na_angelite_si_tazi/", "text": "Модната компания  Victoria's Secret  отмени тазгодишното си ревю, известно с обсипаните с ценни камъни сутиени и ангелски крила, носени от моделите. Това бе обявено от компанията майка  L Brands , цитирана от агенция \"Ройтерс\". Марката иска да преоцени маркетинговата си стратегия за телевизионното шоу. Victoria's Secret  някога бе водеща марка за бельо и участието в нея бе важен етап в кариерите на модели като  Тайра Банкс ,  Хайди Клум  и Миранда Кер. Тя обаче започна да губи клиенти, след като жените започнаха да преминават към по-евтини и спортни сутиени на марки като Aerie или Savage X Fenty на певицата Риана. Ниските продажби се отразиха на L Brands, която регистрира нетна загуба от 252 млн. долара в третото тримесечие на 2019 г. Аудиторията на шоуто също намаля в последните години – миналата година то бе гледано от 3.3 млн. американци в сравнение с 12-те млн. от първото му излъчване през 2001 г.", "date": "2019.11.22", "title": "Victoria's Secret отмени ревюто на \"ангелите\" си тази година"}
{"url": "https://www.dnevnik.bg/sport/2019/11/22/3995908_maradona_razmisli_i_48_chasa_po-kusno_se_otkaza_da/", "text": "Диего Марадона е решил да продължи работата си като треньор на аржентинския \"Химнасия\". Само 48 часа  след като обяви, че напуска , той промени решението си. Според информацията на испанския \"Марка\" той не се е разбрал с ръководството на клуба по условията около раздялата. \"Много съм щастлив, че мога да кажа, че продължавам да съм треньор на \"Химнасия\". Искам да поздравя привържениците и футболистите, защото всички заедно постигнахме политическото единство в клуба\", заяви Марадона в \"Инстаграм\". Легендата на аржентинския футбол каза, че иска да се изпълняват обещанията. \"Благодаря за посланията и подкрепата\", добави той. Това е първата треньорска работа на Марадона в родината му от 2010 г. насам. Той изведе \"Химнасия\" до три победи в последните осем мача, с което отборът събра десет точки и е 22-ри от 24 тима. Марадона привлича голямо внимание в родината си. В мача с \"Нюелс олд бойс\", където той игра като футболист, световният шампион от 1986 г. беше  посрещнат с трон , на който водеше двубоя.", "date": "2019.11.22", "title": "Марадона размисли и 48 часа по-късно се отказа да напуска аржентинския \"Химнасия\""}
{"url": "https://www.dnevnik.bg/sport/2019/11/22/3995915_bulgariia_shte_prieme_ungariia_v_pleiofa_za_evro_2020/", "text": "Националният отбор по футбол ще играе с Унгария в плейофите за класиране на Евро 2020. България ще е домакин в мача на 26 март. Пет дни по-късно победителят ще играе финал срещу Исландия или Румъния. Жребият отреди възможността България да е домакин и във финала, ако се класира за него. България се представи много слабо в квалификациите за европейското и зае предпоследното място в групата си след  една победа от осем мача . Промененият правилник и добрите резултати от Лигата на нациите  осигуриха втора възможност на отбора да стигне до европейското  и до първо голямо първенство по футбол след Евро 2004. Унгарците имаха възможност да се класират за европейското до последния кръг от квалификациите, но загубиха от Уелс като гост. Отборът остана четвърти след четири победи в група с Хърватия, Уелс, Словакия и Азербайджан. Европейското първенство по футбол за пръв път ще се проведе из целия континент. Домакини ще са 12 града в 12 държави, като това се прави по случай 60-ата годишнина от европейските финали. До момента 20 отбора заслужиха място на Евро 2020. Другите четири ще бъдат определени след плейофите.    ", "date": "2019.11.22", "title": "България ще приеме Унгария в плейофа за Евро 2020"}
{"url": "https://www.dnevnik.bg/skorost/2019/11/22/3995924_firmite_za_otdavane_na_elektricheski_trotinetki_sa/", "text": "Три от компаниите, предлагащи електрически тротинетки под наем в София, изпратиха отворено писмо до министрите на транспорта и вътрешните работи Росен Желязков и Младен Маринов, в което се обявяват против предвидената законова мярка за задължително носене на каска при използването на подобен тип превоз. Повод за реакцията на компаниите Lime, Brum и Hobo са предложените миналата седмица промени в Закона за автомобилните превози (ЗАП). С тях управляващите ще опитат да въведат ред в използването на електрическите тротинетки. Новите текстове са публикувани за обсъждане на Портала за обществени консултации на Министерския съвет, като по тях се приемат препоръки и предложения до следващата седмица. В тях изрично е упоменато, че носенето на каска е задължително. Според компаниите \"задължаваща, а не препоръчителна законова мярка би забавила и дори спряла подема на велосипедите и индивидуалните електрически превозни средства\". Повече за предложените задължения и ограничения при използването на електрически тротинетки четете  тук. \"Ние призоваваме всички заинтересовани страни да работим по-усърдно за изграждане и подобряване на културата на движение по пътищата, както и на подходящата инфраструктура. Вярваме, че това е практична стъпка, която ще даде най-добри резултати в дългосрочен план\", пише още в писмото на Lime, Brum и Hobo.", "date": "2019.11.22", "title": "Фирмите за отдаване на електрически тротинетки са против задължителното носене на каска"}
{"url": "https://www.dnevnik.bg/analizi/2019/11/22/3995899_nujen_e_znachitelen_napreduk_za_vurhovenstvoto_na/", "text": "Херо Мустафа, посланик на САЩ в България, обясни в първата си програмна политическа реч, откакто пристигна в София преди месец, трите водещи приоритета на посолството за следващите 3 години. Това стана на бизнес закуска на Американската търговска камара в България (AmCham) и в самото навечерие на среща в Белия дом между президента Доналд Тръмп и премиера Бойко Борисов. \"Това не е възнаграждение за покупката на бойните самолети F-16\", изтъкна Мустафа предстоящото посещение на българската делегация във Вашингтон следващия понеделник, 25 ноември. Г-н президент на Американската търговска камара Оливие Маркет, Г-да членове на борда, Колеги, членове на Американската търговска камара, Уважаеми дами и господа, За мен е удоволствие да бъда тук днес. Оценявам вашето топло посрещане. В България съм малко повече от месец, но вече се чувствам добре приета тук. Досега прекараното тук време беше изпълнено с много работа, а и с много удовлетворение. Срещнах се с множество партньори от правителството и с граждани, с удоволствие се запознавам с българската култура. Ако първите ми седмици могат да се смятат за показателни, мандатът ми като посланик на САЩ в България ще бъде много вълнуващ. Бих искала да поздравя Американската търговска камара в България за многото успехи през тази година. Знаем, че България и САЩ стават по-силни заедно чрез търговските връзки помежду си. Президент Оливие Маркет и изпълнителен директор Петър Иванов – вашите визия и лидерство заедно с тези на членовете на борда на камарата служат за пример за други американски камари по света. Горда съм, че американските компании осигуряват важни за българската икономика инвестиции и нови работни места. Американските компании са инвестирали доста над 2.5 милиарда щатски долара в българската икономика, като са създали над 30 хиляди високоплатени работни места за висококвалифицирани специалисти, което пък поставя САЩ сред шестте най-големи инвеститори в страната. Търговският обмен между двете ни страни през 2018 г. възлиза на 1.2 милиарда щатски долара и продължава бързо да нараства. Вносът от САЩ дава на България високотехнологични продукти от последно поколение, като особено голям е ръстът при електронните устройства, автомобилните части, оборудването на електроцентрали и медицинската техника. И това не е всичко. Ако положим още повече усилия и ако бъдем още по-целенасочени, можем да сме сигурни, че това ще е само началото. Комбинирането на американски капитал и ноу-хау с българската динамична, висококвалифицирана и пълна е енергия работна сила обещава да се създаде добавена стойност от двете страни на Атлантическия океан. Горда съм и с това, че американските компании задават стандарта за корпоративна социална отговорност и принос към общността. Американките фирми в България инвестират милиони долари за опазването на околната среда, за развитието на образованието и здравеопазването. Знам, че всички се интересувате какво ще се случи във Вашингтон следващия понеделник, когато президентът Тръмп ще посрещне премиера Борисов в Белия дом. Разбира се, аз трябва да оставя нашите ръководители сами да говорят, но съм убедена, че това ще бъде една много положителна и ползотворна визита. Тази среща представлява възможност не само да се изтъкне силата на нашите стратегически взаимоотношения, тя е също така възможност те да преминат към следващото по-високо ниво. Очаквам президентът Тръмп и премиерът Борисов да обсъдят ползотворното сътрудничество, което имаме в областта на сигурността, двустранната търговия и инвестиции, подкрепата за върховенството на закона и правоприлагането, както и енергийната сигурност на България. Трябва да се възползваме максимално от този етап в развитието на българско-американското партньорство и заедно да вървим към постижими цели. С обединените визии и лидерство на частния сектор и правителството, можем да подготвим идните поколения за професиите на бъдещето и да изградим по-силни общности и семейства тук, в България. Можем за създадем икономически връзки през Атлантическия океан, които да донесат ползи, както за американците, така и за българите. Към какво трябва да се стремим в съвместната ни работа за изграждане на по-стабилна и просперираща България? Нека за момент се спра на моята визия за идните три години. Първо, нека създадем една България, която да е истински енергиен хъб. България има потенциала да се превърне в добре развит пазар за природен газ и електроенергия в региона. Трябва да подкрепим усилията на страната за постигане на енергийна независимост и устойчивост, така че тя да не бъде повече зависима от един доставчик на енергия. Съединените щати ще работят с нашите български приятели и партньори, както и с другите страни в региона, за да отворят пътя за идването на втечнен природен газ на Балканите. По-голямата конкуренция ще доведе до по-ниски цени за българските компании и потребители. САЩ ще изпратят също така екип от технически експерти, който да проучи възможностите за развитие на ядрено-енергийния сектор в България, като направи посещения и в Белене и Козлодуй. Второ, след три години България трябва да е на път да се интегрира още по-добре с водещи икономически институции, включително ОИСР и еврозоната. България е лидер в интеграцията на Балканите, но тя има потенциал да стане важна, активна членка в ключови регионални и световни институции. Трето, България трябва да постигне значителен напредък в установяването на върховенството на закона и борбата с корупцията. След три години България може да бъде най-атрактивната дестинация в региона за американските компании. Напредъкът на България измерваме чрез конкретни показатели. Понастоящем докладът \"Правене на бизнес\" на Световната банка поставя България на 59-а позиция. В класацията на \"Прозрачност без граници\" страната е 77-а. И двете позиции са твърде ниски. Нека се стремим да помогнем на България да се издигне и в двете класации. Сега му е времето. Налице са съвкупност от фактори: политическа воля, нация; готова да действа, за да види качествено повишаване на жизнения стандарт; регион, изискващ българско лидерство, и стабилна макроикономическа картина с много възможности за растеж. Отключването на пълния потенциал на българско-американските икономически отношения изисква плодородна почва. Тя изисква подобряване на инвестиционния климат, на регулаторната предвидимост, на тръжните процедури и на надеждността на съдебната система. Тя изисква свободни, динамични и жизнени медии, които внимателно наблюдават всички тези процеси, принуждавайки всички участници – частни и държавни – да играят честно и отговорно. Колкото по-добри са тези условия, толкова по-добри ще бъдат рейтингите за България – и толкова повече възможности ще имате, за да разширите дейността си, постигайки печалба и стойност и укрепвайки нашите трансатлантически икономически връзки. Това също така ще създаде условия за българите, които са потърсили възможности извън страната да се завърнат със своите знания, опит и капитал, за да насърчат по-бързия растеж у дома. Тези положителни развития изискват откровени и открити дискусии за това, какво сме направили добре и къде трябва да търсим подобрение. Тези дискусии ще се нуждаят от вашия принос, тъй като вие сте на терен и можете най-добре да посочите съществуващите пропуски и да предложите начини за тяхното подобряване. Ще разчитам на вас и с нетърпение очаквам този диалог. От своя страна аз планирам да съсредоточа работата на посолството върху приоритетите, които обичам да категоризирам като трите С: свързаност, сътрудничество и справяне с корупция. Първо относно свързаността: Ще работя за задълбочаване на връзките между България и Запада на всички фронтове, включително икономически, военни, търговски, културни и връзки между хората. Това обхваща гражданското общество, включително жените и младежите, както и малцинствените общности в неравностойно положение. Този приоритет се отнася не само до задълбочаване на връзките, но и до уважението. Уважението към културите и народите означава по-голямо разбиране, а по-голямото разбиране обикновено означава по-добра комуникация и сътрудничество. България е силен съюзник в НАТО от 15 години. Изборът на българското правителство на многофункционалния изтребител F-16 ще сближи нашите страни, тъй като като част от това споразумение Lockheed Martin ще инвестира в България и българите. Но това е само началото на пътя на България към военна модернизация и по-нататъшна интеграция в НАТО. Правителството трябва да поддържа нивото на разходите за отбрана до поне 2 процента от БВП. Също така трябва да се съсредоточим повече върху Черноморския регион и военноморския капацитет. Второ за сътрудничество: Бих искала да работя с всички мои колеги в региона за насърчаване на регионалното сътрудничество. България е конструктивен участник в региона и лидер в процеса за европейска интеграция на Западните Балкани. Например, страната е била стратегически партньор за подобряване на контрола върху сигурността на границите и миграцията по външните граници на ЕС, както и за обмен на информация в рамките на Балканите. Като пример за своята лидерска роля България се съгласи да бъде един от домакините на регионален форум, фокусиран върху противодействието на насилието и екстремизма на Балканите следващия месец в София. Енергийната сигурност също е важна част от националната сигурност. България внася по-голямата част от енергията си от Русия, включително цялото си ядрено гориво и почти целия си природен газ. Ще работя, за да подкрепя усилията на България за диверсифициране на енергийните доставки, включително интерконектора Гърция - България (IGB) и участието на България в плаващата платформа за съхранение и регазификация в Александруполис, Гърция. Този месец пътувах с моя гръцки и с моя азербайджански колега, с министъра на енергетиката, с министър-председателя и със съответните ръководители от частния сектор до област Хасково, за да инспектираме напредъка в строителството на IGB. Но нека не спираме дотук. Трябва да продължим да изграждаме връзки със съседните страни, като вертикалния маршрут към Румъния, Унгария и Австрия и хоризонталния към Сърбия и може би Северна Македония. Трябва също така да гарантираме и честен, недискриминационен и прозрачен пазар, което е ключово за диверсификацията. Трето – по въпроса за справянето с корупцията: Ще работя с българското правителство и гражданското общество в борбата с корупцията и за подобряване на върховенството на закона, което е от ключово значение за постоянния растеж на България. Изграждането на силна демокрация изисква постоянна работа в защита на върховенството на закона и свободата на медиите. Само когато могат да бъдат чути всички гласове и когато гражданите вярват в своето правителство и неговите институции, една държава и една икономика могат да достигнат пълния си потенциал. Благодаря ви за поканата да бъда тук днес и за възможността да представя моята визия като посланик на САЩ в България. Изпълнена съм с въодушевление и надежда за посоката, в която се развива българско-американското партньорство като цяло. Също така съм уверена, че двете ни страни ще постигнат много през идните години. Но можем да успеем само, ако правителствата, компаниите и гражданите работят заедно за постигането на общите ни цели. Защото заедно сме по-силни. Благодаря ви.", "date": "2019.11.22", "title": "Нужен е значителен напредък за върховенството на закона в България"}
{"url": "https://www.dnevnik.bg/detski_dnevnik/2019/11/22/3994214_s_decata_v_pochivnite_dni_23_i_24_noemvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg и абонамент. Събота - За пета поредна година \"Базар на професиите\" ще запознае деца и младежи със специалисти от най-различни области, които ще им представят своите професии. Поканени са деца на възраст 8 - 16 години в \"София тех парк\", входът е свободен. Професионалисти от над 20 компании и над 40 лектори ще разкажат на децата как преминава един техен работен ден, какъв е пътят до мечтаната професия и защо трудът им е ценен за oбществото, съобщиха организаторите от от Българската мрежа на Глобалния договор на ООН. Подробности -  тук . - Шоколадова работилница за деца и родители е от 14.30 часа. Повече -  тук . - Куклен театър \"Малкият принц\" в \"Бълбук\" от 11 часа посреща своята публика, която трябва да е над 3-годишна възраст. Повече -  тук .  - В книжарница Kornel4kids на ул. \"Любен Каравелов\" децата да поканени от 11 часа на поредната творческа работилница, на която ще произведат табелка за \"Добре дошли\" от сладоледени пръчици и вълшебно тесто. Подробности -  тук . - Младежите могат да посетят безплатния минифест \"Щък тук-там\" на няколко места в града. Посетителите ще се включат в безплатни уроци по скейтборд и кънки, тренировки по джаги, творчески работилници, както и във всякакви други дейности - игри, слаклайн, freestyle football и други. Предвидени състезание по скейт и кънки \"Best tricks\", графити предизвикателство с награди, както и турнир по джаги. Ще има още концерт, игри и младежка информация. Младите хора ще могат да научат как да се включат в актуални програми и проекти за доброволчество, стажове, и обучения както в страната, така и в чужбина. Част от дейностите ще се осъществят с подкрепата на местни организации и участници. Програмата можете да разгледате  тук .  - Коледни приключения за сръчковци в \"Крафт от стария рафт\" е ателие за деца и възрастни в Детска къща \"Приказка без край\". От 17 часа посетителите ще могат да си измайсторят малко топло човече с островърха шапка, което да краси коледното дърво и да усмихва празничните дни. Вижте повече  тук .  - Детска къща \"Приказка без край\" и писателката Марианна Георгиева организират 4-седмична програма по творческо писане на коледен разказ. В 4 последователни занятия, децата ще имат възможност да сътворят свой собствен коледен разказ (приказка). Занятията са създадени въз основа на психодраматичния метод заедно със специфични задачи по творческо писане. За записване:  mail@prikazkabezkrai.com , повече информация -  тук .  - \"Обикни природата с Playray box\" – деца между 2 и 5 години и техните родители ще могат да се забавляват заедно с природни материали. Мястото е Offline Cafe, часът е 10:30, повече информация -  тук . Неделя Кулинарна работилница: Сладък салам ще изкуши децата от 15 часа в Детски център \"Къщата на Мая\". Повече -  тук .  - Кой и защо създава музика? А какво всъщност е музика? А как звучи музиката в ума на виртуоз? Как се прави импровизация с класически инструмент и бутилков сешоар? Всичко това децата могат да научат от 13 часа в детския научен център \"Музейко\" от световноизвестния цигулар Васко Василев.       - Театър на пазара! Театър на пазара! Това е чудесна традиция стара! Идвайте деца! Идвайте, родители! Ние с куклите сме тук! Бъдете ни зрители! На фермерския пазар на ул. \"Оборище\", зад храм-паметника \"Ал. Невски\" от 11 часа театър \"Цвете\" представя куклената приказка \"Кой да бъде цар?\". Тя учи децата защо е важно да се грижат за природата, за да може и тя да се грижи за тях. Входът е свободен.", "date": "2019.11.22", "title": "С децата в почивните дни (23 и 24 ноември)"}
{"url": "https://www.dnevnik.bg/regioni/2019/11/22/3995833_krizata_s_vodata_v_pernik_dovede_i_do_sreshta_na_kmeta/", "text": "След поредица от срещи с премиера Бойко Борисов,  президента Румен Радев  и министри през последните дни днес кметът на Перник Станислав Владимиров влезе и в кабинета на главния прокурор Сотир Цацаров и заместника му Иван Гешев, за да обсъдят сигнала, по който работи държавното обвинение за кризата с водата. Ако през зимата няма обилни валежи, до март Перник остава на воден режим, каза кметът пред журналисти след срещата. Той е получил уверение от главния прокурор Сотир Цацаров, че  държавното обвинение започва спешна проверка  в местното ВиК дружество. Районната прокуратура в Перник е започнала проверка за нарушения на закона, в резултат на които е въведен водният режим в града и близките населени места. На срещата е обсъден и подаденият от кмета сигнал за законови нарушения, свързани с експлоатацията на язовира и работата на местното ВиК дружество. Владимиров каза, че редица обстоятелства в годините са били подценявани. Най-важното според него било, че притокът в язовир \"Студена\" е бил много по-малък, отколкото оттокът. Цацаров, Гешев и Владимиров са говорили и за отворено писмо от граждани във връзка с водния режим. Главният прокурор и заместникът му са информирали кмета за предприетите от прокуратурата действия - възложена е проверка на Министерството на регионалното развитие и благоустройството и Министерството на околната среда и водите, свързана с яз. \"Студена\". Ще се проверяват собственост, ползватели, сключени договори за възлагане на управление на язовира, издадени разрешителни за водовземане, режим на източване и др. В Окръжната прокуратура в Перник вече е образувано досъдебно производство с предмет на разследване \"длъжностни престъпления\". От БСП пък изпратиха писмо до председателя на Комисията за енергийно и водно регулиране Иван Иванов, в което настояват той да разпореди проверка на ВиК-Перник. От левицата смятат, че е наложително да се види изпълнението на заложения бизнес план на дружеството. По-рано днес на спешна среща в Министерския съвет между премиера Бойко Борисов, финансовия министър Владислав Горанов, зам.-министъра на регионалното развитие Николай Нанков и кмета на Перник Станислав Владимиров беше взето решение  да се отпуснат 2.7 млн. лева  за реконструкцията на утаителите на пречиствателната станция за питейни води, която обслужва града и околните села, съобщиха от правителствената пресслужба.      Средствата ще бъдат осигурени с постановление на Министерския съвет, като се уточнява, че това е \"първата неотложна мярка, свързана с решаване на водната криза в града\". В сряда  стотици перничани излязоха на протест  пред местното ВиК дружество, като много от тях се оплакаха, че нямат вода дори в часовете, в които е обявено, че ще имат, а когато тя достига до домовете им, е с жълт цвят. До момента има само един наказан за водната криза в града. Това е управителят на ВиК Перник, Иван Витанов, който  ще бъде освободен от длъжност .", "date": "2019.11.22", "title": "Кризата с водата в Перник доведе и до среща на кмета с Цацаров и Гешев"}
{"url": "https://www.dnevnik.bg/sport/2019/11/22/3995941_dermendjiev_neka_ne_izpadame_v_euforiia_za_jrebiia/", "text": "Селекционерът на националния отбор по футбол Георги Дерменджиев призова да не се изпада в еуфория след жребия за плейофите за Евро 2020. България  ще е домакин на Унгария , а при победа ще е домакин и във финала срещу Исландия или Румъния. \"Нека не изпадаме в еуфория. Историята е, когато всичко се случи. Насочваме се към първия мач и ще видим всичко, което е играл отборът на Унгария. Вярно е, че имаме шанс. Ще опитаме максимално да го оползотворим\", каза Дерменджиев пред БНТ3. Българският отбор не е играл на голямо първенство от Евро 2004. Селекционерът заяви, че ще опита да предпази отбора от прекалено вълнение. \"Не трябва да допуснем момента да прегорим, ще се опитаме да се предпазим от това.\" \"Това си е изключително сериозен мач (с Унгария), ще подходим отговорно. Насочваме се към мача и ще работим. Винаги трябва да сме доволни от съдбата, но футболът си е футбол. Всичко си зависи от нас.\" Според него унгарският футбол е във възход. \"Играят добър футбол. С подробности в допълнително ще се запознаваме.\"", "date": "2019.11.22", "title": "Дерменджиев: Нека не изпадаме в еуфория за жребия"}
{"url": "https://www.dnevnik.bg/bulgaria/2019/11/22/3995984_maiki_otnovo_protestirat_sreshtu_valeri_simeonov/", "text": "Майки на деца с увреждания излязоха на протест срещу назначаването на Валери Симеонов за зам.-председател на Народното събрание, съобщи БНТ. Обединени около инициативата \"Системата ни убива\", те настояват за оставката на лидера на НФСБ или за разпускане на целия парламент. С викове \"Оставка\" започна протестът на майките пред Народното събрание. Той е първият от серия акции, следващата от които ще е в понеделник (25 ноември) - автошествие, което ще започне в 18.30 ч. от площад \"Народно събрание\". Според майките изборът на депутатите демонстрира липса на морал и елементарно зачитане на достойнството на суверена. Протестиращите настояват всички депутати, които са гласували в подкрепа на Валери Симеонов, да си подадат оставките. \"Че как е възможно след всичките тези сигнали ти да го издигнеш от пост на пост. Доколкото знам, европейската практика, дето там сме членове или уж сме членове, при такива ситуации повече името му няма да се чуе\", коментира Венелина Казанджиева пред БНТ. \"Валери Симеонов не можахме да го изрием от политиката, а сега 118 депутати гласуваха \"За\" да стане зам.-председател. Искаме оставките на всички, които са натиснали бутона \"За\", каза Нели Димитрова. Самият Валери Симеонов заяви, че всеки има право да протестира, но твърде бързо е забравен неговият призив за приемане на Закона за хората с увреждания. \"В случая става въпрос за намеса в парламентарната демокрация. Правото на парламентарна група \"Обединени патриоти\" да имат зам.-председател е неоспоримо, така както имат ДПС, БСП, ГЕРБ, е редно и \"Обединени патриоти\" да имат\", заяви той. Бившият омбудсман и неуспял кмет на София Мая Манолова се присъедини към протеста.", "date": "2019.11.22", "title": "Майки отново протестират срещу Валери Симеонов"}
{"url": "https://www.dnevnik.bg/kultura/2019/11/17/3990382_otkus_ot_istoriiata_na_izgubenoto_dete_na_elena_ferante/", "text": "                         \"Историята на изгубеното дете\" е достоен финал на \"Гениалната приятелка\", \"Новото фамилно име\" и \"Тази, която си отива, тази, която остава\". Блестящата, образована Елена е вече утвърдена писателка и заживява с детската си любов Нино, ражда момиченце. Буйната, непредвидима Лила развива новия си бизнес, води спокоен, улегнал живот с Енцо и също се сдобива с момиченце. Отношенията между двете приятелки са все така сложни, като въпреки това обичта им една към друга не подлежи на съмнение. Постепенно нещата се развиват в друга посока и придобиват драматичен обрат. В крайна сметка нито Елена намира спокойствие в Неапол, където се е завърнала, нито Лила успява да се освободи от атмосферата на конформизъм и насилие в родния си квартал. Неочаквани събития водят читателя към неочаквания завършек. \"Историята на изгубеното дете\" е последната книга от неаполитанската тетралогия, но финалът е все пак леко открехнат! С основание спрягат Елена Феранте като една от най-въздействащите италиански писателки, майстор на реалистичните психологически романи, т.нар. \"трилъри за душата\", някои от които имат успешни филмови адаптации. Авторитетното издание \"Тайм\" я включи в списъка на 100-те най-влиятелни личности в света. Българските читатели я познават от 2009 г., когато у нас излезе романът й \"Дни на самота\". Привлякла над 5,5 милиона читатели от всички краища на света, неаполитанската поредица \"Гениалната приятелка\" е брилянтен епос за израстването на две момичета, а и на цяло едно поколение в покрайнините на Неапол през втората половина на миналия век. превод Иво Йонков От октомври 1976-а нататък, чак до 1979-а, когато се върнах да живея в Неапол, избягвах да поддържам връзка с Лила, но не беше лесно. Тя почти веднага опита да влезе със сила в живота ми, въпреки че я пренебрегвах. С мъка я понасях. Макар и да се държеше така, сякаш не желаеше друго, освен да ме подкрепи в трудния момент, не успявах да забравя неуважението, с което се бе отнесла към мен. Днес смятам, че ако беше само обидата – \"Ти си глупачка\": така ми кресна по телефона, когато ѝ казах за Нино, а това не беше се случвало преди, никога, никога не ми бе говорила по такъв начин, – бързо щеше да ми мине. Всъщност повече от тази обида натежа намекът ѝ за Деде и Елса. \"Помисли за злото, което ще сториш на дъщерите си.\" Тогава не обърнах внимание на това предупреждение. Но с времето думите ѝ придобиваха все по-голямо значение, често се връщах към тях. Лила никога не бе показвала и най-малък интерес към Деде и Елса, почти сигурно не си спомняше дори имената им. В случаите, когато споменавах по телефона някоя тяхна духовита реплика, ме отрязваше, сменяше темата. А когато ги срещна за пръв път в къщата на Марчело Солара, се задоволи да им хвърли един разсеян поглед и да произнесе някаква банална фраза, дори не забеляза колко добре са облечени, как хубаво са сресани, как правилно се изразяват и двете, въпреки че са още малки Все пак ги бях родила аз, бях ги възпитала аз, бяха част от мен, нейната отдавнашна приятелка: би трябвало да отдаде дължимото – не казвам от обич, но поне от вежливост – на моята майчинска гордост. Обаче тя дори не прибягна към добродушна ирония, показа незаинтересованост и толкова. Чак сега – със сигурност ме ревнуваше от Нино – си беше спомнила за момичетата и пожела да подчертае, че съм лоша майка, че за да бъда аз щастлива, причинявам тяхното нещастие. Нервирах се всеки път, когато се сещах за това. Нима Лила се бе загрижила за Дженаро, когато напусна Стефано, когато изостави детето на съседката си заради работата във фабриката, когато го изпрати при мен почти за да се отърве от него? Да, и аз си имах моите грехове, но несъмнено бях подобра майка от нея. 2. В онези години подобни мисли ме навестяваха често. Сякаш Лила, която в края на краищата произнесе по адрес на Деде и Елса единствено онази коварна фраза, се бе превърнала в техен адвокат, защитник на детските им нужди, и аз се чувствах длъжна да ѝ доказвам, че греши всеки път когато ги пренебрегвах, за да се посветя на себе си. И все пак това бяха само думи, плод на лошото ѝ настроение, всъщност не знам какво мислеше тя наистина за мен като майка. Единствено тя може да го разкаже, ако наистина е успяла да се вплете в тази предълга верига от думи, за да промени моя текст, за да вмъкне нарочно отстранените брънки, за да откачи други, за да каже за мен повече, отколкото бих искала, повече, отколкото аз самата съм способна да кажа. Надявам се на това нейно натрапничество, пожелавам си го още откакто започнах да нахвърлям нашата история, но трябва да стигна до края, за да подложа на проверка всички тези страници. Ако опитам сега, несъмнено бих се препънала. Пиша от много време и съм уморена, става все по-трудно да държа опъната нишката на разказа вътре в хаоса на годините, на малките и големите събития, на настроенията. Затова или се стремя да не говоря за моите дела, за да се заема веднага с Лила и с всички усложнения, които носи със себе си, или по-лошо, посвещавам се на превратностите на моя живот само защото ги описвам с повече лекота. Но трябва да се измъкна от този кръстопът. Ако тръгна по първия път, ако се отстраня, ще свърша с това, че ще намирам все по-малко следи от Лила, тъй като самата природа на нашата връзка налага да стигам до нея само минавайки през себе си. От друга страна, не бива да вървя и по втория път. Макар че, ако говоря за моите преживявания още по-многословно, това със сигурност би я удовлетворило. \"Хайде – би ми казала – осведоми ни какъв обрат е взел твоят живот, кой го е грижа за моя, признай, че дори теб не интересува.\" И би заключила: \"Аз съм една задраскана дума, не ставам за твоите книги; зарежи ме, Лену, кой разказва за това, което е задраскал\". И така, какво да правя? Да призная още веднъж, че има право? Да приема, че да бъдем възрастни, означава да престанем да се излагаме на показ и да се скрием, докато изчезнем? Да призная, че колкото повече напредват годините, толкова по-малко знам за Лила? Тази сутрин успявам да залъжа умората си и да седна да пиша. Сега, когато съм близо до най-болезнената точка от нашата история, искам да намеря онова равновесие между мен и нея, което в живота не успях да постигна даже между мен и мен. 3. От дните в Монпелие си спомням всичко освен града, все едно никога не съм била там. Извън хотела, извън внушителната аула, където се провеждаше академичната конференция, в която Нино участваше, днес помня само една ветровита есен и синьо небе, подпряно на бели облаци. И все пак в паметта ми онзи топоним, Монпелие, по много причини е останал като знак за завой в живота ми. Веднъж вече бях пътувала извън Италия – в Париж, с Франко – и се бях почувствала наелектризирана от собствената си смелост. Но тогава ми се струваше, че моят свят е и ще остане завинаги кварталът, Неапол, докато останалото представляваше кратък пикник, чийто характер на изключение ми позволяваше само да си представям каква всъщност никога нямаше да бъда. Затова пък Монпелие, макар и не толкова възбуждащ, колкото Париж, създаде в мен усещането, че съм разрушила някакви прегради, че се разпростирам извън себе си. Простият факт, че се намирам на това място, беше доказателство, че кварталът, Неапол, Пиза, Флоренция, самата Италия са единствено дребни късчета от света и че съм права вече да не ме задоволяват. В Монпелие усетих колко е тесен кръгозорът ми, колко беден е езикът, на който се изразявах и пишех. В Монпелие прозрях колко ограничена може да бъде една съпруга и майка на трийсет и две години. И през всички онези дни, изпълнени с толкова любов, за пръв път се почувствах освободена от оковалите ме през годините вериги, които дължах на произхода си, на направените житейски избори, преди всичко на брака. Там разбрах също и причините за удоволствието, което бях изпитала в миналото, когато видях моята първа книга преведена на други езици, и заедно с това причините за горчивината, че съм намерила малко читатели извън Италия. Беше чудесно да преминавам граници, да потъвам в други култури, да откривам преходността на онова, което погрешно бях вземала за окончателно. Ако в миналото смятах факта, че Лила никога не бе излизала от Неапол, че се беше изплашила дори от Сан Джовани а Тедучо, за неин спорен избор, който тя обикновено умееше да превърне в предимство, сега той ми се стори единствено белег за умствена ограниченост. Реагирах, както се реагира, когато някой те оскърби, със същата формулировка, която те е обидила. Ти си била сгрешила за мен? Не, скъпа моя, аз сгреших за теб: цял живот ще зяпаш камионите, които минават по булеварда.", "date": "2019.11.22", "title": "Откъс от \"Историята на изгубеното дете\" на Елена Феранте"}
{"url": "https://www.dnevnik.bg/kultura/2019/11/22/3995922_zapochva_jubileini_50-i_festival_na_opernoto_i/", "text": "От днес до 7 декември Държавната опера в Стара Загора отново ще е център на новини в света на музикалното изкуство и повод за оживена дестинация, защото довечера там се открива юбилейното 50-о издание на емблематичния за града Фестивал на оперното и балетното изкуство (ФОБИ), за който домакините са се подготвили впечатляващо.  Първоначално тръгва като Декемврийски музикални вечери (1967). Първото издание е между 3 и 9 декември. Преименувано е във Фестивал на оперното и балетното изкуство през 1973, а между 1974 и 1989 в рамките му се осъществява Националният преглед на оперното и балетното изкуство. Прекъсвал е през 1990, 2010 и 2013, но през всички останали фестивалната сцена е била домакин на имена от световна величина като Николай Гяуров, Никола Гюзелев, Райна Кабаиванска, Анна Томова-Синтова, Гена Димитрова, Веселина Кацарова, Стефка Минева, Христина Ангелакова, както и чуждестранни трупи. Тази година \"Африканката\" (\"Васко да Гама\") от Джакомо Майербер, копродукция на Старозагорската опера с Немската държавна опера - Берлин (Detsche Oper - Berlin), е премиера за България и за Балканите. Режисьор и автор на постановката е известната Вера Немирова, която международната критика определя като най-успялата жена режисьор в съвременния оперен свят, с над 60 заглавия от 1996 година насам. И понеже в 2015 година е реализирала вече съвременния си прочит на заглавието в Deutsche Oper – по-скоро като \"Васко да Гама\" – където са направили голям цикъл на оперите от Майербер - важен, но по-малко познат в България композитор - сега участва с част от постановъчния си екип в мащабната постановка.  В ролята на Васко да Гама гостува Даниел Магдал – румънският тенор, който тогава е в състав от солисти на спектакъла. Ролята ще е поделена със солиста на Старозагорската опера, тенора Ивайло Михайлов. Всъщност за целия певчески състав на операта ни е шанс, че имат допир с професионалната класа на Вера Немирова и с музикалната естетика на френската \"гранд опера\", достигнала своеобразен връх в творчеството на Майербер. Декорът на Йенс Килиан е модернистично изчистен, но внушителен, с акценти, видеодетайли – декоративни платна и кръгла карта със зоните на пътешествия на мореплавателя. Синхронен с нестандартното артистично произведение на Немирова. Над 700 костюма и аксесоари, над 2.5 тона декори с хидравлика, десетки килограми партитури и щимове – всичко това е предоставено безвъзмездно за продукцията на Държавна опера Стара Загора от Detsche Oper, които биват пренесени с пет тира. Творбата, която ще бъде изпълнена под диригентството на Ивайло Кринчев, е необикновена по много причини. Вероятно най-първата, че има две заглавия – \"Африканката\" и \"Васко да Гама\". Драматургът Соня Немирова определя операта като изключително трудна, но пък е много впечатлена от младите оперни певци, с които работи в България. А това е важна оценка, защото по трудност, партиите са на предела на певческите възможности, а всички от солистичния състав са го учили за премиерата.  Операта е в 5 действия, оригиналното изпълнение продължава близо 5 часа. Вера Немирова и Ивайло Кринчев правят авторска версия и успяват да я \"стегнат\" до около 3.5 часа, без да губят от красотата и силата ѝ на въздействие. Всъщност подобен е подходът и по света. И все пак им е интересно как ще реагира публиката тук.  Премиера ще предложи и балетната трупа. \"Шопениана\" ще е с посвещение на 70-годишнината на балетното изкуство в Стара Загора. Заглавието е поставено от примабалерината на Старозагорския балет и почетен гражданин на Стара Загора Снежана Дескова. В крак с тенденцията – която ФОБИ наложи в последните си издания, ще гостуват \"Опера Балтик\" от Гданск – един от десетте най-добри оперни театри в Европа, и Националния симфоничен оркестър на консерваториите в Италия. Поляците ще представят рядко изпълняваната опера от Масне – \"Таис\" (по романа на Анатол Франс). Тя е позната всъщност чрез едно от най-романтичните произведения в цигулковия репертоар – \"Медитация\". В България е направила впечатление и е влязла в режисьорския репертоар на такъв ерудит като Драган Кърджиев (1896 - 1968) например, който я е поставил още в средата на миналия век в Софийската опера. На 27 ноември ще я видим под палката на бразилския диригент Жозе Мария Флоренсио, а в ролята на Таис ще е прекрасната Беса Лугичи.  Младите италиански дарования – най-добрите от италианските консерватории, сформирани като оркестър след сериозно прослушване от знаменити инструменталисти, ще изпълнят програма със заглавие \"Непознатият свят на операта\".       И друг оркестър ще чуе старозагорската публика – Академичния симфоничен оркестър под диригентството на Григор Паликаров (29.11), който също ще поднесе програма от произведения на Панчо Владигеров, във връзка със честване 120-годишнината му, но с акцент към малко изпълнявани негови творби – театралната му музика. В периода 1920 - 1932 година Владигеров работи в творчески тандем с известния немски режисьор Макс Райнхард в театрите в Берлин и Виена като композитор и музикален ръководител. Пише музика за над 10 театрални постановки, повечето са от Шекспир, има и от Брехт. В концерта ще чуем едно произведение от този период – \"Карнавална процесия\" към \"Венецианския търговец\". А на същата тема ще е и изложбата, която ще бъде открита тази вечер от 18 ч. във фоайето на операта. И още със специално внимание ще бъде обградена оперната прима Стефка Минева. Юбилейната гала вечер във връзка с 50-годишната ѝ сценична дейност (30.11) ще започне със среща-разговор \"Кафе с автограф\", която ще бъде водена от Елена Драгостинова, но и с интересни нейни записи. Благодарение на фонда на БНТ, ще видим уникални кадри от участието на певицата във ФОБИ през 1973 година в \"Кармен\". След което ще е голямата Оперна гала. На сцената под диригентството на Владимир Бошнаков ще пеят избрани от певицата изпълнители, с които са работили през годините, както и млади надежди: Цветелина Василева, Мария Белчева, Беса Лугичи, Татяна Шиварова, Саня Анастасия, Калуди Калудов, Веселин Михайлов, Нико Исаков, Александър Крунев. Почетен ще бъде и основателят на ФОБИ – диригентът Димитър Димитров (1929 - 1999). За големия му принос към българската музикална култура отново ще допринесе фонда на БНТ с \"Набуко\" от 1983, която ще бъде прожектирана на 1 декември. На 3 декември 100-годишнината от рождението на един от \"строителите\" на българските оперни театри и симфонични оркестри – Руслан Райчев, работил и в Стара Загора като главен диригент, ще бъде отбелязана с документален филм, но и с представяне на книга.  И пак традиционно, оперен спектакъл ще закрие фестивала – \"Фалстаф\" от Верди (7 декември). Той е най-новият на Държавна опера Пловдив и е с участието на \"най-добрия Фалстаф в света\" – Кирил Манолов, и примата Мариана Пенчева, под палката на именития Павел Балев. Оперната ни прима Веселина Кацарова, която като много млада също е участвала във ФОБИ, ангажирана 1988 г. вече като солист в Цюрихската опера, сега присъства активно като артистичен директор на Старозагорската опера. Пред \"Дневник\" тя сподели: \"Този фестивал за мен е много важен. Хубаво е, че продължава традицията му. Стара Загора е градът на поетите, писателите, на оперните певци. Сега представяме една от най-трудните опери, която съществува в оперното изкуство, в оперния репертоар – \"Африканката\". Колегите ми положиха големи усилия, за което благодаря на целия екип. Надявам се всички да бъдат здрави и старозагорската публика да дойде на премиерата.\" ", "date": "2019.11.22", "title": "Започва 50-ият Фестивал на оперното и балетното изкуство"}
{"url": "https://www.dnevnik.bg/skorost/2019/11/22/3995981_pri_nepodgotven_za_zimata_avtomobil_globata_e_do_500/", "text": "В зависимост от неизправността на автомобила, констатирана от служител на \"Пътна полиция\" глобата достига 500 лева, като може да се постанови и спиране на превозното средство от движение, се разбра днес на пресконференция, свързана с акция \"Зима\". Инспектор Мария Ботева от \"Пътна полиция\" уточни, че при незначителна техническа неизправност санкцията е 50 лева, при значителна до 200 лева и при опасна до 500 лева \"Ако имаме нарушаване на целостта на гумата под някаква форма, тази неизправност може да попадне в групата на значителната и опасна техническа неизправност. Законодателят предвижда и спиране от движение на превозни средства, при които е установен такъв вид неизправност, допълни тя. Като опасна техническа неизправност може да се приеме и шофиране с гуми с протектор под 1.6 мм.  До 28 февруари минимумът  за грайфера е дори по-голям - 4 мм, ако не са зимни и 1.6 мм, ако са зимни. Сред другите системи, които ще се проверяват в рамките на акция \"Зима\", са също светлините, чистачките и парното. От вчера започна третият етап на акция \"Зима\", насочен изцяло към поведението на водачите, техническата изправност на превозните средства и отношението към пешеходците, напомни Ботева. От началото на ноември минаха други два етапа на акцията, при които фокусът беше върху водачите на велосипеди и превозни средства теглени от животинска тяга, както и върху поведението на пешеходците. Сравнение с 2018 година показва, че в първите 20 дни на Акция \"Зима\" от \"Пътна полиция\" са наложили повече санкции. Броят на издадените фишове до тази сутрин е 20 262, а електронните фишове за нарушенията на скоростните режими са 26 491. С актове за установяване на административни нарушения са санкционирани 6010 водачи. По данни на Пътна полиция от 1 януари до вчера при катастрофи са загинали 562-ма души, което е с 10 повече в сравнение със същия период за миналата година. \"От началото на ноември до 21 ноември броят на загиналите по пътищата е 37, което е с 15 по-малко в сравнение с миналата година\", каза Ботева.", "date": "2019.11.22", "title": "При неподготвен за зимата автомобил глобата е до 500 лева и дори спиране от движение"}
{"url": "https://www.dnevnik.bg/evropa/regioni/2019/11/22/3994334_evropeiskiiat_otpechatuk_vuv_veliko_turnovo/", "text": "Ако разпределението на европейските средства в даден регион е показателно за бъдещото му развитие, общините във Велико Търново ще бъдат сред най-хубавите и енергийно ефективни в страната. Сред проектите по оперативни програми през програмен период 2014 - 2020 на обща стойност 180 млн. лв. по 70 млн. лв. са разпределени по ОП \"Региони в растеж\" и ОП \"Иновации и конкурентоспособност\". Същевременно реално изплатените европейски средства на човек, живеещ в област Велико Търново, са значително под средните стойности в страната - 350 лв. спрямо 679 лв. за България. За сравнение - това е далеч по-добре от съседно Търговище, но пък в Габрово сумата е над два пъти по-висока. Ремонти, градинки и паркинги В област Велико Търново местната власт явно е фокусирана върху подобряване на облика на общинските центрове и ремонт на училища и детски градини. Доказателството - най-голямата програма в региона към средата на годината е проектът за автентична градска среда на община Велико Търново за 11 млн. лв. Той включва ремонт на улици и пешеходни зони в жилищни квартали, включително ново улично осветление, както и ремонт на 38 улици в старата градска част, който включва и указателни табели и карти за туристите в района.  Община Горна Оряховица също залага на подобряване на градската среда с проект за ремонт на местния площад \"Георги Измирлиев\" и парк \"Детски кът\" на обща стойност 6 млн. лв.      Местната власт на Свищов пък разполага с 5 млн. лв. за жк \"Младост\" и парк \"Радост\", като парите са предвидени за ремонт на улици, ВиК мрежата, нови детски площадки, паркинги и зелени площи. От август пък започва проект за интегриран градски транспорт във Велико Търново на обща стойност 11.1 млн. лв. В обхвата на мащабния проект попадат планове за ремонт на булеварди и кръстовища, изграждането на пешеходен надлез и буферни паркинги за автобуси и леки автомобили, доставка и монтаж на електронни информационни табла за спирки на градския транспорт и за паркинги.      Други големи проекти на община Велико Търново са свързани с ремонт на училища и детски градини, изграждането на нов, по-голям комплекс за социални грижи за възрастни хора и хора с увреждания и ремонт на съществуващия такъв, нов кризисен център за хора, пострадали от насилие или други форми на експлоатация, както и подобряването на инфраструктурата в Западна промишлена зона.  На опашка за машини Безспорно най-големият повод за търсене на безвъзмездна финансова помощ от европейските фондове в частния сектор е подобряването на енергийната ефективност чрез закупуването на нови машини и оборудване или подновяване на стари такива. Най-големият бенефициент по отношение на безвъзмездна помощ по европейските програми е свищовският производител на ароматизатори \"Виктори-2000\". Компанията е одобрена за няколко проекта, два от които са за финансиране от по 1 млн. лв. по ОП \"Иновации и конкурентоспособност\".       Първият е за автоматизация на производствения процес на обща стойност 1.66 млн. лв. и безвъзмездна финансова помощ 996 хил. лв. С парите фирмата е закупила машини и оборудване като линии за производство на ароматизатори, за сглобяването им и машина за блистерни опаковки. Целта на компанията е по този начин да увеличи капацитета си и повишаване на приходите от износ, съдейки по проекта в информационната система за наблюдение на средствата от ЕС в България (ИСУН). След приключването на този проект в края на 2017 г. фирмата е одобрена за втори - за подобряване на енергийната ефективност. Той е на обща стойност 1.7 млн. лв., от които малко над милион са безвъзмездна помощ. Средствата са предвидени за нови машини, енергиен одит и консултантски услуги за въвеждане на сертификат ISO 500001, който определя международната рамка за доставката, използването и потреблението на енергия.  Другите два проекта на фирмата са свързани с допълнително сертифициране и отново с енергийна ефективност. Въпреки многото спечелено еврофинансиране бизнесът на \"Виктори-2000\" не расте бурно: през 2018 г. са отчетени приходи от продажби 2.7 млн. лв., или 200 хил. лв. над предходната година. В периодите по-назад оборотът от основна дейност е около 2 млн. лв. Готовите: училища и ново оборудване За разлика от други региони в област Велико Търново много от големите обществени проекти с европейско финансиране са все още в изпълнение. Сред най-големите завършени проекти води община Горна Оряховица с 3 млн. лв. за ремонт на училища. В топ три е и местната власт на Свищов, която също е обновила средата в местните училища и детски градини с 2.4 млн. лв. безвъзмездни средства. По отношение на завършени проекти видимо доминира частният сектор. Така например лидер е производителят на храни \"Захарни заводи\", където с 1.2 млн. лв. европейски средства и още толкова собствено финансиране фирмата е инвестирала в нови машини и оборудване за внедряване на лечебни бонбони с етерични масла и антимикробен ефект. Следва производителят на пластмасови стоки \"Ким пласт\" с 1.5 млн. лв. безвъзмездна финансова помощ, като парите са използвани за машини и консултантски услуги за въвеждане и сертифициране на система за енергиен мениджмънт съгласно ISO 50001. Очакваният резултат - фирмата да увеличи производствения капацитет и да понижи разходите за единица продукция. Почти аналогичен е проектът и на друга фирма на собствениците на \"Ким пласт\" - великотърновския производител на метални детайли \"Дав 11\", който купува с 1.5 млн. лв. стругове и консултантски услуги за ISO 50001.", "date": "2019.11.22", "title": "Европейският отпечатък във Велико Търново"}
{"url": "https://www.dnevnik.bg/sport/2019/11/22/3995974_kubrat_pulev_shte_e_hubavo_da_zashtitavam_svetovnata/", "text": "Кубрат Пулев заяви, че би се радвал да стане световен шампион и да защитава титлата си на обновен стадион \"Българска армия\". Отговорът му дойде след въпрос дали е възможно да играе на Националния стадион \"Васил Левски\". Пулев, който е претендент за световната титла на Международната боксова федерация (IBF), отвърна, че \"Васил Левски\" не е толкова подходящ за бокс. \"Доколкото знам,  ЦСКА гласят да правят нов стадион , който ще бъде значително по-малък - около 20 000, Гриша Ганчев и екипът му. Това съоръжение, ако стане факт в близката една година, ще е чудесно и там вече би могло да се организира подобен мач. Би било уникално да се играе на чисто нов стадион и на открито.\" \"Защо не да си помечтаем, ако стана световен шампион или като стана световен шампион, да направя една от защитите на новия стадион на ЦСКА\", каза Пулев. Мениджърът му Ивайло Гоцев отговори, че всичко е възможно. \"Влизаме в ренесанса на българския бокс. Имаме много талант. Какво ни липсва - талантът да работим заедно\", посочи Гоцев.      Следващото събитие, което той организира, е боксова галавечер в Пловдив. Акцентът в нея е  мачът между Тервел Пулев и Дишон Уебстър . \"Надявам се да представи фамилията Пулеви добре и да победи\", заяви по-големият от братята Кубрат Пулев. Той посочи, че \"няма никакви вратички\" и ще има мач за световната титла до няколко месеца. \"Ще участвам в него. Колкото и да не им се вярва на някои хора, моментът дойде.\" Пулев се върна и към  предишния си двубой за световната титла - срещу Владимир Кличко  от преди пет години. Според него успехът му е бил обречен, но сега е различно. \"Подготовката ми за мача с Кличко беше много добра. Играех с трима-четирима спаринг партньори, които бяха много сериозни, и ги биех всички като тупани. Даже не ми издържаха по-три-четири рунда. Аз се чувствах перфектно, просто сгрешихме стратегията. Излязохме без стратегия и играех, както се казва, на едно мъжко сърце. И от \"Зауерланд\" бяха срещу мен - до последния ден говореха за пари. Всичко беше обречено. Сега е различно. Много по-техничен съм от всички. Готов съм, който и да дойде, да му скъсам главата\", каза Пулев.", "date": "2019.11.22", "title": "Кубрат Пулев: Ще е хубаво да защитавам световната титла на новия стадион на ЦСКА"}
{"url": "https://www.dnevnik.bg/sviat/2019/11/22/3996006_putin_izpitanie_na_orujie_bez_analog_prichini_vzriva_v/", "text": "Русия смята и занапред да усъвършенства оръжието, заради което се случи взривът в Ахрангелска област,  последван от кратко изтичане на радиация  това лято, заяви руският президент Владимир Путин, цитиран от \"Интерфакс\". \"Независимо от (случилото се) ще продължим работа по това оръжие\", каза Путин на церемония, на която вдовиците на загиналите през август получиха ордени заради мъжеството им. След инцидента на няколко десетки километра от Северодвинск вариантите, появили се в медиите, бяха различни, а официалната информация на руската корпорация \"Росатом\" свеждаше обстоятелствата около експлозията до  \"работа с изотопи\"  по време на опити с реактивен двигател. Сред хипотезите бяха и  опитът да бъде извадена потънала ракета , и предположението, че е тествана ядрена ракета, известна като \"Буревестник\" (Skyfall според класификацията на САЩ) - версия,  която споделяше и американският президент  Доналд Тръмп. По думите на Путин оръжието, над което са работили загиналите, е трябвало да \"обезпечи суверенитета, сигурността на Русия за десетилетия напред\". \"Това не е обикновена работа... да посветиш себе си, живота си на такова дело - това е мъжествен, сериозен избор на истинския мъж, гражданин и патриот\", каза Путин. Президентът коментира инцидента за пръв път две седмици след него, на 19 август, когато каза, че загиналите са пострадали при изпълнение на \"важна държавна функция\". На пресконференция с финландския си колега Саули Нинистьо пък той определи тестовете като \"мероприятие от военен характер\".", "date": "2019.11.22", "title": "Путин: Изпитание на оръжие без аналог причини взрива в Северодвинск"}
{"url": "https://www.dnevnik.bg/sport/2019/11/22/3996011_prezidentut_na_uefa_privetstval_normaliziraneto_na/", "text": "Президентът на УЕФА Александър Чеферин е показал задоволство от \"нормализирането на обстановката в българския футбол след драматичните събития около европейската квалификация с Англия\". Това се казва в информация в сайта на БФС. Словенецът е разговарял с временно изпълняващия президентските функции във футболния съюз Михаил Касабов покрай тегленето на жребия за плейофите за класиране на Евро 2020 в Нион. На срещата е присъствал и генералният секретар на УЕФА Теодор Теодоридис. \"Ръководителят на европейския футбол използва възможността да изкаже задоволството си от нормализирането на обстановката в българския футбол след драматичните събития около европейската квалификация с Англия на 14 октомври т.г. и да пожелае успех на екипа, който се нагърби с отговорността да управлява Българския футболен съюз след оставката на президента Борислав Михайлов\", се казва в информацията. Мачът с Англия беше последван от тежки сътресения в българския футбол и БФС. В момента вицепрезидентът  Йордан Лечков оспорва вписването на Касабов за президент , а министерството на спорта  проверява как са разходвани парите , отпуснати от държавата по програма за развитие на детско-юношеския футбол. \"Чеферин не пропусна шанса да изпрати сърдечните си поздрави на Михайлов, да му благодари за дългогодишната успешна работа и да пожелае успех на българския национален отбор във важното изпитание в края на март догодина. От своя страна Михаил Касабов подари на Чеферин реплика на ритон от Панагюрското златно съкровище\", допълват от БФС. България  изтегли добър жребий за плейофа за Евро 2020 . На 26 март националният отбор приема Унгария, а при победа пет дни по-късно ще е домакин на Исландия или Румъния.", "date": "2019.11.22", "title": "Президентът на УЕФА приветствал \"нормализирането на обстановката в българския футбол\""}
{"url": "https://www.dnevnik.bg/evropa/2019/11/22/3996015_otslabena_ot_katastrofalnite_izbori_partiiata_na/", "text": "Бурен се очаква да бъде започналият днес в Лайпциг 32-ри конгрес на консервативната партия, дестабилизирана след катастрофални избори и готова да влезе в конфронтация с новия си водач. По повод двудневния годишен форум \"Франс прес\" излага основните предизвикателства пред Християндемократическия съюз (ХДС) на Ангела Меркел. В какво състояние е ХДС? Макар да си остава най-голямата политическа формация в Германия, популярността на партията спада. Според направено наскоро допитване за нея са заявили намерение да гласуват едва 25 процента от анкетираните - само с 3 процентни пункта повече, отколкото за \"Зелените\". През 2019 г. ХДС \"изпадна в неизбежно затруднение\", констатира консервативният в. \"Велт\". Тя изгуби повече от 7 пункта от гласовете на европейските избори през май, а после и на регионалните избори в Саксония и Бранденбург през септември.  В Тюрингия  - друга провинция от бивша ГДР - сривът през октомври беше с 12 пункта. Партията успя да ограничи щетите само благодарение на контингента си от избиратели на възраст над 60 години. Това е упадък, който повече не може да се пренебрегва или да се очаква да спре от само себе си, казва Фридрих Мерц, отдавнашен противник на Меркел, на когото не му достигна малко, за да я наследи начело на партията през декември миналата година. Дискредитирана ли е вече Анегрет Крамп-Каренбауер? Почти година след избирането й начело на ХДС Анегрет Крамп-Каренбауер, наричана за краткост АКК, се ползва с незавиден имидж. Освен изборните провали 57-годишната министърка на отбраната направи редица гафове, които породиха съмнения в правото й да заеме канцлерския пост: карнавална шега, сметната за дискриминационна по отношение на трансполовата общност, глупава атака срещу свободата на словото в интернет след публикувано от ютюбър видео против ХДС, предложение за създаване на международна зона за сигурност в Северна Сирия, без то да бъде съгласувано с колегите й в правителството... Допитване на \"Инфратест Димап\" показва, че 42 процента от запитаните смятат 64-годишния Фридрих Мерц за подходящ кандидат за най-висшия пост в страната, докато АКК получава едва 19 процента подкрепа. Не бива обаче да бързаме да отписваме преданата привърженичка на Меркел, смята преподавателят в Техническия университет в Дрезден Ханс Форлендер. \"Времето лекува всички проблеми и може да й даде възможност да възстанови авторитета си\", казва той за АФП. Какви са предизвикателствата пред конгреса? \"Въпросът за кандидатурата за канцлерството ще преобладава над всичко останало в Лайпциг\", подчертава сп. \"Шпигел\". Младежката организация в съюза наруши табу, като обяви, че внася предложение членовете на ХДС да гласуват за кандидат-канцлер, както е в социалдемократическата партия. Разгромът в Тюрингия предизвика небивало остри дебати. Фридрих Мерц - един от най-активните в тях - атакува главно канцлера, критикувайки \"слабото й лидерство\". Той поиска да вземе думата днес точно след АКК. Преди това приветствено слово ще държи Ангела Меркел. Опит за пуч срещу АКК е почти изключен, смята Форлендер. \"Твърде рано е\", допълва той. Обсъждането на кандидати \"изнервя\" всички, увери министърът на здравеопазването Йенс Шпан, призовавайки за фокусиране по-скоро върху работата на правителството. Какво ще се случи след четвъртото правителство на Меркел? Преждевременният край на \"голямата коалиция\", предричан преди година, днес изглежда малко вероятен. Съюзът (партия ХДС и баварският й партньор ХСС) и социалдемократите, които преживяват криза, ще бъдат отново наказани при предсрочни избори в полза на крайнодесните и Зелените. \"По тази причина управляващите партии предпочитат да останат свързани една с друга от страх, че иначе ще загинат\", казва Форлендер. Постигнатият отчаян компромис за минималната пенсия и демонстрираното задоволство от половината от мандата показва, че те искат да продължат заедно. Следващата година регионални избори ще има само в Хамбург, град със статут на федерална провинция. Това ще даде възможност на партиите да се консолидират, да се внесе известно спокойствие, заключава политологът, а също да се подготвят за епохата след Меркел, чийто четвърти, последен мандат приключва през 2021 г. За тази цел ХДС \"се нуждае от нов екип, отправната точка в който повече няма да може да бъде Ангела Меркел\", казва амбициозният 39-годишен Йенс Шпан. /БТА", "date": "2019.11.22", "title": "Отслабена от катастрофалните избори, партията на Меркел очаква бурен конгрес"}
{"url": "https://www.dnevnik.bg/biznes/2019/11/22/3996023_bulgarskata_prokuratura_e_sezirana_ot_cheshki_senator/", "text": "На 21-ви ноември 2019 г., чешкият сенатор от Пиратската партия Лукаш Вагенкнехт е подал сигнал до Софийската градска прокуратура, в който изразява съмнения, че чешката ЧЕЗ съзнателно е сключила неизгодна сделка за продажба на ТЕЦ Варна с българското дружество \"Сигда\". Това съобщи Антикорупционният фонд, който е адресат за кореспонденция на сенатора в България. В отговор на запитване от \"Дневник\" за потвърждаване, че такъв сигнал е получен, прокуратурата поиска въпросът да й бъде изпратен писмено. Чешката CEZ ( . -  ) продаде варненския ТЕЦ в края на 2017 г. на неизвестната по това време в енергийните среди компания \"Сигда\" ООД на министъра на транспорта в кабинета \"Орешарски\" и бивш шеф на пристанище Варна Данаил Папазов. Малко след сделката като мажоритарен собственик в \"Сигда\" влезе почетният председател на ДПС Ахмед Доган. Желанието на ЧЕЗ да се освободи от неработещата варненската централа се обясняваше с това, че е силно замърсяваща, а инвестициите в очистващи инсталации са икономически неизгодни. След смяната на собствеността обаче централата получи от държавата финансиране под формата на \"студен резерв\". ЧЕЗ придоби централата като част от по-голямата сделка за електорразпределението в Западна България, през 2006 г. за 206 млн. евро, а я продаде,  по информация на \"Капитал\" , за четири пъти по-малка сума. През юни чешката Пиратска партия сезира прокуратурата в страната си за неизгодната за държавната компания сделка. Сега, по информация на Антикорупционния фонд, тя опитва да активизира разследване и в България. Сигналът касае съмнения за общи стопански престъпления (съзнателно сключване на неизгодна сделка и безстопанственост), престъпления по служба (нарушаване на служебни задължения и използване на служебно положение), както и съмнения за избягване на данъци в големи размери. Разглеждането на фактите по сделката от прокуратурата \"е в интерес на утвърждаване върховенството на правото и общите Европейски ценности и е в интерес, както на чешките, така и на българските граждани и данъкоплатци,\" пише Вагенкнехт в сигнала си. Самият Антикорупционен фонд припомня, че през юни тази година е алармирал редица институции за тревожни обстоятелства по казуса \"ТЕЦ Варна\". \"Действията ни засега са безрезултатни в опита да мотивираме институциите да защитават публичния интерес. Сигналът на чешкия сенатор, обаче, ясно показва, че въпросите за придобиването на \"ТЕЦ Варна\" и редицата любопитни решения и действия на държавни органи след това продължават да са актуални и да очакват своите отговори\", коментира директорът му Бойко Станкушев.", "date": "2019.11.22", "title": "Българската прокуратура е сезирана от чешки сенатор за сделката за ТЕЦ Варна"}
{"url": "https://www.dnevnik.bg/zelen/2019/11/22/3996041_baseinova_direkciia_vruchi_akt_na_firmata_chistila/", "text": "Басейнова дирекция \"Дунавски район\" (БДДР) връчи акт за установяване на административно нарушение на \"Хидрострой\" АД за нарушаване на разпоредбите на Закона за водите, съобщиха от екоминистерството днес. Дружеството е изпълнител на дейности по почистване коритото на река Вит в района на \"Боаза\" съгласно договор с Областна администрация Ловеч. Работата по проекта обаче е започната, без да са преминати необходимите процедури съгласно Закона за водите. Басейнова дирекция вече даде указания да се спрат всякакви дейности по почистване на реката до приключване на необходимите процедури по реда на Закона за водите. Дотук се стигна, след като в началото на седмицата  представители на риболовен клуб сигнализираха , че коритото на реката се унищожава и това създава предпоставки за екокатастрофа. Първоначално се смяташе, че причината е взимане на речна баластра за изграждането на новия участък на магистрала \"Хемус\" в района. Впоследствие се разбра, че  почистването на коритото е поръчано  от областния управител на Ловеч. Междувременно от визита на строежа на магистралата от премиера Борисов  излезе информация , че и изграждащите \"Хемус\" фирми имат отношение, защото са изградили в коритото площадки за разполагане на тежки кранове. За утре на моста над река Вит в местността \"Боаза\" е насрочен протест.", "date": "2019.11.22", "title": "Басейнова дирекция връчи акт на фирмата, чистила коритото на Вит"}
{"url": "https://www.dnevnik.bg/detski_dnevnik/2019/11/22/3996021_zapochna_bazar_na_profesiite_koito_shte_orientira/", "text": "Над 40 лектори и повече от 20 компании ще разкажат за своите професии по време на петото издание на  \"Базар на професиите\" , който започна днес в \"София тех парк\". Те ще демонстрират експерименти пред посетителите и ще отговарят на въпроси на бъдещите професионалисти. \"Разбрах какво искам да правя с живота си на 15, когато влязох в спортното училище и реших, че това искам да правя цял живот. Спортът ме научи, че чрез постоянство и упоритост може да се успее в спорта, а щом в спорта, значи и навсякъде\", разказа във вдъхновяваща лекция волейболистът Владо Николов. \"Не слагайте лимит на мечтите си и се борете за тях\", завърши той пред пълната с деца зала \"Мечта\". Сред лекторите в събота ще са композиторката Мария Каракушева, писателят Марин Трошанов, пилотът Йордан Колев, астрофизикът Ганчо Ганчев, а сред останалите професии са медиатор, военен, защитник на децата, фотограф, енергетик, специалист по киберсигурност, експерт по човешки ресурси, комуникатор и др. \"Базар на професиите\" е инициатива, която има силата да промени живота на децата и младите хора в България. Понякога е нужно съвсем малко – като това да разкриеш разнообразието на възможностите пред тях, за да вземат важните решения днес, които ще променят бъдещето. \"Детски Дневник\" е сред медийните партньори на \"Базар на професиите\", който е част от  програмата \"Гордея се с труда на моите родители\"  на Българската мрежа на Глобалния договор на ООН. Започнала преди 7 години, до момента над 5200 деца са опознали работното място на своите родители, научили са с какво те са полезни на обществото и са оценили труда им.", "date": "2019.11.22", "title": "Започна \"Базар на професиите\", който ще ориентира децата"}
{"url": "https://www.dnevnik.bg/politika/2019/11/22/3996033_sledizbornite_promeni_v_gerb_zapochnaha_partiiata/", "text": "Както обеща и в изборната нощ след местните избори премиерът и лидер на ГЕРБ Бойко Борисов, на базата на резултатите управляващата партия започна с  промените на структурите си по места . Очаквано сред първите организации с подменен състав са структурите в Благоевград, където ГЕРБ претърпя сериозни поражения както в областния град, така и из ключови общини. На пръв поглед изглежда, че цялото ръководство на местните организации ще претърпи промяна, но внимателно вглеждане в решенията на Изпълнителната комисия показва, че сериозно влияние пак ще продължи да има досегашният областен координатор на партията - депутатът Даниела Савеклиева. Тясното ръководство на ГЕРБ – Изпълнителната комисия, е решило да смени областния координатор в Благоевград Даниела Савеклиева и на нейно място да сложи евродепутата Андрей Новаков, съобщиха от пресцентъра на партията. В същото време обаче Савеклиева ще бъде областен административен секретар на партията. По устав постът предполага да се подпомага областният координатор при изпълнение на правомощията му. С ангажиментите на Новаков в Брюксел се предполага основната част от задълженията в партийната структура да останат и в бъдеще за Савеклиева. По-лесна явно е раздялата с общинския ръководител в Благоевград - директорът на ВиК Благоевград Росица Димитрова вече ще ръководи структурата на мястото на Бисер Михайлов. За Сандански Изпълнителната комисия е утвърдила Стоян Стоев за местен ръководител, като Стоев и преди години е заемал този пост. Той заменя досегашния кмет на Сандански Кирил Котев, който след изборната загуба в града напусна и мястото си в общинския съвет, и ръководството на местната организация.", "date": "2019.11.22", "title": "Следизборните промени в ГЕРБ започнаха, партията полусмени ръководството в Благоевград"}
{"url": "https://www.dnevnik.bg/sviat/2019/11/22/3996036_dvete_sedmici_izslushvaniia_sreshtu_trump_subraha/", "text": "След две седмици интригуващи публични изслушвания в рамките на разследването за импийчмънт срещу президента Доналд Тръмп вече има планина от безспорни доказателства. Тръмп изрично е наредил на представители на американското правителство да работят с личния му адвокат Руди Джулиани по въпроси, свързани с Украйна, която е силно зависима от помощта на Вашингтон за отблъскване на руската агресия. Президентът е оказал натиск върху Украйна да започне разследвания срещу негови политически съперници, позовавайки се на дискредитирана конспиративна теория, която собствените му съветници оспорват. Американски и украински представители се опасяваха, че Тръмп е замразил жизненоважна военна помощ, докато Киев не обяви, че започва тези разследвания. Тези факти бяха потвърдени от десетки свидетели, повечето от които утвърдени правителствени служители, работили за правителства и на демократи, и на републиканци. Те разчитаха на имейли, текстови съобщения и паметни бележки в подкрепа на спомените си от станалото през миналата година, когато даваха показания в Камарата на представителите. Публичните изслушвания , излъчвани часове наред в пряк телевизионен ефир, създадоха образ на американски президент, склонен да използва влиятелния си пост, за да притисне чуждо правителство, за да му направи лична политическа услуга. Дори само по тази причина много демократи са на ръба да инициират гласуване срещу Тръмп преди края на годината в долната камара, което може да доведе до процес по импийчмънт в Сената. Само че показанията на свидетелите издишат по един основен пункт, който осигурява спасителен пояс за Тръмп и съюзниците му републиканци. Никой от свидетелите не може да заяви, че лично е чул Тръмп да поставя като условие за отпускането на 400 милиона долара военна помощ обявяването на разследвания срещу бившия вицепрезидент  Джо Байдън  и Националния комитет на Демократическата партия. Някои републиканци намекват, че дори тази връзка да може да бъде направена, за тях няма да е достатъчен аргумент да подкрепят импийчмънт срещу Тръмп и отстраняването му от поста. А без тази връзка подкрепата за президента сред членовете на Конгреса от Републиканската армия изглежда непоклатима. каза конгресменът представител Уил Хърд, умерен републиканец от Тексас, който ще се оттегли в пенсия следващата година и по тази причина ще бъде индикатор за каквито и да било признаци на отслабване на подкрепата за президента сред републиканците. Подобно на някои други свои съпартийци той заяви ясно, че намира действията на Тръмп за \"неуместни\", но не и за заслужаващи импийчмънт. Демократите сега са изправени пред перспективата за процедура по импийчмънт, в която демократите ще гласуват \"за\", а републиканците \"против\". Това ще е в унисон с общественото мнение, изследванията за което показват, че  американците са разделени по въпроса трябва ли Тръмп да бъде отстранен  от президентския пост заради сделките си с Украйна. С края на публичните изслушвания демократите спешно търсят начин да задвижат едва четвъртата в историята на САЩ процедура по импийчмънт. Те трябва да решат дали да започнат да изготвят обвинението въз основа на разкритото до този момент, или да забавят за момента топката и да потърсят показания от още свидетели, които биха могли да им предоставят по-непосредствени доказателства за действията на Тръмп. Действително има длъжностни лица, които вероятно биха могли да запълнят някои празноти. Демократите поискаха показания от и.д. началник на канцеларията на Белия дом Мик Мълвейни и бившия съветник по националната сигурност Джон Болтън. И двамата са прекарали часове наред до Тръмп в Западното крило и имената им многократно бяха споменати при изслушванията на други служители. Изглежда обаче малко вероятно Болтън и Мълвейни да изложат своите версии пред Конгреса. Позовавайки се на особения си статут в изпълнителната власт, двамата отправиха запитвания в съда дали трябва да се явяват. Председателката на Камарата на представителите Нанси Пелоси каза вчера, че не желае следващите стъпки в разследването да бъдат оставени \"на произвола на съда\". Уилям Тейлър , най-високопоставеният американски дипломат в Киев, с чиито показания започнаха изслушванията, представи военната помощ като въпрос на живот и смърт за украинските войници в условията на война с Русия. Той каза, че се е почувствал доста разстроен от възможността Подполковник Александър Виндман, съветник в Белия дом, който се яви на изслушването във военната си униформа, окичена с медали, каза, че е бил потресен, когато чул Тръмп да иска от украинския президент Володимир Зеленски да разследва Байдън и Националния комитет на Демократическата партия в телефонния разговор на 25 юли, заради който започна разследването за импийчмънт. Виндман, чието семейство е избягало от Украйна, когато той бил на три години, бе принуден да се защитава от обвинения от съюзници на Тръмп, че проявява пристрастие заради произхода си. Постоянният представител на САЩ в ЕС Гордън Сандланд заяви ясно, че опитите да се издействат от Украйна разследвания не са тайна сред членовете на правителството. \"Всички бяха в кюпа\", каза той. Демократите планират през следващите дни да мотивират действията си, за да привлекат на своя страна републиканци и да убедят американския народ в своята правота. Техният план е да кажат, че целта на разследването за импийчмънт не е просто да се определи бъдещето на Тръмп, а да се покаже на американците какво трябва да очакват от своя президент. /БТА", "date": "2019.11.22", "title": "Двете седмици изслушвания срещу Тръмп събраха планина от доказателства"}
{"url": "https://www.dnevnik.bg/kultura/2019/11/22/3996053_eksperti_ot_cial_sviat_predvijdat_uspeh_za_fizika_na/", "text": "Филмът \"Физика на тъгата\" на Теодор Ушев, създаден по мотиви от книгата на Георги Господинов със същото заглавие, е сред повече от 90 късометражни анимационни филма, които ще се борят за \"Оскар\" тази година в категорията. Макар да е трудно предварително да се дадат каквито и да било обективни прогнози за това кой има повече шанс в сравнение с други, творбата на Ушев определено изпъква сред останалите. Това показва анкета, проведена с някои от най-извените директори на фестивали и критици на късометражно анимационно кино в света, проведена от изданието Cartoon Brew. За да добие по-добра представа за тазгодишните участници в съревнованието, изданието Cartoon Brew анкетира някои от водещите експерти в областта, които имат впечатления от претендентите. \"Това са хора, които гледат и изучават анимационни късометражни филми през целия си живот - хора, които гледат стотици (или дори хиляди) анимационни късометражни филми на година. Работата им е да отличават качествената анимация\", пише изданието. За целта те карат всеки от запитаните експерти да отличи своя любим късометражен филм от квалифицираните за \"Оскар\". Били са поканени също така да напишат и свое кратко впечатление за своя фаворит. Така в крайна сметка се е стигнало до списък от 23 филма, а сред трите, получили най-много гласове, попада и творбата на Ушев. Най-много гласове - 12 - е получил полският \"Киселинен дъжд\" на Томек Попакул. На второ място с десет гласа е \"Физика на тъгата\", който е заглавие на Канада, а на трето със седем гласа се подрежда \"Дъщеря\" на Дария Кашчеева. В гласуването филмът на Ушев е топ избор на директорите на фестивали за анимационно кино от Канада, Словения, Испания, както и на журналист от 24 Images, Франция. Тази година за първи път в категорията за анимационен късометражен филм има и официален кандидат от България.  \"Задачи за деня\" на Петя Златева  по стихотворение на Стефан Иванов - част от проекта \"Шрих и Стих 2\" на \"Компот Колектив\", който съчетава поезия и анимация, получи правото да достигне квалификация след избора на журито във фестивала In the Palace. Другото българско заглавие в надпреварата е  \"Ага\" на Милко Лазаров, който ще се бори за статуетката на Академията  с рекорден брой кандидати в категорията за чуждестранен филм. Повече за оценките на критиката и директори на филмови фестивали за \"Физика на тъгата\" на Теодор Ушев може да прочетете  тук .", "date": "2019.11.22", "title": "Световните критици предвиждат успех за \"Физика на тъгата\" в надпреварата за \"Оскар\""}
{"url": "https://www.dnevnik.bg/bulgaria/2019/11/22/3996044_danail_kirilov_niama_praven_motiv_prezidentut_da/", "text": "Няма правно основание, а само \"политическа претенция\" да се сезира Конституционният съд (КС) за повторния избор на Иван Гешев за главен прокурор. Това заяви пред журналисти министърът на правосъдието Данаил Кирилов, който откри официално 4-дневно съвместно обучение по правата на човека в ЕС за магистрати от Гърция, Румъния и България в резиденция \"Бояна\". Инициатор на обучението е конституционният съдия Атанас Семов, а интерес към форума са проявили над 250 магистрати. Министър Кирилов коментира пред журналисти темата за повторното избиране на Гешев и каза, че според него няма правно основание президентът да сезира КС с искане за тълкуване на правилата за избор на главен прокурор в основния закон. \"КС вече е изследвал тази правна норма и процедура. Във ВСС няколко пъти основахме дебатите на решението му по дело №2 от 2002 г. Смятам, че освен политическата претенция откъм правна страна няма проблем с тълкуването и прилагането на тази процедура. Тази норма има битие повече от 20 години в правната ни система. Не бих искал да влизам в дебат за пресилени ескалационни твърдения за правна несигурност, каквато всъщност тук няма\", коментира министърът. Конституционният съдия Атанас Семов обясни, че не би искал да коментира темата има ли възможност държавният глава да поиска тълкуване по процедурата по избор на нов главен прокурор, но от думите му се разбра, че този въпрос би могъл да бъде отнесен към съда. Семов каза, че все още не е постъпило подобно искане, но увери, че обикновено Конституционният съд се произнася бързо, задълбочено и отчитайки всички измерения на казуса. Министърът е \"внимателен и чувствителен\", но няма да се извини \"На кого да се извиня? На трима членове на Висшия съдебен съвет, на които давах думата не трикратно, а петкратно, за да повторят повече от 15 пъти едно и също твърдение или да се извиня на другите 20 членове на ВСС, на които отнемах думата?\" Така с въпроси министърът на правосъдието Данаил Кирилов отговори на  над 170 съдии от цялата страна , които изпратиха отворено писмо, с което искат той и повторно избраният за главен прокурор Иван Гешев да се извинят публично за поведението си и неуместните коментари и лични нападки по време на  пленума на Висшия съдебен съвет (ВСС) на 14 ноември . Съдиите поискаха и срещу Гешев да започне дисциплинарно производство заради  заплахите, които е отправил към Атанаска Дишева  от съдийската колегия в една от почивките на заседанието. Гешев вече отговори, че  няма намерение да се извинява  на хора, които нямат чувство за хумор, а Кирилов коментира темата за първи път. Писмото трябваше да бъде разгледано на заседанието на пленума на ВСС вчера, но се оказа, че  не е било внесено в дневния ред . Представляващият ВСС Боян Магдалинчев обясни вчера, че дневния ред се одобрявал от министъра и той е трябвало да го включи. Кирилов не присъстваше на заседанието и не отговори, но по процедура министърът само съгласува и разписва дневния ред и точките в него. \"Приказките на Лозан Панов за цинизъм във ВСС са несъстоятелни, той не е предлагал включване на писмото в дневния ред\", коментира от своя страна Боян Магдалинчев. По думите му председателят на Върховния касационен съд Лозан Панов не е правил предложение обсъждането на писмото да бъде включено в дневния ред, а само е попитал дали то е получено, а в отговор на това му е било казано \"да\". Малко след заседанието на ВСС вчера  Панов поиска официално позицията  на министър Кирилов за писмото на съдиите. По повод поисканите извинения Кирилов днес каза, че няколко пъти е отказал да даде думата на Вероника Имова, като обясни, че според него ролята на председателстващия на такъв дебат е \"да го запази умерен, в рамките на неговата същност, а не да се търси проекция на изказванията в дебата, така че да послужи за други цели\". Министърът заяви, че се възприема като внимателен и чувствителен човек и се извинява дори когато бил сигурен, че не е причинил вреда или щета. \"Но за този случай, тъй като въпросът е принципен, и ако прегледате целия хорариум в дебата, твърдя, че повече от една трета от времето се изказваха само тези трима членове на ВСС, смятам, че по никакъв начин не съм прекратил възможността им да изразят становище. Смятам, че е задължение на всички членове на ВСС и мое да спазваме възможно най-стриктно закона и смисъла на процедурата, иначе общи приказки и политически твърдения можем да си отправяме в телевизионни студиа, в свободна или друга обстановка, но не и в този случай, и в този формат\", добави Кирилов. Не иска да влиза \"в препирня\" с Магдалинчев за писмото на съдиите По въпроса за отвореното писмо на съдиите и защо не е било включено в дневния ред министър Кирилов обясни, че проектът на дневен ред е пристигнал при него в петък, а дотогава не е имало декларации на толкова магистрати. Според Кирилов те са се появили късно в петък, а тогава вече проектът на дневен ред бил разписан. \"Не искам да влизам в препирня с Магдалинчев, но той знае, че този дневен ред ми е изпратен от администрацията на ВСС, подписан е от главния секретар. Законът гарантира възможност, ако някой иска да включи допълнително материал, да го стори и при откриване на заседанието\", каза Данаил Кирилов.", "date": "2019.11.22", "title": "Данаил Кирилов: Няма правен мотив президентът да сезира Конституционния съд за Гешев"}
{"url": "https://www.dnevnik.bg/zelen/2019/11/22/3996038_prirodozashtitnici_kaniat_boiko_borisov_na_protest_za/", "text": "Преди седмица риболовният клуб  \"Балканка\" сигнализира  за разравяне на коритото на река Вит, което според наблюденията им е извършено при строителство на автомагистрала \"Хемус\". Природозащитниците призовават на протест утре, събота, като  канят и министър-председателя  Бойко Борисов. Протестът ще се състои от 11 ч. на мястото на извършеното нарушение - моста на Боаза над река Вит, като точни координати организаторите дават във  фейсбук събитие . Той е обявен, след като и досега институциите не са предприели конкретни мерки за санкции на нарушението, а премиерът демонстративно посети мястото и призова строителите да говорят с \"еколозите\". Досега институциите дадоха серия разнопосочни отговори - за неясен извършител и  липса на връзка със строежа  на магистралата, за  \"почистване\"  на речното корито, до необходимост от  изравянето за целите на магистралата , аргументирана при посещението на премиера Борисов. Днес  бе наказан  и крайният изпълнител. Според природозащитниците нарушенията в случая включват изкопаване на речното легло до дъно и появяване на подземното водно тяло на повърхността, което е забранено от Плана за управление на речния басейн. Предполага се, че има нарушения и на европейската Рамкова директива за водите по отношение изискванията за опазване на екологичното състояние на реките. Обвиненията на природозащитниците цитират също неспазване на природозащитното законодателство, при което е унищожено леглото на реката, както и местообитанието 91Е0* \"Крайречни гори\", което е приоритетно за опазване от европейската мрежа \"Натура 2000\". На мястото на разкопаното речно корито това местообитание попада в две зони от мрежата \"Натура 2000\" - защитена зона \"Български извор\" по европейската Директива за хабитатите и зона \"Васильовска планина\" по Директивата за птиците. От \"Балканка\" възнамеряват също да изпратят жалби до Европейската комисия за неспазване на европейското законодателство - унищожаване на приоритетно местообитание от мрежата \"Натура 2000\" и нарушения на водната директива. Исканията на протеста Исканията на гражданите, които те ще защитят утре при моста на Боаза, са за три оставки. Те са на директора на Басейнова дирекция \"Дунавски район\" Петър Димитров, на министъра на околната среда и водите Нено Димов и на областния управител на Ловеч Ваня Събчева. Риболовният клуб \"Балканка\" твърди, че подобни практики на разрушаване на речни корита и унищожаване на защитени местообитания от \"Натура 2000\" не са единични. Те призовават за оставките като начало на процес \"за спасяване не само на река Вит, но и на останалите реки под \"Магистралата към Ада\", но и на държавността\". Във фейсбук страницата си клубът коментира също, че следи обещанията за възстановяване на унищоженото местообитание от \"Натура 2000\", което е дадено от директора на басейновата дирекция в новините на Би Ти Ви.", "date": "2019.11.22", "title": "Природозащитници канят Бойко Борисов на протест за река Вит"}
{"url": "https://www.dnevnik.bg/politika/2019/11/22/3996064_gerb_poiska_ninova_da_nazove_biznesmenite_koito_spored/", "text": "Лидерът на социалистите Корнелия Нинова да назове поименно кои са бизнесмените, кои са фирмите, които според нейно изявление днес в пленарната зала са водили разговор с премиера Бойко Борисов, за да бъде свалена Нинова от лидерския пост в БСП. На извънредна пресконференция от ГЕРБ искаха да получат и информация кога са били тези срещи и разговори, къде са били и т.н. Днес по време на словесния си сблъсък с Борисов  и в отговор на критика на премиера, че е обещала да си подаде оставката, а не го е направила, Корнелия Нинова обяви: \"Излъгах не 1 милион българи, а вас и няколко бизнесмени в България. Мога и поименно да спомена с кого и как разговаряхте да ме смените от поста председател, колко пари хвърлихте в този процес. Не гласувалите за БСП – вас и няколко бизнесмени, участвали в разговорите за овладяване на БСП, излъгах.\" Макар премиерът да не отговори на тази реплика, доката беше в парламента, часове по-късно от ГЕРБ свикаха извънредна пресконференция в централата. Нинова за пореден път оправда своите неуспехи и то с пореден опит за манипулация от пленарната трибуна, заяви депутатът Александър Ненков. Той поиска, ако твърденията на Корнелия Нинова са истина, тя \"незабавно да посочи тези хора, фирми, кога са се срещали, къде\". Делян Добрев пък попита защо, ако тези разговори, за които говори Нинова, са били преди година или три години, тя повдига въпроса едва днес. Каква е била целта три години да мълчим какви са тези лоши бизнесмени, олигарси, допълни той. \"Трябва да разберем имената, защото ако няма бизнесмени, олигарси, ако тази случка не е станала, това би значело, че има режисиран план някой да се изкара жертва преди конгреси, избори в партията си с цел да спечели гласовете на общото събрание. Да изглежда сякаш е битка на лошите бизнесмени, които явно не съществуват, и обикновените социалисти\", допълни Добрев.", "date": "2019.11.22", "title": "ГЕРБ поиска Нинова да назове бизнесмените, които според нея са искали да я свалят"}
{"url": "https://www.dnevnik.bg/sport/2019/11/22/3996035_solskiar_zavrushtaneto_na_mourinyo_shte_donese/", "text": "Мениджърът на \"Манчестър юнайтед\" Оле Гунар Солскяр вярва, че  завръщането на Жозе Моуриньо  ще внесе шоу във Висшата лига. Според норвежеца първенството ще стане по-интригуващо с португалския специалист. \"Завръщането на Жозе ще донесе спектакъл. Хубаво е, че той се върна, особено за вас. Вероятно и за мен е добре, защото ще можете да говорите и пишете за други неща\", каза шеговито Солскяр пред журналистите на пресконференция преди гостуването на тима на \"Шефилд\" в неделя. Рано сутринта в сряда \"Тотнъм\" обяви, че назначава Моуриньо , като новината дойде по-малко от десет часа след  уволнението на Маурисио Почетино . Новият треньор на \"шпорите\" беше приет с разнопосочни мнения в социалните мрежи,  повечето от които са с отрицателен оттенък . Моуриньо се завръща във Висшата лига  по-малко от година след освобождаването му от \"Юнайтед\". Специалния водеше \"червените дяволи\" до 18 декември 2018 г. Попитан дали е сигурен за мястото си в \"Юнайтед\" предвид това, че Почетино вече е свободен: \"Това изобщо не ме притеснява, защото имам на добрата работа в света. Трябва да се съсредоточа върху работата си в \"Манчестър юнайтед\" и да я върша възможно най-добре. Говоря със собствениците през цялото време за развитието на клуба. Това не се променя, ако някои други отбори сменят мениджърите си\".", "date": "2019.11.22", "title": "Солскяр: Завръщането на Моуриньо ще донесе спектакъл"}
{"url": "https://www.dnevnik.bg/razvlechenie/2019/11/22/3996067_greum_nortun_shte_vodi_ceremoniiata_na_nagradite_bafta/", "text": "Британският телевизионен водещ Греъм Нортън ще е домакин на церемонията по връчването на наградите БАФТА следващата година, съобщи \"Гардиън\". 56-годишният Нортън, който е известен с вечерното си шоу, което се излъчва в петък и кани в общ разговор на един диван някои от най-големите знаменитости от света на шоубизнеса, има опит с БАФТА, тъй като е водил церемонията на телевизионните награди веднъж преди 15 години. За първи път обаче той ще връчва филмовите отличия. Той обяви, че се радва да поеме тази роля в най-голямата вечер за британското кино. \"Публиката в \"Роял Албърт хол\" ще е най-големият диван, пред който някога съм се изправял. За мен е чест да поема по бляскавите стъпки на Стивън Фрай и Джоана Лъмли\", допълва той. Фрай бе титуляр на церемонията в продължение на шест години в началото на XXI век. След това бе заменен в следващите пет от водещия на Би Би Си Джонатан Рос. След това Фрай се завърна за още шест години, след което през 2018 г. ролята му с не особено голям успех пое Лъмли.", "date": "2019.11.22", "title": "Греъм Нортън ще води церемонията на наградите БАФТА"}
{"url": "https://www.dnevnik.bg/morski/2019/11/22/3996076_baseinova_direkciia_zabrani_da_se_izzemva_piasuk_na/", "text": "Да бъде спряно изземването на пясък от Черно море е разпоредила Басейновата дирекция на концесионера на плажа в Созопол, съобщи БНР. Действията на фирма \"Ауто фактор\" не съответстват на описаните в уведомлението за изграждане на пясъчната дига, което е било изпратено до Министерството на туризма. По-рано днес заместник-кметът Румен Кисьов коментира, че самата дига вече е изградена, а Министерството на туризма обяви, че ще назначи проверка по случая. Случаят предизвика напрежение в града. Местни жители настояват концесионерът да възстанови плажната ивица и да бъде прекратен договорът му. Концесионерът твърди, че е уведомил всички институции за действията си. Кметът на Созопол Тихомир Янакиев обаче заяви, че не е знаел за намеренията. ", "date": "2019.11.22", "title": "Басейнова дирекция забрани да се изземва пясък на плаж в Созопол"}
{"url": "https://www.dnevnik.bg/bulgaria/2019/11/22/3996116_zlaten_vek_ne_e_nezakonen_stroej_a_takuv_s_narusheniia/", "text": "Във връзка с искането на кмета на район \"Лозенец\" - Столична община Константин Павлов до началника на ДНСК за издаване на заповед за премахване на сградата \"Златен век\", следва да се има предвид, че от органите на ДНСК не е установен незаконен строеж, а такъв с нарушения, съобщиха днес от Дирекцията за национален строителен контрол. Уточнява се също, че към момента строежът е спрян ефективно, а нови действия от ДНСК може да има след приключване на съдебното производство във Върховния административен съд. Междувременно в писмо до медиите от \"Демократична България\" - обединението, което издигна новият кмет на \"Лозенец\", изразяват недоволство, че Павлов е първият и единствен засега орган на власт, който е предоставил на публичното внимание юридическо становище за законността на обект \"Златен век\". \"От произнасяне по този въпрос до момента се въздържа компетентният по закон началник на Дирекцията за национален строителен контрол (ДНСК). Арх. Здравко Здравков – главният архитект на Столична община, от своя страна също отклонява темата\", се казва в съобщението. 34-етажният небостъргач е най-големият проект на строителната компания \"Артекс\", която стана популярна тази година, след като се разбра, че високопоставени политици са купували от нея луксозни апартаменти на цени под нормалните за пазара. От фирмата уточниха, че спирането на строежа е причинило  загуби за компанията в размер на 1.8 млн. лева . \"Златен век\" беше спрян от ДНСК в началото на април след разпореждане на премиера Бойко Борисов. Ведомството установи допуснати редица нарушения - несъответствие между строежа и книжата за него. В края на юли  съдът отмени спирането на изграждането  на сградата на фирмата \"Артекс\". През август  ДНСК внесе касационна жалба до ВАС , с която поиска отмяна на решението на Софийския административен съд по казуса.", "date": "2019.11.22", "title": "\"Златен век\" не е незаконен, а строеж с нарушения, обяви строителният контрол"}
{"url": "https://www.dnevnik.bg/sviat/2019/11/22/3996118_agentutut_na_gru_svurzvan_s_pokushenieto_sreshtu/", "text": "Денис Сергеев, свързван с  покушението срещу българския предприемач  Емилиян Гебрев, е бил внимателно следен от западните служби и е пребивавал в поне десет държави, стигайки до испанската област Каталуня. Това пише  испанският в. \"Ел паис\" . В тези държави той е извършвал \"подривна дейност\", която в момента властите в Мадрид разследват, продължава изданието. Генералът от известната със съкращението ГРУ военна разузнавателна структура в Русия, известен и като \"Сергей Федотов\", е действал \"в различни страни\" поне десетилетие \"в рамките на опитите на Русия да дестабилизира страните отвътре\". Следите му се губят след отравянето на разузнавача Сергей Скрипал в британския град Солсбъри. Роденият през 1973 г. на територията на днешен Казахстан Сергеев, известен със самоличността \"Федотов\" от 2010 г. насам, е действал в Европа, Азия и Близкия изток, обясняват цитираните от \"Ел паис\" западни служби. Името му се появява в регистрите на пътници на авиокомпаниите в два полета до Барселона - единият на 5 ноември 2016 г. (шестдневно посещение, а връщането до Москва е през Цюрих), другият на 29 септември 2017 г., едва два дни преди референдума за отцепване на Каталуня от Испания. Втория път Сергеев остава в Испания до 9 октомври и се прибира през Женева. Липсват други подробности какво е правил там. Според \"Ел паис\" обаче испанските съдебни власти са отчели в разследването, образувано срещу него, данните от разузнавателни служби, според които той месеци по-късно е наблюдавал как предполагаемите извършители на покушението срещу Скрипал, Анатолий Чепига и Александър Мишкин, действат срещу Скрипал. Разследването обаче се пазеше в тайна в Мадрид, пише вестникът. То е едва в начална фаза, но в него вече е отбелязано, че руските шпионски действия в Каталуня не са били координирани от партиите на независимостта. Целта им е да дестабилизират Испания, като се възползват от кризата. \"Преминаха от скрити действия, за да получат информация, към други, по-открити, целящи да покажат способността да влияят\", казва Феликс Артеага от Кралския институт \"Елкано\", изтъквайки, че от 2014 г. различните тайни служби на Русия са увеличили операциите си в чужбина.", "date": "2019.11.22", "title": "Агентът на ГРУ, свързван с покушението срещу Гебрев, е действал и в Каталуня"}
{"url": "https://www.dnevnik.bg/video/2019/11/22/3996131_pojar_unishtoji_britanski_hotel_v_sgrada_na_170_godini/", "text": "Хотел Claremont, намиращ се в сграда, издигната през 1851-1855 г. в курортния град Ийстборн, изгоря почти напълно въпреки усилията на 60 пожарникари и 12 пожарни коли, част от които трябваше да използват морска вода в опит да спрат пламъците. Пожарът е започнал от подземието и всички хора са били евакуирани около 8:50. Няма пострадали от инцидента в сградата, в която се намира и друг хотел - Burlington.", "date": "2019.11.22", "title": "Пожар унищожи британски хотел в сграда на 170 години"}
{"url": "https://www.dnevnik.bg/evropa/2019/11/22/3995995_tehnologichniiat_put_kum_po-zelenite_gradove_minava/", "text": "Високотехнологичните решения за превръщането на градовете в по-екологично чисти места вече съществуват - от местните мрежи на чиста енергия до центрове за електрически транспорт и т.нар. умни сгради. Достатъчно бързото им разпространение и прилагане, за да се намалят климатичните промени, обаче е предизвикателство, коментират представители на градските власти и бизнеса. Усилията да се намалят парниковите газове, като се премине към по-чиста енергия и транспорт и като се използват по-ефективно природните ресурси, няма да дадат резултат, ако в тях не се включат гражданите, казаха тази седмица експерти на международна конференция за \"умните градове\" в Барселона. Мисля, че е много важно да включим хората и да им дадем шанса, възможността наистина да направят нещо, коментира Ана Шиндлер, директор на градското развитие на швейцарския град Цюрих. Градът, който е банков център, цели да използва технологии, за да решава \"реални проблеми за реални хора\" по начин, който подобрява качеството им на живот, а същевременно се бори срещу климатичните промени, допълни тя. От около десетилетие Цюрих работи по местна инициатива за създаване на в което хората използват само толкова енергия, колкото би било устойчиво да потребява всеки човек на планетата. За да се постигне тази цел, в Швейцария се налага намаляване на използването на енергия с две трети и покриване на поне 75% от енергийните нужди от възобновяеми източници, така че всеки човек да отделя само един тон парникови газове годишно. Цюрих се стреми да постигне тази цел до 2050 година чрез мерки като създаването на онлайн платформа, която показва на потребителите как да получават местна чиста енергия и на каква цена, каза Шиндлер. В град, в който много хора наемат, а не притежават собствени жилища, те могат да купят квадратни метри слънчеви панели, които да бъдат инсталирани на покривите на обществените сгради и така да бъде подкрепен преходът на градското енергийно предлагане към възобновяеми източници, обяснява тя. Във френския промишлен център Лион властите искат за използват отворени данни, за да помогнат на хората да правят - например да им се дава информация дали покривите им са подходящи за слънчеви панели, каза Карин Донин-Соз, вицепрезидент на инициативата за умните градове. С увеличението на населението градските власти се опитват да намалят половинмилионния поток от коли, движещ се всеки ден в Лион, както и да премоделират индустриалните му зони в по-малки единици, използващи възобновяема енергия, допълва тя. За да се постигнат тези големи цели, \"трябва да се простим с идеята, че от едната страна са политиците, бизнесът е от друга, а от трета - гражданите\". \"Има прекалено много разделение и дебати, които пречат на реалните действия\", отбелязва тя, призовавайки за по-добро сътрудничество, за да се постигнат правилните решения заедно и \"работата да бъде свършена\". Жителите на градовете \"се тревожат\" за климатичните промени и трябва да им бъдат предложени \"постижими\" решения, които правят живота им по-лесен. Това може да включва неща като създаването на условия за по-лесно каране на колелета за удоволствие, допълни тя. Спечелването на подкрепа за големи промени в домовете, работните места и обществените пространства обаче може да се окаже не толкова лесно, особено сред групите с ниски доходи, отбелязват правителствени представители. В германския град Кьолн финансираният с европейски средства проект УGrowSmarter, чиято цел е да тества включително квартали, които да използват по-малко и по-зелена енергия, не бе приет лесно в Мюлхайм, район на североизток, който се обновява. Представителят на градските власти Барбара Мьолендик каза, че шепа хора от общо 1000 засегнати граждани, над половината от които получават социални помощи, са участвали в първоначалните срещи, където е била обяснявана планираната \"зелена\" трансформация на жилищата им. Те не се интересуваха от темата за климата, а от качеството си на живот, каза Мьолендик, която е градският секретар, отговарящ за социалната интеграция и околната среда. За да станат и те съпричастни, градът трябваше да инвестира в по-добро информиране на местните хора за плановете си, допълни тя. Постепенно, след като работата започна, интересът им нарасна и градът направи усилия да прокара и други малки подобрения, които жителите искаха, като осветление около местата за паркиране на велосипеди, каза Мьолендик пред фондация \"Томсън Ройтерс\". Предварителните анализи сочат, че мерките за спестяване на енергия в областта - от умни системи за измервания и използването на топлинни помпи до местно производство на слънчева енергия - са довели до намаляване на въглеродните емисии с около 70%, допълни тя. Един ключов урок от петгодишния проект УGrowSmarter, който е приложен също така в Стокхолм и Барселона, е значението на взаимодействие с ползвателите на сградите от самото начало и да им се покаже какви ще бъдат ползите за тях от промените, смята Манел Санмарти от Каталунския институт за енергийни изследвания. Бертран Камю, главен изпълнителен директор на френската компания за услугите, свързани с водоснабдяването и почистването, SUEZ, работеща по проекти за \"умни\" градове в Дижон и Анжер, коментира, че е изключително важно включването на колкото се може повече хора в борбата с климатичните промени. Също като мнозина той изпитва \"чувството, че трябва да се действа спешно\" за справяне с това, което някои наричат \"извънредна климатична ситуация\". По думите му обаче е нужно време за разработването на решения и за получаването на съгласие от правилните заинтересовани лица и на първо място от населението. ", "date": "2019.11.22", "title": "Технологичният път към по-зелени градове"}
{"url": "https://www.dnevnik.bg/photos/2019/11/22/3996105_fotogaleriia_vkusut_na_vinoto/", "text": "Следобед в \"Интер експо център\" в София започна деветото издание на изложението Divin.Taste.", "date": "2019.11.22", "title": "Фотогалерия: Вкусът на виното"}
{"url": "https://www.dnevnik.bg/sport/2019/11/22/3995873_meiuedur_obiavi_che_se_zavrushta_i_zagatna_za_rolia_v/", "text": "Непобеденият боксьор Флойд Мейуедър обяви, че се завръща на ринга. 42-годишният американец загатна, че може да смени спорта със смесените бойни изкуства или вероятно следващият му съперник отново ще бъде част от UFC - Ultimate Fighting Championship. \"Дейна Уайт (президентът на UFC) и аз отново работим заедно, за да донесем на света още едно впечатляващо събитие през 2020 г.\", обяви Мейуедър. Последният мач на американеца беше преди две години, когато победи по боксови правила състезателя от UFC Конър Макгрегър. Само от този двубой Мейуедър взе 275 милиона долара. На 1 януари американецът отново се завърна на ринга. Тогава Мейуедър, който няма загуба на професионалния ринг в 50-те си мача,  победи в шоумач японския кикбоксьор Теншин Насукава . В последните години Мейуедър държеше първото място сред най-добре платените спортисти. През лятото китайската боксова федерация съобщи, че  американецът ще бъде \"специален съветник\" , като той ще помага на тима да се подготви за летните олимпийски игри догодина.", "date": "2019.11.22", "title": "Мейуедър преговаря за мачове в смесените бойни изкуства"}
{"url": "https://www.dnevnik.bg/sviat/2019/11/22/3996144_pristigna_purviiat_moderen_voenen_dron_global_hawk/", "text": "Първият от петте модерни дрона за разузнаване на НАТО, който ще може да използва и България, пристигна в Италия и би трябвало да се използва от алианса от първата половина на 2020 г. В  съобщението  на алианса се посочва, че това е RQ-4D Global Hawk на компанията Northrop Grumman, за който се твърди, че може за денонощие да извърши наблюдение и разузнаване на територия почти с размерите на България. Той ще бъде разположен във военноморската база Сигонела в Италия и цялата система, от която е част, ще бъде предадена на НАТО след тестове и потвърждение, че изпълнява целите, за които е предназначен след адаптирането по поръчка на командването на обединените сили на алианса в Европа. Машината пристигна след 22-часов полет от военно-въздушната база \"Палмдейл\" в Калифорния. От дрона ще се ползват 14 държави, освен САЩ. Това са България, Чехия, Дания, Германия, трите балтийски републики, Италия, Люксембург, Норвегия, Полша, Румъния, Словакия и Словения. RQ-4D Global Hawk ще е колективна собственост и всички участници ще имат достъп до събраната информация.", "date": "2019.11.22", "title": "Пристигна първият военен дрон Global Hawk, който ще използва и България"}
{"url": "https://www.dnevnik.bg/photos/2019/11/22/3996153_fotogaleriia_koleda_na_horizonta/", "text": "В градината пред театър \"Иван Вазов\" тази вечер бе открит традиционният коледен базар.", "date": "2019.11.22", "title": "Фотогалерия: Коледа на хоризонта"}
{"url": "https://www.dnevnik.bg/bulgaria/2019/11/22/3996012_kratki_novini_remont_na_relsi_promenia_marshruta_na/", "text": "                         . Прасетата в област Кюстендил трябва да бъдат заклани Това обяви д-р Емил Гъгнев, началник на отдел \"Здравеопазване на животните\" към Областна дирекция по безопасност на храните в Кюстендил, след проведеното заседание на Областната епизоотична комисия, свикана заради първите случаи в региона на африканска чума по свинете, съобщи агенция \"Фокус\". Срокът за това е седем дни. От отстреляните през последните два ловни дни 13 диви свине в района на Държавно горско стопанство \"Невестино\" две са дали положителен резултат за наличие на вируса на заболяването. Едната дива свиня е отстреляна в землището на село Долна Козница, а другата - край село Страдалово, на границата с Република Северна Македония. Ремонт на релси променя маршрута на трамваи 20 и 22 Започва ремонт на трамвайното трасе в района на Женския пазар в столицата - на ул. \"Екзарх Йосиф\" и бул. \"Ст. Стамболов\" и на ул. \"Пиротска\" и бул. \"Ст. Стамболов\", съобщиха от Столичната община. Ремонтът започва в събота и приключва следващия петък. Заради ремонта се въвеждат промени в организацията на движението на превозни средства и масовия градски транспорт. Скъсяват се маршрутите на трамвайни линии №20 и №22, съответно от депо \"Искър\" автостанция \"Изток\" до Младежкия театър. Автобусите от линия №22 ТМ ще спират на всички съществуващи спирки по маршрута. Разкриват се и временни спирки.", "date": "2019.11.22", "title": "Кратки новини: Заради чума свинете в област Кюстендил трябва да бъдат заклани"}
{"url": "https://www.dnevnik.bg/sviat/2019/11/22/3996175_srubski_ministur_za_razlika_ot_bulgariia_ne_dopuskame/", "text": "България може да допуска други да ѝ избират приятелите и враговете, но Сърбия, не прави така. Това заяви известният с острите си реплики по редица теми министър на отбраната в Белград Александър Вулин. Това е първият коментар на член на сръбското правителство след задочната размяна на реплики между София и Белград заради скандала  с видеоклип с руски агент  на сръбска територия. Думите на Вулин бяха реплика на българския му колега Красимир Каракачанов и на  външния министър Екатерина Захариева , които реагираха на сръбския депутат Милован Дрецун и намеците му, че България има нещо общо със случая. Дрецун също така увери, че България  има активна шпионска мрежа  на сръбска територия (теза, която застъпва и за други съседи на Сърбия). Отговорът на Захариева бе, че това е \"последното от редица безсмислени твърдения на депутата\" срещу България. На записа се вижда разузнавач и то не от България, а от друга страна, подчерта Захариева. Реакцията на Вулин не закъсня. \"България може да допуска други да ѝ избират приятелите и враговете. Сърбия не допуска това и като самостоятелна страна сама решава за себе си и избира приятелите си. България има своите проблеми и нека се грижи за тях,\" каза той,  предаде  в. \"Политика\". Захариева по-рано днес отправи сходно предложение към Сърбия: \"Фактът, че Сърбия има проблем, не значи, че България трябва да е жертвено агне и да служи за отклоняване на вниманието от вътрешните проблеми на Сърбия.\" Тя също така заяви пред \"Нова телевизия\", че е била в контакт с българския посланик в Белград и най-вероятно сръбският в София ще бъде поканен във Външното министерство заради ситуацията.", "date": "2019.11.22", "title": "Сръбски министър: За разлика от България не допускаме други да ни избират приятелите"}
{"url": "https://www.dnevnik.bg/regioni/2019/11/22/3996178_energiiniiat_regulator_sushto_proveriava_vik_pernik/", "text": "Комисията за енергийно и водно регулиране (КЕВР) е изискала информация от ВиК - Перник за предприетите от дружеството мерки през периода август - октомври 2019 г. заради ниските нива на язовир \"Студена\". Това се разбира от писмено становище на регулатора в отговор на писмо от омбудсмана Диана Ковачева по повод обявения воден режим в Перник, съобщи агенция \"Фокус\". От началото на седмицата Перник и околни селища са на режим заради спадналото ниво на язовира.  Ковачева е изпратила писмо до КЕВР, в което изразява притеснение, че причината за въвеждане на режим не е единствено липсата на валежи, а редица други фактори като големи загуби на вода, ползване на водата от язовира за стопански нужди, необосновано източване на почти 1/3 от водите му през втората половина на 2018 г. и други. Омбудсманът е посочила данни за постигнатите резултати от \"ВиК\" ООД - Перник за 2017 г. публикувани от КЕВР, включително за показателя за общи загуби на вода, за който Комисията е поставила оценка \"пълно неизпълнение\". В писмото си Ковачева е изразила становище, че КЕВР следва да извърши извънредна проверка за изпълнението на показателите за качество и инвестициите в утвърдения бизнес план на дружеството. Регулаторът посочва, че всяка година се контролира изпълнението на бизнес плановете чрез проверка на отчетните доклади на дружествата и проверки на място. Комисията посочва, че през 2018 г. са осъществени планови проверки за изпълнението на одобрените бизнес планове за 2017 г., и в началото на 2019 г. от Комисията са информирали подробно Министерството на регионалното развитие, принципал на повечето ВиК дружества, и областните управители за установените при плановите проверки грешки и пропуски в дейността на ВиК операторите. \"Информацията за състоянието на сектор ВиК, включително индивидуална информация за дейността на отделните ВиК оператори е подробно представена в Сравнителен анализ на ВиК сектора за 2017 г., приет от Комисията в края на 2018 г. и публикуван на интернет страницата на КЕВР\", посочват от комисията. През текущата 2019 г. КЕВР отново е осъществила планови проверки за изпълнението на одобрените бизнес планове за 2018 г., и предстои да приеме и публикува анализ на ВиК сектора за 2018 г. След приключване на плановите проверки отново ще бъде представена подробна информация, уверява регулаторът.  От дадената информация се разбира, че при приети загуби на вода от 68.31% за 2017 г. дружеството е отчело 75.17% загуби. Дружеството е отчело инвестиции в публични ВиК активи в размер на 243 хил. лв. спрямо заложени в бизнес плана 441 хил. лв. През 2019 г. е извършена планова проверка за изпълнението на одобрения бизнес план за 2018 г., като предстои работната група да представи за разглеждане и одобрение от Комисията на доклад за резултатите от нея.  В допълнението комисията посочва, че за тази година се е самосезира и изиска с писмо от 11 ноември 2019 г. информация от дружеството. \"ВиК\" ООД - Перник е представил информация на 19 ноември 2019 г., а на 22 ноември 2019 г. е изискана допълнителна информация от дружеството. Регулаторът все пак отбелязва, че няма права да контролира дейността по стопанисване и управление на публичните ВиК активи, управлението на търговските дружества - ВиК оператори, както и управлението на водите от комплексните и значими язовири.", "date": "2019.11.22", "title": "Енергийният регулатор също проверява ВиК Перник"}
{"url": "https://www.dnevnik.bg/video/deniat_s_veselin_dremdjiev/2019/11/22/3996187_genadi_dishev_advokat_ochakvam_mudro_reshenie_ot/", "text": "От президента Румен Радев очаквам да вземе мъдро решение. Това коментира адвокатът Генади Дишев в предаването \"Денят с Веселин Дремджиев\" по по ТV+ и TV1 по повод очакваната реакция на държавния глава по повторния избор на Иван Гешев за следващ главен прокурор. Той обаче прогнозира, че рано или късно Радев ще подпише указа и няма да сезира Конституционния съд.", "date": "2019.11.22", "title": "Генади Дишев, адвокат: Очаквам мъдро решение от президента за Иван Гешев"}
{"url": "https://www.dnevnik.bg/sport/2019/11/22/3996077_voleibolnata_liga_na_naciite_otchete_ogromen_zritelski/", "text": "Волейболната Лига на нациите отчете огромен интерес към надпреварата за 2019 г. Турнирът е привлякъл световна аудитория от над 1.5 милиарда зрители, като увеличението е 200 милиона спрямо година по-рано, показва докладът на Nielson. От надпреварата, която се проведе от 21 май до 14 юни, са излъчени 9291 часа в 131 държави. В допълнение каналът в платформата за видея \"Ютюб\" (YouTube) е събрал повече от 10 милиона гледания, което е увеличение със 778% в сравнение с 2018 г. Президентът на Световната волейболна федерация (FIVB) Ари Граса заяви, че по време на надпреварата са генерирани 3.8 милиарда импресии в социалните медии и 16 милиона взаимодействия. Различните акаунти на FIVB в социалните медии се увеличиха с повече от 550 000 последователи по време на турнира, докато официалният сайт на надпреварата регистрира 12 милиона показвания. \"Резултатите, които постигнахме, са забележителни. Имахме за цел да постигнем някои от тези числа през четвъртата-петата година. Вече да сме достигнали този момент показва колко успешна е Лигата на нациите в отношението си спрямо феновете\", каза Граса. От 2018 г. Лигата на нациите замени Световната лига. Новият турнир следва модела в американския спорт, където се влагат усилия за подобряване на връзката с феновете. \"Гордеем се, че сме на върха на иновациите и днешната ни среща беше много важна за гарантиране, че продължаваме да се усъвършенстваме в полза на глобалното волейболно семейство\", допълни Граса.", "date": "2019.11.22", "title": "Волейболната Лига на нациите отчете голям ръст на зрителския интерес"}
{"url": "https://www.dnevnik.bg/photos/2019/11/22/3995963_fotogaleriia_svetovnite_snimki_na_denia_-_22_noemvri/", "text": "Коледните светлини на емблематичния парижки магазин Galeries Lafayette светнаха.", "date": "2019.11.22", "title": "Фотогалерия: Световните снимки на деня - 22 ноември 2019 г."}
{"url": "https://www.dnevnik.bg/evropa/2019/11/22/3996022_na_ruba_na_pregarianeto_zashto_bulgarite_sa_tolkova/", "text": "                         През 2018 година гражданите на Европейския съюз са били по-доволни от живота си, отколкото през 2013. Това сочат последните данни на Евростат, които изследват колко удовлетворени са европейските граждани от личните си отношения и от финансовото си състояние. Най-доволни от финансовото си положение са датчани, финландци и шведи. А личните си отношения най-високо оценяват малтийците, австрийците и словенците. Къде е България?  Българите са на дъното и по двата показателя. Средната оценка за финансовото състояние е 4.3 от 10 пункта, но все пак бележи ръст от 0.6 пункта в сравнение с 2013. Непосредствено преди българите се нареждат гърците, хърватите и литовците. Българите са на дъното и по удовлетвореност от личните си отношения - тук оценката е 5.7 от 10 пункта. Прави впечатление обаче, че по този показател България е първенец по ръст - удовлетвореността от личните отношения е нараснала с 0.9 пункта през последните пет години. Според д-р Пламен Димитров, председател на съюза на психолозите в България, неудовлетвореността от финансовото състояние е лесно обяснима. \"Българинът плаща европейски цени с неевропейски заплати\", казва психологът и добавя, че за разлика от хората на Запад българите ежедневно се сблъскват със сериозни финансови и социални проблеми. \"Българинът е много устойчив, но се налага да понася огромно напрежение и затова често е на ръба на прегарянето\", казва Димитров. Положението допълнително се утежнява от липсата на адекватна държавна политика по въпроса с психичното здраве. \"Ние имаме големи дефицити в грижите за психичното здраве. Имаше една стратегия, която обаче остана само на хартия. Специалисти, включително от Европа, представиха на кръгла маса в парламента своите препоръки, но няма кой да ги чуе\", казва Димитров. Положението е трагично, добавя психологът. \"Има проблеми, които хронично не се решават, а това само ги задълбочава. Повечето проблеми в областта на психичното здраве произтичат от условията на живот и от начина, по който една държава организира системата\", смята Димитров. Защо австрийците са толкова напред? На другия полюс е Австрия, където българката Диана Карабинова от години работи като психотерапевт. Според нея решението се крие в доброто здравеопазване и в постиженията в областта на превенцията. \"В Австрия се говори сравнително открито за проблеми като депресия или бърнаут\", казва Карабинова и обяснява, че в Австрия отпуск по болест заради психично заболяване в никакъв случай не може да бъде причина за уволнение. Нещо повече дори: \"Да ходиш на психотерапия е съвсем нормално. Дори е признак на висока трудова култура\", казва психотерапевтката. Според данните на Евростат австрийците са сред най-доволните от личните си отношения. И това не е случайно. Докато в България самотата сред възрастните хора е всеизвестен проблем, само във Виена има над 100 пенсионерски клуба, които предлагат най-различни развлечения за възрастните хора. И не е само това: \"Почти всеки втори австриец е доброволец в някаква благотворителна организация. Там хората създават контакти както в личен, така и в професионален план\", разказва Диана Карабинова, но добавя, че тук роля играе и финансовият аспект. \"Ако трябва да работиш на няколко места и си притиснат финансово, нямаш мотивация да отделяш от времето си за доброволческа дейност\", казва Карабинова. Психотерапевтката от години работи и с бежанци. При тях и при голяма част от останалите чужденци в Австрия се наблюдава най-вече този проблем: \"Жителите на Австрия от чужд произход често се чувстват като непълноправни членове на обществото, а поради стечение на най-различни обстоятелства те нерядко имат и доста по-ниски доходи.\" С други думи, и една Австрия има своите проблеми за решаване.", "date": "2019.11.22", "title": "\"На ръба на прегарянето\": Защо българите са толкова неудовлетворени"}
