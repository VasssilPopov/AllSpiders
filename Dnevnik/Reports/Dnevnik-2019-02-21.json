{"url": "https://www.dnevnik.bg/sport/2019/02/21/3394078_arsenal_i_chelsi_stignaha_osminafinalite_v_liga_evropa/", "text": "Два от фаворитите в Лига Европа \"Арсенал\" и \"Челси\" си осигуриха участие в осминафиналната фаза на турнира след победи над БАТЕ (Борисов) и \"Малмьо\" като домакини. Двата английски състава се класираха сред 16-те най-добри и не допуснаха изненади. На \"Емиратс\" \"артилеристите\" надвиха БАТЕ с 3:0, а в Западен Лондон \"Челси\" се наложи над шведския \"Малмьо\" с 3:0. Така с общ резултат 5:1 сините са в осминафиналите. \"Интер\" също се класира напред след втора победа над \"Рапид\" (Виена) също с 4:0. В Милано \"нерадзурите\" надвиха съперника си с голове на Матиас Весино, Андреа Ранокия, Иван Перишич и Матео Наполитано. Всичко беше решено още до 18-ата минута, когато паднаха два гола. \"Артилеристите\" трябваше да наваксват гол пасив от първата среща, когато загубиха в Беларус. Този път тимът на Унай Емери не допусна изненада, макар че имаше няколко драматични момента в срещата.   За пръв път от 26 декември Месут Йозил започна в титулярния състав на \"Арсенал\" и остана на терена 90 минути. \"Арсенал\" поведе след едва четири минути игра, като Волков си отбеляза автогол. Бранителят на БАТЕ опита да избие центриране на Пиер-Емерик Обамеянг, но вкара топката в собствената си врата. По-късно гостите пропуснаха отличен шанс да изравнят, което се оказа ключово. В 39-ата минута Шкодран Мустафи вкара с глава след центриране на Гранит Джака от корнер. През втората част ситуацията не се промени и \"Арсенал\" диктуваше случващото се на терена. Гостите отново пропиляха шанс да вкарат важен гол, като Милич стреля право в ръцете на Петър Чех. Крайният резултат оформи Сократис Папастатопулос в 60-ата минута. Той засече центрирана на Джака. Неубедителният напоследък \"Челси\" срещна доста проблеми с \"Малмьо\", след като и трите гола паднаха през втората част. Маурицио Сари даде шанс на част от резервите да запишат повече минути. Две от тях Оливие Жируи и Калъм Хъдзън-Одой се разписаха. Точен беше и Рос Баркли. Жиру откри в 55-ата минута с точно изпълнение след подаване от Уилиан. Четвърт час преди края сините вкараха втори гол чрез Баркли. Халфът се разписа след изстрел от пряк свободен удар. Третият гол вкара Хъдзън-Одой в 84-ата минута след нова асистенция на Уилиан. Участници в осминафиналите: \"Севиля\", \"Челси\", \"Арсенал\", \"Динамо\" (Загреб), \"Айнтрахт\", \"Наполи\", \"Залцбург\", \"Валенсия\", \"Виляреал\", \"Зенит\", \"Краснодар\", \"Бенфика\", \"Рен\", \"Славия\" (Прага), \"Интер\" и \"Динамо\" (Киев). Жребият за осминафиналната фаза е в петък.", "date": "2019.02.21", "title": "\"Арсенал\" и \"Челси\" стигнаха осминафиналите в Лига Европа"}
{"url": "https://www.dnevnik.bg/kultura/2019/02/21/3393754_erotika_i_trans_ot_ostrov_iava_idvat_na_tazgodishnoto/", "text": "Представление на Рианто, една от изгряващите звезди на съвременните изпълнителски изкуства в Индонезия, ще могат да гледат зрителите на тазгодишното издание на One Dance Week. \"Медиум\" е модерен прочит на древния индонезийски еротичен танц от остров Ява ленгер, съобщават организаторите на международния фестивал за съвременно танцово изкуство. В спектакъла индонезийският артист се превъплъщава едновременно в принцеса, воин и птица, като влиза в женските и мъжките роли в традицията на изпълнителите на танца ленгер, които по правило са мъже. Неговото тяло се превръща в екран, на който се прожектират състояния, идентичности и неочаквани метаморфози. Рианто излиза извън пределите на традицията, като обогатява ритуалния танц с нова и модерна експресивност на тялото, жестовете, движенията. Въздействието на неговото изпълнение е подсилено от използването на екзотични музикални инструменти и пеене на живо. А създадените от него образи сливат в едно неразривно цяло мъжкото и женското, обичая и религията, самоконтрола на възприятията и състоянието на транс. \"Медиум\" е първият самостоятелен спектакъл на Рианто, роден през 1981 г. в провинция Банюмас, северозападната част на остров Ява, Индонезия. Хореографът изучава традиционните явански танци от дете и специализира ленгер. През 2003 г. основава в Токио компания за класически явански танц. Работи с големи имена като британския хореограф Акрам Кам и Чой Ка Фаи от Сингапур. Спектакълът гостува в България с подкрепата на посолството на Индонезия в България и Агенцията за креативна икономика (Bekraf) на Индонезия и е част от разширената програма на 12-ото издание на фестивала за съвременен танц One Dance Week през септември и октомври и от календара на събитията на Пловдив - Европейска столица на културата 2019. Билетите за \"Медиум\" се продават онлайн в системата на EpayGo.bg и на касите на  \"Изипей\" .  Спектакълът ще бъде показан на", "date": "2019.02.21", "title": "Еротика и транс от остров Ява идват на тазгодишното издание на One Dance Week"}
{"url": "https://www.dnevnik.bg/sport/2019/02/21/3393870_skusana_maratonka_dovede_do_kontuziia_na_sledvashtiia/", "text": "Едва 33 секунди. Точно толкова издържаха маратонките на Зион Уилямсън, който е определян за бъдещата звезда на Националната баскетболна асоциация (НБА). Инцидентът принуди 18-годишния американец да напусне игрището в началото на местното дерби в колежанското първенство между \"Дюк\" и \"Северна Каролина\". Уилямсън получи контузия в коляното, причинена от нарушаване на целостта на маратонката след отлепяне на подметката. От производителя на спортни стоки \"Найки\" определиха инцидента като единичен случай, като добавиха, че работят по изясняването на причината за скъсаната маратонка. \"Очевидно сме загрижени и искаме да пожелаем бързо възстановяване на Зион. Качеството и представянето на продуктите ни е от първостепенно значение\", се казва още в изявлението на \"Найки\". Според медиите в САЩ Уилямсън е с разтежение, като допълнителни прегледи ще установят състоянието му. В негово отсъствие \"Дюк\" загуби двубоя със 72:88. С огромния си потенциал високият 201 сантиметра американец е сравняван със звездата на НБА Леброн Джеймс. Уилямсън се очаква да бъде избран под №1 в драфта на 20 юни.", "date": "2019.02.21", "title": "Скъсана маратонка доведе до контузия на \"следващия Леброн Джеймс\""}
{"url": "https://www.dnevnik.bg/bulgaria/2019/02/21/3393931_sled_gotven_protest_na_advokati_rabotna_grupa_shte/", "text": "Подготвян протест на адвокати принуди управляващите да вкарат техни представители в работна група, която ще преработи  закона срещу изпирането на пари , приет преди по-малко от година. Това съобщи днес в Народното събрание председателят на парламентарната група на ГЕРБ Цветан Цветанов след среща с Висшия адвокатски съвет, предаде агенция \"Фокус\". Първото събиране на работната група ще е във вторник от 13 часа. Според Цветанов от адвокатурата правят погрешни тълкувания на текстовете и се създавали внушения, че става въпрос за \"някакво доносничество спрямо ДАНС на всички техни клиенти\". Той допълни, че клиентите на адвокатите трябва да са спокойни, че интересите им ще бъдат защитени. В отговор председателят на Висшия адвокатски съвет Ралица Негенцова благодаря за гъвкавата реакция на Народното събрание. Тя изрази надежда в най-скоро време да бъде постигнато прецизиране на всички норми, така че да бъдат защитени общественият интерес, от една страна, и, от друга, индивидуалният интерес на гражданите и юридическите лица. През миналата седмица  адвокатска кантора оспори  пред Върховния административен съд друг спорен текст в закона, който изисква от различни браншове да предадат на ДАНС график за обучение на служителите си как да разпознават преводи, които представляват пране на пари. Спорният текст от влезлия в сила през пролетта закон е в член 4, точка 15. Според него адвокатите са задължени да правят комплексна проверка на своите клиенти, да правят оценка на риска от изпиране на пари и да разкриват информация относно съмнителни операции, сделки и клиенти. Позицията на адвокатите е, че тези разпоредби противоречат на конституцията и Европейската конвенция за защита на човешките права.", "date": "2019.02.21", "title": "След готвен протест на адвокати работна група ще преработва закона срещу прането на пари"}
{"url": "https://www.dnevnik.bg/bulgaria/2019/02/21/3393933_kzk_otmeni_izbora_na_izpulnitel_za_stroeja_na_ribarsko/", "text": "Комисията за защита на конкуренцията е отменила избора на \"Партньори-Варна\" ДЗЗД като изпълнител на проекта за строителство на рибарско пристанище в местността \"Карантината\" край варненския кв. \"Аспарухово\". Това става ясно от текста на решение по жалбата на класираната на второ място в търга, обявен от община Варна, \"Аквилея\" ДЗЗД. Конкурсът за възлагане на обществената поръчка за строителството на пристанището беше обявен през септември м.г. и в него бяха класирани общо четири дружества. Освен вече споменатите две това са консорциум \"Ергопланекс\" и \"Космос шипинг\" АД. Според отразеното в жалбата на дружеството по Закона за задълженията и данъците \"Аквилея\" офертата, техническото и ценовото предложение, представени за участие в конкурса от \"Партньори-Варна\" ДЗЗД, не отговарят на изискванията, отразени в обявлението за организиране на конкурса за възлагане на обществената поръчка. Освен това според жалбоподателите офертата, класирана на първо място, не е била оценена според обявената методика. Община Варна е оспорила жалбата и е поискала допускане за предварително изпълнение на обществената поръчка, като посоченият мотив е, че по този начин трябва да бъдат защитени \"особено важни обществени интереси\". В документите по оспорването е посочено също, че финансирането на проекта за строителството на рибарското пристанище е безвъзмездно предоставено по програма на Европейския съюз и всяко забавяне на работата по изпълнението му може да осуети отпускането на средствата. Въпреки това обаче искането на община Варна не е удовлетворено. С решение от 7 февруари т.г. Комисията за защита на конкуренцията обявява класирането на участниците в конкурса, направено от община Варна, за незаконосъобразно и връща преписката на местната администрация с указания процедурата по избор на строител на рибарското пристанище в местността \"Карантината\" да продължи от етап оценка на техническите предложения на участниците. Освен това администрацията на кмета Иван Портних е задължена да плати направените по производството разноски в размер на 3.7 хил. лв. Това решение може да бъде обжалвано пред Върховния административен съд в 14-дневен срок, който изтича на 2 март. Близо 17 млн. лв. е и стойността на проекта на община Варна за \" Модернизация и реконструкция на рибарско пристанище \"Карантината\" в кв. \"Аспарухово \". Над 8 млн. лв. от тях са безвъзмездна финансова помощ по Програмата за морско дело и рибарство, а малко над 300 хил. лв. - собствено финансиране от местния бюджет. Всички останали пари за реализацията на проекта трябва да бъдат осигурени чрез поемане на дълг. Още през август м.г. обаче разследване на \"Дневник\" показа, че вече бившият министър на регионалното развитие и благоустройството Николай Нанков е разрешил строителството на пристанището върху морски плаж в кв. \"Аспарухово\". Според неправителствената организация \"Камара на геодезистите в България\" Нанков е подписал заповед, с която е дал траен градоустройствен статут на плажа, който според конституцията е изключителна държавна собственост. Така плажът вече може да бъде застроен, като определените за това параметри са плътност от 80%, само 2% минимална озеленена площ и височина на сградите 25 м. Справка в Специализираната кадастрална карта на обектите, регулирани със Закона за устройство на черноморското крайбрежие, действително показва, че теренът, на който Нанков е разрешил строителството на 25-метрови сгради, е отбелязан като \"морски плаж\". Така той е отразен и в Кадастрално-административната информационна система на Агенцията по геодезия, картография и кадастър.", "date": "2019.02.21", "title": "Антимонополната комисия отмени избора на изпълнител за строежа на рибарско пристанище във Варна"}
{"url": "https://www.dnevnik.bg/bulgaria/2019/02/21/3393935_bsp_i_gerb_v_spor_vuzprepiatstvat_li_upravliavashtite/", "text": "Имало ли е опит кметът на Видин Огнян Ценков, избран с подкрепата на ГЕРБ, да забрани на кметове на малки общини и кметства от територията на Видин да се срещнат с лидера на БСП Корнелия Нинова? Този въпрос се превърна в поредния повод за конфронтация между най-голямата управляваща партия и левицата. Още сутринта Нинова съобщи през профила си в социалната мрежа \"Фейсбук\", че кметовете на ГЕРБ са заплашени, че ако се срещнат с нея, ще \"носят тежки последици\". \"Пусната е заповед до кметовете да не участват в работно време в срещи извън работните им места\", написа още лидерът на социалистите. Допълни, че дори в последния момент е била отказана зала в сградата на общината, която преди това е била ангажирана. Все пак разговорът на Корнелия Нинова с кметовете се състоя в залата на общинската симфониета – Видин. А според участници в нея са присъствали над 150 души. Става дума за среща, организирана от Националното сдружение на кметовете на малките населени места. Въпреки че наскоро те  получиха обещания за изпълнение на исканията си от премиера Бойко Борисов  и даже бяха приети  решения на правителството в тази връзка , от сдружението продължават срещите и разговорите с политици. Пред \"Дневник\" кметът на Калофер Румен Стоянов, който е и председател на сдружението, коментира, че днешният разговор не е бил с идея да има политически уклон, а е бил работен. Ние и хората в малките населени места имаме и други проблеми, не само тези, поставени пред премиера, искаме да ги обсъждаме помежду си, както и да следим развитието по поетите от правителството ангажименти, допълни той. Отговори, че идеята да присъства Нинова на подобна среща била, за да са наясно всички политици с проблемите на хората по места. Стоянов заяви, че от сдружението са се срещали с политици от всички парламентарно представени партии. Сега започвали нов кръг разговори по всички наболели теми, които вече няма да са в София, а ще са на различни места из страната. Обмисляме да поканим другия месец председателя на групата на ГЕРБ Цветан Цветанов в Пловдив, каза той. Това, че съм избран с подкрепата на БСП, не е причината да се срещаме с Корнелия Нинова, ще разговаряме и с останалите политици, както и досега сме имали такива срещи, допълни Стоянов. Попитан защо все пак първата такава изнесена среща е с лидера на левицата, той отново посочи, че сдружението иска да запознае с проблемите всички политици и ще има срещи и с останалите. Кметът на Калофер също каза, че е имало заповед на кмета на Видин, с която се забранява участието на кметовете от района в срещата с Нинова. На въпрос отговори, че лично не я е виждал. От своя страна кметът на Дунавци Димо Скорчев заяви пред \"Фокус\", че \"на всеки един от кметовете се обаждаха от Община Видин да не ходи на срещата с Корнелия Нинова, което е брутална и цинична намеса\". Той уточни, че секретарката на кмета на Видин се е обаждала на всеки поотделно, за да го предупреди, че не трябва да ходи на среща с лидера на БСП. От пресцентъра на община Видин казаха пред \"Дневник\", че не са чули да има такава заповед от кмета. \"Мислите ли, че е нормално да има такава заповед, изненадани сме, че изобщо ни питате\", заявиха оттам. По обед темата коментира и Цветанов. Който призова Нинова да не \"противопоставя хората и членове на БСП с представители на местната власт, които са законно избрани от жителите на съответните общини\". Той уточни, че в община Видин няма официално постъпило искане от сдружението на кметовете на кметства за ползване на залата. А искане за ползване на залата е постъпило на 20 февруари от областния председател на БСП – Видин, Димитър Велков. На това искане е отказано веднага на 20 февруари 2019 г., защото залата е заета за планирано обучение на общински служители за работа с лични данни. Въпросното обучение е планирано още на 18 февруари 2019 г. и в същия ден е запазена залата на Общинския съвет във Видин, уточни Цветанов. \"Срещата на Корнелия Нинова се провежда в зала на общинската симфониета – Видин. Разрешението за ползването на залата е издадено от директора на симфониетата, който е служител на общината. Залата е платена с фактура на общинския съвет на БСП на стойност 100 лв.\", пожела да уточни още той.", "date": "2019.02.21", "title": "БСП и ГЕРБ в спор възпрепятстват ли управляващите срещи на левицата по места"}
{"url": "https://www.dnevnik.bg/politika/2019/02/21/3393942_cik_shte_ima_20_chlena_prezidentut_triabva_da_naznachi/", "text": "Управляващите ще прехвърлят отговорността на президента Румен Радев за  казуса с \"обрастването\" на новата Централна избирателна комисия  (ЦИК). Намерението им е 18-те членове на ЦИК, колкото трябва да бъде съставът на комисията по закон, да бъдат разпределени от партиите, представени в парламента. Президентът ще трябва да реши дали да даде допълнително по едно място на коалициите Реформаторски блок и \"България без цензура\", които също имат право на един член в ЦИК. \"Това не е нов казус. Стремим се да действаме в рамките на този кодекс и по никакъв начин да не го променяме. Всяка една промяна виждате, че се използва за ескалация на напрежението, за политическа битки\", коментира председателят на правната комисия Данаил Кирилов (ГЕРБ) и уточни, че неговото тълкувание на Изборния кодекс е \"18 членове плюс\". \"Редно е този конкретен случай да се отнесе и към бъдещата избирателна комисия. Аз ви казах – конституираме ЦИК точно преди да знаем кои ще бъдат българските представители в Европейския парламент. Ще имаме новосформирана ЦИК, но ще имаме неадекватност спрямо представителството в Европейския парламент\", каза Кирилов. Той добави, че би следвало да се предвиди възможност нови европейски представители да имат правна възможност да подадат заявление до президента за свои членове на ЦИК. \"Важно е неговото правно тълкуване и той трябва прецени дали да издаде указ за назначаване на представител от партия, която има представител в европарламента\", допълни Кирилов. В същото време мандатът на ЦИК изтича на 20 март, а европейските избори са в края на май. На въпрос дали парламентът ще разпредели тези 18 места, а за останалите \"топката остава в президента\", Кирилов отговори: \"Точно така, точно така.\" \"Комисията се състои от 18 членове, включително председател, заместник-председатели и секретар, които се предлагат от парламентарно представените партии и коалиции, както и по един член, предложен от партиите и коалициите, които имат избрани с техните кандидатски листи членове на Европейския парламент, но не са парламентарно представени\", пише в сега действащия Изборен кодекс, като промяната е направена през 2014 г. по предложение на ГЕРБ.  В ГЕРБ, а и в една от партиите в коалиционния партньор \"Обединени патриоти\" НФСБ, смятат, че този член предопределя формулата \"18 плюс\", както е записано и в мотивите за промяна на кодекса. Указите за назначаване на членовете на ЦИК се издават от президента. Проблем би било кой трябва да предложи на президента членовете от името на сегашните евродепутати. Светослав Малинов бе избран от Реформаторския блок, а Николай Бареков и Ангел Джамбазки от  \"България без цензура\". И двете коалиции вече не съществуват. Тъй като президентът няма срок за издаването на указите, депутат от управляващата коалиция предположи, че това би могло да забави конституирането на ЦИК. Ако това се случи, ще продължи да работи старият състав на ЦИК. Точно това - изборите за европейски парламент да бъдат проведени от сегашната ЦИК, беше желанието на управляващите и затова беше отхвърлено предложението на БСП за започва на процедура по избор само преди седмица.  ГЕРБ започнаха процедурата  след нареждане на премиера Бойко Борисов. Изборите за ЦИК били, за да си актуализира Корнелия Нинова представителите \"Не искам да влизам в коментар на това, че правим избори за ЦИК само и само БСП да си актуализират представителите съобразно политическата лоялност към ръководителката г-жа Нинова. Но в крайна сметка ще видим какво ще се случи като персонален състав на ЦИК\", коментира Кирилов. Според него след избора, който трябва да е завършил до 20 март, остават два месеца за подготовка за евроизборите. Кирилов смята, че ако съставът на ЦИК е нов, би било трудно на членовете да се стиковат бързо и да приемат хронограма за изборите. По негова информация сегашната ЦИК е готова с хронограмата, така че се работи, за да има непрекъсваемост на процеса. Парламентът прие процедурни правила за условията и реда за избор на членове на ЦИК в  отсъствието на БСП  от залата. Председател, заместник-председатели и секретар на ЦИК се избират от Народното събрание. Останалите 14 членове на ЦИК се назначават с указ на президента. Неправителствени организации също могат да правят предложения за членове на ЦИК до парламентарно представените партии и народните представители в 12-дневен срок, а народните представители и парламентарно представените партии - в 14-дневен срок, от приемането на процедурните правила. Седем дни преди изслушването на кандидатите на страницата на парламента се публикуват имената и мотивите на номинираните. Сред изискванията за кандидатите са те да имат висше образование със степен \"магистър\" в специалностите математика, информатика, политически науки, социология. Депутатите решиха още изслушването на кандидатите да се състои на открито заседание на Комисията по правни въпроси, което ще се излъчва онлайн на сайта на Народното събрание.", "date": "2019.02.21", "title": "ЦИК ще има 20 членове, президентът трябва да назначи представители на партии с евродепутати"}
{"url": "https://www.dnevnik.bg/biznes/2019/02/21/3393945_sud_othvurli_jalbi_na_chez_i_inerkom_sreshtu/", "text": "Състав на Административния съд София - област отхвърли жалби на Гинка Върбакова и дружеството й \"Инерком\" и на чешката компания ЧЕЗ срещу действията на Комисията за защита на конкуренцията (КЗК), съобщи съдът. Върбакова, която иска да купи българския бизнес на ЧЕЗ, и чешкият й партньор обжалваха отказа на КЗК да се произнесе по сделката докато по-ранен неин отказ все още не е решен от друг съд. Предисторията на това производство е в отказа на КЗК да разреши концентрация, защото и Върбакова, и ЧЕЗ притежават соларни паркове в България и след покупката обединеният бизнес можело да увеличи своята пазарна мощ. Двете компании обжалват първоначалната забрана за сделката във Върховния административен съд (ВАС) като следващото заседание предстои през май. Междувременно Върбакова излезе от бизнеса си със слънчеви централи и поиска разрешение наново. КЗК обаче  отложи произнасянето  докато първото дело все още е висящо в съда. С днешното си решение Административният съд на София - област потвърждава, че антимонополният регулатор е действал съобразно закона, защото \"не може да се произнесе без яснота относно положението на придобиваната група предприятия на ЧЕЗ, тяхната икономическа сила и значение за пазара, което от своя страна влияе пряко върху извода относно оценката за концентрацията при настъпилото изменение в групата на предприятията, контролирани от придобиващото предприятие, а именно \"Инерком България\" ЕАД\". Това решение може да се обжалва пред ВАС в 7-дневен срок. Предизвикалата политически трусове договорка малкото дружество на Върбакова да купи българския бизнес на ЧЕЗ беше обявена преди година, но се бави заради отказа на антимонополния регулатор и все още неприключилите съдебни дела. Междувременно чешката компания съобщи, че води преговори и с индийски кандидат за покупката на електроразпределението в Западна България.", "date": "2019.02.21", "title": "Съд отхвърли жалби на ЧЕЗ и \"Инерком\" срещу комисията за конкуренцията"}
{"url": "https://www.dnevnik.bg/bulgaria/2019/02/21/3393955_lokhiid_martin_shte_raboti_s_akademiiata_na_naukite_za/", "text": "Локхийд Мартин\" обсъжда възможността да си сътрудничи с Българската академия на науките (БАН), обявиха от американската компания, производител на изтребителите Ф-16, за покупката на които преговаря в момента България със САЩ, съобщава \"Фокус\", цитирайки съобщение на фирмата. \"Закупуването на изтребители Ф-16 за българските военновъздушни сили ще бъде катализатор на дългосрочно стратегическо партньорство в България, което ще развие таланти в науката и инженерството, необходими, за да бъдат посрещнати предизвикателствата на ХХI век\", подчертават от \"Локхийд Мартин\". Главният изпълнителен директор за Европа на компанията Джонатан Хойл обясни, че интересите им се простират отвъд аеронавтиката. Това е накарало фирмата да се запознае по-подробно с работата на Българска академия на науките в области като киберсигурност, роботика, иновативни сензори и технологии. \"Локхийд Мартин\" разглежда БАН като важен партньор в един свят, където технологиите се развиват с безпрецедентна скорост\", каза още Хойл. Американската компания обяви още, че продължава да работи с правителствата на България и САЩ за търсене на вариант за намаляване на разходите за Ф-16. България преговаря със САЩ за закупуването на 8 изтребителя, но първоначалната оферта надвишаваше заложения бюджет от 1.8 млрд. лева. Парламентът обаче гласува възможност сделката да се отклони от това изискване и двете страни започнаха преговори за техническите и финансовите параметри на бъдещия договор.", "date": "2019.02.21", "title": "\"Локхийд Мартин\" ще работи с академията на науките за развитието на българските инженерни таланти"}
{"url": "https://www.dnevnik.bg/biznes/2019/02/21/3393965_s_dulg_ot_800_mln_lv_sofiiskata_toplofikaciia_ne/", "text": "Дългът на \"Топлофикация - София\" е 800 млн. лв., а събираемостта на вземанията от абонатите е 75%, съобщи в интервю за БНР новоназначеният изпълнителен директор на общинското дружество Кремен Георгиев. \"Това наистина е събираемост, която е по-добра от предишните, но до 100% все още има място. Смятаме да повишим тази събираемост с повишаване на доверието на абонатите към това дружество - въпрос на разговори, въпрос на оповестяване на информация, която касае абонатите и която ги интересува. Ще се опитам да променя отношението на абонатите към \"Топлофикация\" като дружество и като партньор\", каза той. Георгиев допълни, че проблемът с дълговете на дружеството няма да се реши \"с магическа пръчка за няколко дни\", а именно с добра събираемост, намаляване на разходите и правилно управление на паричните потоци. Новият директор увери, че практиката с изпращането на частни съдебни изпълнители на задлъжнели абонати ще продължи, но не по досегашния начин. Георгиев е назначен на поста в края на декември 2018 г. с решение на Столичния общински съвет и без конкурс. Промяната е вписана на 4 февруари. Преди това Георгиев е бил в ръководството на топлофикациите във Враца, Велико Търново и Перник. ", "date": "2019.02.21", "title": "С дълг от 800 млн. лв. софийската топлофикация не събира 25% от вземанията си"}
{"url": "https://www.dnevnik.bg/evropa/2019/02/21/3393956_rumuniia_razsledva_evrokomisari_za_falshificirane_na/", "text": "Румъния разследва зам.-председателя на Европейската комисия Франс Тимерманс и еврокомисаря по правосъдието Вера Йоурова за \"фалшифициране\" на последния доклад по Механизма за сътрудничество и проверка за страната, предаде EurActiv, позовавайки се на румънски медии. През ноември миналата година управляващата в Румъния коалиция, оглавявана от социалдемократите, обяви планове да съди Европейската комисия заради доклада, който  даде изключително лоша оценка  за действията на Румъния в борбата срещу корупцията и организираната престъпност и за състоянието на върховенството на закона в страната. Според румънския вестник \"Адевърул\" специализиран орган, разследващ престъпленията в съдебната система на страната, води разследване срещу Тимерманс и Йоурова за \"фалшифициране\" на доклада. Прокурор Адина Флоря е подписала молбата за разследване. Флоря бе номинирана три пъти от правосъдния министър Тудорел Тоадер за наследник на Лаура Кьовеши начело на Националната дирекция за борба с корупцията в страната. Назначаването й обаче бе блокирано от президента Клаус Йоханис и трите пъти. Кьовеши е  един от кандидатите  за поста европейски главен прокурор, но Тоадер се закани да направи всичко възможно, за да  блокира избирането й . По време на петгодишния й мандат начело на Националната дирекция за борба с корупцията осъдителните присъди за корупция по високите етажи на властта рязко се увеличиха, което й спечели похвали в ЕС. Миналата година обаче  Кьовеши бе отстранена  по заповед на правосъдния министър. Сайтът \"Светът на правосъдието\" публикува голямо количество документи в опит да докаже, че докладът за сътрудничество и проверка е бил фалшифициран и че Кьовеши е била пристрастна в работата си в антикорупционната дирекция. В него се посочва също така, че според румънското законодателство румънският наказателен кодекс се прилага за престъпления, извършени извън страната от чужд гражданин или от човек без гражданство срещу румънската държава или срещу румънски гражданин или румънско юридическо лице. Това, изглежда, дава основание на Тимерманс и Йоурова да бъде търсена отговорност според румънското законодателство. Според \"Светът на правосъдието\" Тимерманс и Йоурова заедно с още двама служители са сформирали \"организирана престъпна група\". Другите двама служители са ръководителят на представителството на Еврокомисията в Румъния и румънският главен прокурор, силен критик на съдебните реформи в страната. На 30 януари 2019 г. изданието \"Светът на правосъдието\" е подало сигнал срещу Франс Тимерманс, Вера Йоурова, Анджела Кристя и Аугустин Лазар за сформиране на организирана престъпна група, злоупотреба със служебно положение, интелектуална измама и разпространяване на фалшива информация във връзка с фалшифициране на доклада за Румъния по Механизма за сътрудничество и проверка. Изданието се позовава на чл. 7 от Кодекса за професионална етика на журналистите, според който \"журналистът носи гражданската отговорност да работи за установяването на правосъдие и социални права\", посочва  БНР . В оплакването си \"Светът на правосъдието\" твърди, че докладът за Румъния по Механизма за сътрудничество и проверка е съставен чрез изопачаване на факти и обстоятелства и чрез пропускане на данни и съществени обстоятелства в пряка връзка с целите на механизма. В жалбата се посочва още, че са били използвани престъпни техники за деформиране на реалността и истината за състоянието на съдебната система в Румъния с цел използване на доклада срещу интересите на румънската държава. Напомняне от Брюксел Говорителят на Еврокомисията Маргаритис Схинас каза, че Брюксел е разбрал за разследването от медиите. Той добави, че комисията иска да напомни на румънските власти, че \"всички нейни служители, докато изпълняват задълженията си, попадат под юрисдикцията на Съда на ЕС и че не попадат под юрисдикцията на националните власти по тези въпроси. Те са отговорни единствено по Протокола за привилегиите и имунитетите, който е част от договорите на ЕС, подписани от всички държави членки, включително и от Румъния\". Схинас все пак заяви, че не иска да драматизира, а че иска да поздрави за чудесната работа румънските власти и в частност представителството на страната в ЕС за постигането на споразумения, които по думите му показват, че Румъния е способна да \"ръководи законодателния процес в ЕС\". Страната в момента е председател на Съвета на ЕС.", "date": "2019.02.21", "title": "Румъния разследва еврокомисари за фалшифициране на мониторинговия доклад"}
{"url": "https://www.dnevnik.bg/politika/2019/02/21/3394007_cvetanov_sujali_deputatite_ot_bsp_zaradi_lidera_im/", "text": "Съжалявам за това, което преживяват в момента народните представители от БСП – бъдете силни, искрени и кажете истината на вашите пленуми. Този съвет даде на депутатите от левицата председателят на ГЕРБ в парламента Цветан Цветанов, след като  парламентарната група на БСП реши да напусне парламента. Това стана с решение на Националния съвет на БСП, който реши да не участва в пленарните заседания на Народното събрание, докато не бъдат  отменени приетите промени в Изборния кодекс  и не бъде избран нов състав на Централната избирателна комисия. \"При системния подход на фалшиви новини от БСП членовете им ще осъзнаят, че имат лидер, който ги води към пропастта и който не може да даде алтернатива\", предрече Цветанов. Думите му са по повод твърденията на Корнелия Нинова, че кметът на Видин Огнян Ценков, избран с подкрепата на ГЕРБ, е  забранил на кметове на малки общини и кметства от територията на областта да се срещнат с лидера на БСП Корнелия Нинова \"Вие сте достойни хора, но за съжаление имате лидер, който може само единствено да ви изведе от парламента. Сега го прави по един административен начин. Въпросът е да не ви извади като бъдеща парламентарна група в избори за парламент, които ще се проведат през 2021 г. С подобен подход само ерозира, макар и не чак толкова голямо доверие, което има в БСП. Все пак ние сме длъжни да защитаваме интересите на всички членове и симпатизанти, на всички български граждани, гласуващи и негласуващи\", направи възвание към депутатите от БСП Цветанов.", "date": "2019.02.21", "title": "Цветанов съжали депутатите от БСП заради лидера им, който ги водел към пропастта"}
{"url": "https://www.dnevnik.bg/analizi/2019/02/21/3394004_eto_zashto_e_celiiat_tozi_shum_v_bulgariia/", "text": "Обобщение на седмицата: Край парламента шум се вдига, лъскат щитове и саби. Не се вижда някой да пристига, нито пък нещо важно вътре да се кове. Защо е тогава цялата тази шумотевица? От над половин година насам нивата на шума в българската политика са изключително високи. Почти всяка седмица има шумен скандал и \"остра конфронтация\" между ГЕРБ и БСП (като към втория отбор от време на време се включва и президентът Радев). За всички е ясно, че от цялата тази врява особена обществена полза няма - Константинопол и този път няма да падне. Но шумът продължава да се усилва, което очевидно е изгодно за основните действащи лица в парламентарния театър. Преди да стигнем до стратегиите на политическите играчи, нека първо дефинираме политическия шум. Това е дейност, чийто резултат не е важен - може дори да е нулев или отрицателен. Важното е за постигането на този нулев или отрицателен резултат политиците да получат много медийно време, което да използват за атака на опонентите и за себеизлагане пред обществеността. Накратко: ползата от политическия шум е, че привлича общественото внимание към неговия производител. Скандалът с махането на преференциалното гласуване беше точно такъв политически шум. Първо, ДПС неясно защо (винаги) искат обезсмисляне на преференцията: може би за да предотвратят обединение на извънпарламентарната опозиция или да дразнят \"Патриотите\". И двете потенциални цели не блестят нито с благородство, нито с особена политическа прозорливост. ГЕРБ се съгласи с ДПС за де факто отмяна на преференцията с аргумента \"да не се губи парламентарният ден\" (според Цветанов). Оказа се обаче, че за да постигнат тази цел, ГЕРБ ще загубят поне два, ако не и повече парламентарни дни. Защото бързо стана ясно, че трябва да отменят собственото си решение и да върнат обратно преференциите - поради простата причина, че те се оказаха много популярни, а и отмяната им поначало беше необоснована. В крайна сметка излезе общ отрицателен резултат - поне два дни загубено парламентарно време. Но пък бяха генерирани изключително високи нива на политически шум. Шумът около преференциите скри големите скандали от миналата седмица, които са далеч по-важни и по-опасни за политическия истаблишмънт. Докато се обсъждат преференциите, хората забравиха, че в продължение на две години държавните институции не са свършили нищо съществено по случая с отравянето на Гебрев и не са разследвали потенциалната руска следа в него. Дори когато информацията бе изнесена в чуждата преса, пак не разбрахме какво са правили руски разузнавачи на територията на България в добре подбрани моменти от близката ни история. Човек би казал, че подобен скандал е манна небесна за всяка опозиция по света. Не и за БСП обаче. Политическият шум по повод едно нещо е свързан диалектически с политическо мълчание по друго, по-важно нещо. Скандалът не е опасен за ГЕРБ. Напротив, позволява им да отбележат някоя и друга точка в играта. Не чак да вкарат гол, но да изпълнят два корнера и един тъч. Първо, Борисов отново се оказа \"гласът на разума\", макар и прошепнат му от ненадейно място - депутата от гражданската квота Георги Марков. Така или иначе се създаде общо впечатление, че ГЕРБ слуша народа и се съобразява с него, дори и на цената на \"щета\" за себе си (по министър Горанов). Второ и по-важно, поправяйки поправката на поправката за преференцията, ГЕРБ получават възможност да кажат: \"Виждате ли, няма скрита коалиция между ГЕРБ и ДПС. Това са приказки на зложелателни анализатори\". Това съобщение ще отекне мощно в проправителствените депесарски медии. Нищо, че става дума за фалшив аргумент. Скритата коалиция между ГЕРБ и ДПС е факт не от вчера. Всички важни политически решения или тяхната липса в този парламент - по съдебна реформа, КТБ, данъци, външнополитическа ориентация, ключови назначения - са гласувани почти без изключение от тези две партии. Ясно е също така, че при продължаващия разпад на \"Патриотите\" без гласовете на ДПС стабилността ще е силно нестабилна. Въпреки тези очевидни реалности, стратегията на ГЕРБ е да отрича докрай. Мила, не е това, което си мислиш - виж как отмених отмяната на преференциите. БСП също няма да вкарат гол, но изпълниха пряк свободен и два пъти удариха греда. Това стопля сърцата на поизнервената им публика, която се чуди как при толкова слаба и наситена с грешки игра на ГЕРБ червените продължават да изостават в резултата. А причината е елементарна треньорска грешка на Корнелия Нинова. Тя е дала инструкция на агитката си да вика с пълно гърло, а на футболистите си да тичат като бесни по игрището и да се хвърлят в остри противоборства. Според нея тази ескалация на напрежението ще доведе до падане на гол. Затова и БСП излизат от парламента и се опитват да инициират/яхнат граждански протести \"срещу потъпкване на избирателните права\". Грешката се състои в това, че цялата активност на БСП се развива в единия ъгъл на игрището, който е традиционната зона на националпопулистите и т.нар. Патриоти. По въпроси като геополитическа ориентация, права на малцинствата, миграция, хомофобия и пр. \"социалистите\" днес са май по-крайни дори от \"Атака\" и НФСБ. Изтегляйки се в краищата на футболното игрище, те оставят ГЕРБ да контролира центъра и да провежда от време на време голови атаки в опразнените пространства. А политическият шум подпомага стратегията на Нинова. Нищо, че за БСП това е губеща стратегия. Скритият коалиционен партньор уж загуби точка, но пък запази алибито си на опозиция. Истинската битка за Движението очевидно не е преференцията, а случващото се около \"Емко\" и \"Дунарит\". Разшумяването около отравянето на Гебрев е вредно за плановете на ДПС. Затова по-високият шум около преференцията, заглушил \"Новичока\", е добре дошъл. В опит да си отбележат автогол, \"Патриотите\" удариха гредата, което в крайна сметка е поне частичен успех. Резултатът се запази: \"Патриотите\" и днес са достатъчно неединни, за да направят ДПС екзистенциално важно за правителството, но пък са достатъчно единни, за да служат за параван на този факт. По този начин те постигат максимална полезност и вдигат своята цена както за ГЕРБ, така и за ДПС. А освен всичко друго, шумът от тази седмица заглуши дискриминационните обертонове на Каракачановата \"концепция за циганите\". Накрая трябва да се каже и това: шумът е полезен и за политическите анализатори - те мерят неговите нива и конструират теории за полезността му за системата.", "date": "2019.02.21", "title": "Ето защо е целият този шум в България"}
{"url": "https://www.dnevnik.bg/citat_na_deniia/2019/02/21/3394013_citat_na_denia_kogato_dps_pomaga_pomaga_za_spasiavane/", "text": "Така зам.-председателят на парламентарната група на ДПС Хамид Хамид отговори на въпрос защо партията му помага на ГЕРБ във всички важни гласувания в Народното събрание. Пред Би Ти Ви той уточни, че когато ДПС гласува за законопроекти в полза на държавността, няма значение кой ги е внесъл. Хамид каза още, че с колегите му отново ще направят предложение за връщане на първоначално гласуваните промени за преференциалния вот. Той допълни, че от ГЕРБ са били търсени за подкрепа настоящият състав на Централната избирателна комисия да остане в сегашния си вид, като това е станало миналата седмица, преди да стане големият скандал около промените в Изборния кодекс. От своя страна ДПС е поискало подкрепата на управляващите за машинното гласуване.", "date": "2019.02.21", "title": "Цитат на деня: Когато ДПС помага, помага за спасяване на държавността"}
{"url": "https://www.dnevnik.bg/sport/2019/02/21/3393949_futbolniiat_sujuz_reagira_ostro_za_publikacii_che/", "text": "Българският футболен съюз (БФС) реагира с недоволство срещу публикации в \"някои медии\", изтъкващи, че страната е сред първите три по брой сигнали за съмнителни мачове в света. Според БФС \"информацията е поднесена тенденциозно и не отговаря на усилията на организацията, полицията и прокуратурата\". Заключението е на базата на доклада на компанията за мониторинг на залаганията на спортни събития ESSA. Според него за 2018 г. в България е имало сигнали за три съмнителни футболни мача, колкото е броят в още шест държави. Според доклада начело е Испания със седем двубоя, следвана от Украйна с пет. БФС разясни, че е активен партньор на УЕФА в борбата срещу нелегалните залагания и манипулирането на футболни мачове и се забелязва спад при сигналите за съмнителни двубои в страната. \"От започването на работата на Системата за ранно оповестяване на УЕФА за съмнителните футболни мачове (BFDS) през 2012 г., тенденцията е за чувствително намаляване на получените сигнали, касаещи първенствата, администрирани от БФС\", се казва в изявлението на футболния съюз. В него се изтъква, че получените сигнали през сезон 2012-13 са около 50, миналият сезон са били шест, а през настоящата кампания са три. БФС припомни, че мониторингът в Европа, се осъществява от основния партньор на УЕФА и ФИФА - Sportradar, с който преди година БФС сключи договор за превенция на отборите от Първа и Втора лига и първенствата до 19 години.  \"С половината клубове от Първа и Втора професионална лига вече са проведени обучителни семинари, като кампанията ще продължи до края на тази година. Всички сигнали, получени от УЕФА за съмнителни срещи или друга информация, касаеща манипулиране на мачове, е предадена на разследващите органи\", пише в съобщението на БФС. Трите мача с подозрително движение на залозите се предполага, че са  с участието на \"Верея\"  (срещу \"Славия\", \"Берое\" и ЦСКА).  Тимът от Стара Загора беше глобен  с 5000 лева заради постъпило от УЕФА официално уведомление \"за сериозни съмнения за участие в срещи от първенствата, турнира за Купа \"България\", Суперкупата или други с предварително уговорен резултат\". БФС посочва още, че \"Sportradar извършва анализите си на база на партньорството си с над 500 букмейкърски компании в световен мащаб, докато докладът на ESSA е базиран само върху данните от 27 букмейкърски къщи\" и \"в него не се упоменава името на България сред водещите страни по уговорени футболни мачове\".", "date": "2019.02.21", "title": "Футболният съюз реагира остро за публикации, че България е в топ 3 по съмнителни мачове в света"}
{"url": "https://www.dnevnik.bg/sviat/2019/02/21/3393779_chistkite_na_kim_celiat_da_otdeliat_trump_ot/", "text": "Севернокорейски дипломати ветерани бяха отстранени от преговорите за ядрената програма на страната преди втората среща на върха със САЩ, в момент, когато неотдавнашни бягства на дипломати и твърдения за шпионаж подкопават доверието на севернокорейския лидер Ким Чен-ун, казват представители на южнокорейските власти и експерти. Ким направи чистка и смени много водещи дипломати и функционери, служили на баща му и на дядо му, с нови, по-млади съветници, на фона на подготовката на срещата му с американския президент  Доналд Тръмп във Виетнам  следващата седмица. Сред най-значителните промени е назначението на малко известния Ким Хьок-чхол за представител в разговорите на работно ниво с американския пратеник за Северна Корея Стивън Бигън. Ким Хьок-чхол е бивш посланик на Северна Корея в Испания. Той беше изгонен оттам през 2017 г. след  севернокорейските ядрени и ракетни тестове . След това Ким Хьок-чхол започнал работа в Държавния планов комитет - ръководен орган на най-високо равнище, председателстван от младия севернокорейски лидер, каза южнокорейски представител. Ким Хьок-чхол замени заместник-министъра на външните работи Чхое Сун-хуи, който водеше преговорите преди първата среща на върха между Тръмп и Ким в Сингапур през юни. \"Това е игра между големи момчета и много дипломати бяха пренебрегнати от нея в момент на жестоко междуинституционално съперничество и на възникнали съмнения за тяхната идеологическа преданост предвид техния опит в по-богати, капиталистически страни\", заяви цитираният южнокорейски представител, пожелал да остане анонимен. \"Ким Хьок-чхол също е дипломат от кариерата, но очевидно е преминал успешно теста за лоялност, за да стане водеща фигура в преговорите\", допълни той. Обвинения в шпионаж Повишението на Ким Хьок-чхол, за когото се смята, че е на близо 50 години, отчасти е повлияно от бягството на Тхе Йон-хо, бивш заместник-посланик във Великобритания, и от неотдавнашното изчезване на висшия севернокорейски дипломат в Италия Джо Сон-гил, каза южнокорейският представител. Недоверието на Ким Чен-ун към ветераните в дипломацията се засили, когато Хан Сон-йол, който до началото на миналата година беше заместник-външен министър, отговарящ за връзките със САЩ, беше отстранен по обвинения в шпионаж в полза на САЩ, заявиха пред агенция \"Ройтерс\" два добре осведомени източника. Хан беше един от известните и много уважавани  севернокорейски дипломати в САЩ . Години наред той ръководеше така наречения \"Канал Ню Йорк\" - ключов дипломатически канал между Пхенян и Вашингтон - преди да се завърне у дома през 2013 г. Хан обаче не се е появявал на публично място през последната година, а държавна медия за последно спомена за него през февруари 2018 г. Южнокорейското министерство на националното обединение махна неговото име от годишния си справочник за Северна Корея \"Кой кой е\", издаден миналия месец. Дипломатически източник в Сеул каза пред \"Ройтерс\", като се позова на севернокорейски представители, че Хан е бил отстранен миналата година, след като е бил обвинен в шпионаж в полза на САЩ и присвояване на държавни средства. Майкъл Мадън, експерт по въпросите на севернокорейското ръководство в базирания във Вашингтон център \"Стимсън\", който редовно разговаря с източници в Северна Корея, заяви, че двама души са го информирали, че Хан е бил обвинен в шпионаж и е изчезнал през юли миналата година. Тхе Йон-хо също каза, че Хан е бил отстранен, което вероятно означава, че е бил пратен в трудов лагер за превъзпитаване, като е възможно и да е бил екзекутиран. Южнокорейският в. \"Чосун илбо\" съобщи миналия месец, като се позова на неназован източник, че Хан е бил пратен в трудов лагер, след като е направил неуточнено предложение във връзка с  ядрените преговори , което е противоречало на указанията на управляващата Корейска трудова партия. Представител на южнокорейското министерство на националното обединение каза, че информацията за Хан не може да бъде потвърдена. \"Имаше финансови проблеми, но най-сериозното нещо срещу него беше обвинението в шпионаж. Няколко други дипломати, по-специално онези, които бяха близки до Хан, са разследвани\", каза първият източник, пожелал да остане анонимен поради деликатността на темата. Вбиване на клин През 2017 г. в доклад, базиран на интервюта с 20 високопоставени севернокорейски \"дезертьори\", Севернокорейският стратегически център - мозъчен тръст в Сеул, създаден от избягали севернокорейци - заяви, че над 70 севернокорейски представители са били екзекутирани, откакто Ким Чен-ун дойде на власт в края на 2011 г. Тхе каза, че най-малко 10 дипломати са били убити при управлението на Ким. На тяхно място са дошли по-млади сътрудници и верни на новия лидер хора. Много други дипломати и представители на режима са били отстранени. В пост във \"Фейсбук\" миналата седмица руското посолство в Северна Корея потвърди, че Куон Джон-гун е новият директор на отдела за Северна Америка в севернокорейското министерство на външните работи - пост, който беше вакантен, откакто Чхое стана заместник-външен министър. Началникът на Чхое - външният министър И Йон-хо, бивш пратеник в ядрените преговори - за когото имаше широки очаквания да преговаря с американския държавен секретар  Майк Помпейо , така и не получи възможност да покаже на какво е способен, тъй като Ким продължава да разчита на Ким Йон-чхол - бивш ръководен кадър на разузнаването, специализирал се в междукорейските въпроси. Бившият дипломат в Лондон Тхе каза, че целта на нетрадиционния нов екип от севернокорейски преговарящи е да се опита да вбие клин между правещия каквото си иска Тръмп и неговия екип от технократи, повечето от които предпазливи и скептични към твърденията на Северна Корея, че продължава с денуклеаризацията. \"Севернокорейската дипломация възприе безпрецедентен тактически курс, който е специално съобразен с Тръмп\", заяви Тхе на пресконференция в Сеул във вторник. \"Като назначи Ким Хьок-чхол за преговарящ, Ким Чен-ун се опитва да остави впечатлението, че няма никой между тях двамата, така че Тръмп да говори с него и да не се вслушва в собствения си екип\", допълни той. / БТА", "date": "2019.02.21", "title": "Чистките на Ким целят да отделят Тръмп от съветниците му"}
{"url": "https://www.dnevnik.bg/sport/2019/02/21/3390007_efektut_grigor_dimitrov_i_razvitieto_na_bulgarskiia/", "text": "Близо десетилетие след полуфинала на Цветана Пиронкова на \"Уимбълдън\" и пет години след първия значим пробив на Григор Димитров при мъжете интересът към тениса в България достигна впечатляващи нива. Телевизионното покритие на този спорт в съчетание с успехите на българските състезатели повишиха значително желанието да се занимават с него както деца, така и любители. По света тенисът отдавна се е превърнал от елитарен в масов спорт. Тази тенденция все повече се наблюдава и в България. Според последния годишен доклад на Европейската федерация по тенис, публикуван в края на ноември, броят на играещите в страната се е увеличил от 76 хиляди души през 2009 г. до 82 хиляди през 2018 г. Само за последните пет години картотекираните състезатели в Българската федерация по тенис (БФТ) са с 35% повече, а при най-малките - до 12 години - ръстът е 45%. Близо 900 пък са децата, които тренират годишно в най-големия и популярен тенис клуб - \"Малееви\". Успяват ли обаче федерацията и държавата да извлекат практическите ползи от този огромен интерес. Прави ли се достатъчно, за да бъде хваната вълната и да се даде тласък за развитието и популяризирането на тениса - и като професия, и като любителски спорт. Да играем тенис Според данните, които федерацията по тенис предостави на \"Дневник\",   В другите възрастови групи също се наблюдава ръст, макар и не толкова голям. Броят на клубовете варира между 120 и 130, като към 2018 г. са 128. Увеличават се обаче техните състезатели както при момчетата - от 679 до 1019, така и при момичетата - от 542 до 886. Според федерацията, извън голямата популярност на тениса като телевизионен спорт, в основата стоят достигането на Пиронкова до полуфиналите в първия Турнир на шампионките в София (2012 г.) и титлата на Димитров в \"София оупън\" през 2017 г. \"За съжаление нямаме точна статистика колко хора са се записали да играят тенис, но всички клубове ни казват, че най-големият бум на новодошли е бил през втората половина на февруари 2017 г. Когато подобни успехи се случват тук, ефектът е още по-голям\", коментира спортният директор на БФТ Пресиян Коев пред \"Дневник\". Ефект от тенис успехите в последните години отчете и клубът, в който се подготвяше Пиронкова - пловдивският \"Локомотив\". \"Като ръководител на клуба, в който Цвети тренираше дълги години, със сигурност мога да кажа, че има. Определено приносът на двама от най-добрите български спортисти, които са се раждали, е голям. При нас дори сега, когато Цвети вече не се състезава, се вижда този ефект, защото тя остави голяма следа\", заяви за \"Дневник\" Дора Рангелова, която е и капитан на женския национален отбор за купа \"Дейвис\". Мариана Колева от столичния клуб \"Дема\" обаче   към практикуването на тенис. \"Не се е случвало след някой голям успех на другия ден да има опашка от желаещи да се запишат\", коментира тя пред \"Дневник\". \"По-скоро го има ефектът на доволния клиент, отколкото на вълненията и емоциите от телевизионно предаване. Тенисът си е модерен спорт, има ръст на практикуващите, но това ни коства много усилия, рекламни механизми, повишаване на качеството на треньорите. Разбира се, добре е, че има много тенис по телевизията, страхотно е да има такива български успехи. Това влияе индиректно, но аз лично не виждам пряка връзка\", каза още Колева. Според Коев се наблюдава тенденцията много родители да записват децата си с ясната идея, че въобще няма да станат състезатели. \"Много колеги от клубовете са споделяли, че родителите искат децата им просто да опитат тениса и той да бъде като възможност за по-добра социална реализация в живота. В някои други спортове, дори във футбола, който е номер едно в света, средата и дори обноските са по-различни от тези, които предлага един тенис клуб. Затова се наблюдава явление   Не казвам по-добра или по-лоша, а по-различна\", каза още Коев. Това обаче важи в по-голяма степен за София, докато в останалите градове ситуацията е различна. \"Тук се забелязва тенденцията децата просто да играят тенис за здраве, без професионална насоченост, докато извън София тенденцията е или тренираме състезател, или не тренираме въобще. Затова и децата в по-малките градове по-рано спират с тениса. Това е спорт, в който с нарастване на годините се изискват все повече условия. Едно от тях, освен добър треньор, е да има с кого да играеш. В един град, дори не много малък, няма много играчи на твоето ниво. Затова или трябваше да отидеш в по-голям град, най-вече София или да спреш да играеш\", обясни Коев. Да уловим вълната В момента федерацията насочва усилията си в няколко посоки, за да хване тази вълна - надграждане на програмите за детски тенис, финансиране на най-добрите състезатели, повишаване на качеството на треньорските кадри, а в близко бъдеще - вкарването на тениса в училищата.  Един Адриан Андреев, който в момента вълнува публиката като потенциал, е част от нея от 11-годишен и до момента тя е най-големият инвеститор в кариерата му\", обясни Коев. Миналата година федерацията въведе и програмата Evolve9. Тя е разработена от един от най-добрите специалисти в детския тенис - Майк Барел, като България е една от петте страни, в които се използва. Идеята й е да създаде по-добра връзка между треньор, родител и дете, като се взимат предвид нуждите на всяко отделно, за да се изгради подходяща среда. Тя стартира в Шумен през декември. \"Предприехме риск да платим таксата за тази програма, но инвестираме точно в нея, защото чрез нея по лесен и достъпен начин треньори, деца и родители могат да получат най-доброто в тениса. Да бъде като една забавна игра и те да напредват в конкурентна среда\", каза Коев. Федерацията отчита и повишение на качеството на треньорските кадри. \"През 2016 г. системата ни за обучение на треньори получи признание за ниво от международната федерация (ITF). Най-ниското ниво е, но само в 28 страни в света имат такова.\" От 2014 г. досега по методиката на ITF са обучени 150 треньори. През март ще стартира и център за професионално обучение на треньорски кадри, като завършилите ще излизат с професионална квалификация - диплома за помощник-треньор.  От федерацията обясниха, че много хора, които \"не са играли тенис\" и нямат \"никакво обучение и образование\", дават часове. \"Това за нас е проблем, който в момента трудно можем да разрешим самостоятелно. Но работим в тази посока.\" Според федерацията най-големият потенциал за развитие е включването на тениса в училищните програми. \"За да хванем тази вълна, приемайки че има бум и тенисът е под светлината на прожекторите, което няма гаранции, че ще бъде винаги, най-устойчивото е инвестирането в обучението на специалисти, кадри и в това как повече хора да останат в тениса, след като са играли веднъж. Вкарването му в училище е най-сигурният начин\", каза Коев. Вечният проблем  Най-големият проблем пред клубовете Програмите на федерацията, спортното министерство и общините продължават да бъдат основният източник на финансиране. Въпреки еуфорията около успехите на Димитров и Пиронкова и все по-голямата популярност на тениса, намирането на спонсори не само не се подобрява, а става все по-трудно. \"Изключително трудно е да се намери финансиране дори за доказано талантлив състезател. С една силна изява или един успех на другия край на света спонсорите не залетяват\", казва Мариана Колева. Според Коев \"парадоксалното е, че има по-голям интерес, по-големи успехи на юношите и по-малко спонсори\". \"Причината е, че детският спорт в България не е интересен за частния сектор. Много фирми казват: \"Добре, ще дойдем, ще финансираме един детски турнир, но колко човека ще гледат, дава ли се по телевизията, отразява ли се по медиите?\". И когато получат отговор, казват: \"Съжаляваме, не влиза в приоритетите на нашата компания.\" От федерацията отчитат, че много клубове, особено тези извън София, изнемогват. \"Даже на тези, които работят най-добре, им е най-трудно. Защо? Защото ако има талантливо дете, клубът иска да го подпомогне - да спре да плаща такси или да плаща по-малко. Ако имаш повече такива деца, в един момент приходите намаляват.\" Другият проблем е, че   \"В София много клубове имат ресторанти, кафенета, фитнеси и други съоръжения, които отдават под наем. Така могат да провеждат търговска дейност и да издържат основната си дейност, което е тренирането на състезатели\", каза Коев. В тази връзка федерацията планира в следващите три години да проведе срещи и семинари, за да се повиши информираността на клубовете за маркетинговите и мениджърските възможности за допълнително финансиране. Другата идея е да се организират събития, чрез които да се \"повиши знанието на обществото в дадено населено място за работата на клубовете\" и по този начин да се увеличи частното спонсориране на най-добрите деца. \"Търсим различни варианти - традиционни и нетрадиционни. Говорим с наши колеги в чужди федерации. Специално за т.н. спорт за високи постижения има няколко добри практики от по-близко до нас държави като Чехия, Унгария, Словакия. Там състезателите, в които федерацията инвестира, се ангажират с договор да връщат след време процент - не директно във федерацията, а в програмата за развитие на децата. Това е една добра система, но е много деликатна за прилагане. Обществените обсъждания, които проведохме, не ни дават оптимизма, че ще бъде възприета по истинския начин от родителите, които в крайна сметка са основна част от хората, инвестиращи в децата\", завърши Коев.", "date": "2019.02.21", "title": "Ефектът \"Григор Димитров\" и развитието на българския тенис"}
{"url": "https://www.dnevnik.bg/sviat/2019/02/21/3393411_kak_edno_16-godishno_momiche_ot_iambol_stana_poslanik/", "text": "Денят на посланика на Албания - Доника Ходжа, започва в 6 сутринта и приключва около 21:00. Вчера обаче тя отдъхна, тъй като за един ден имаше друг посланик - 16-годишната Василена Йорданова от Ямбол. Василена бе една от победителките в конкурса \"Посланик за един ден\", организиран от британската мисия в България. За участието си тя има личен мотив - близък роднина живее с увреждане, на това е посветено есето ѝ и победата ѝ донесе и среща със създателките на фондация \"Майко мила\", чиято основна цел е да помогне на  майки на деца с увреждания  да работят и да се издържат сами. На събитието присъстваха и студенти от специалност \"Балканистика\" на Софийския университет, изучаващи албански език. Покрай създаването на сайта си \"Майко мила\"  Красимира Хаджииванова  и  Елисавета Белобрадова  откриват каузата на тези жени и решават, че е техен дълг да помогнат \"реалистично и практично\". Отхвърлят първоначалните си идеи да пращат майките на почивки и да им търсят хобита, когато осъзнават, че най-важното за една жена, която много често се грижи сама за дете с увреждане, е да има възможност да работи - не само за да печели пари, а за да потуши чувството на безпомощност. (Повече за дейността им  четете тук .) Сега фондацията организира дейността на около 50 души от цяла България, като продава изработените от тях бижута, плетива, изобщо всякакви предмети, създадени от ръцете им, докато в същото време те остават близо до децата си, много от които изискват непрекъсната грижа. Белобрадова изрично подчерта, че макар да приемат дарения, те не са благотворителна организация и парите отиват за инвестиции в бизнеса. За Хаджииванова особено важен проблем е това, че държавата не помага на родителите на дете с увреждане да се преквалифицират и да се намери възможност да продължат да работят. \"Към един  човек с увреждане , който няма да бъде данъкоплатец, държавата зорлем създава още един - майка му\", посочи тя. Василена признава, че се е наложило да повтори неколкократно едно от интервютата си заради това, че се е притеснявала. Дори на министрите понякога им се налага, успокоява я посланик Ходжа. Крехката руса дама е в България едва от октомври, но е побързала да се включи в инициативата на британското посолство, в която участват общо 12 дипломати и вицепрезидентът Илияна Йотова. Идеята е да потърсят и чуят мненията на млади момичета по важни обществени въпроси и да ги свържат с хора, които работят в съответните сфери. Заради това тази година са включени и редица неправителствени организации, работещи по теми от опазването на природата през хората с аутизъм до домашното насилие. Василена е участвала в конкурса без да предполага, че ще спечели, но с надеждата, че \"има дори минимален шанс моето мнение да бъде чуто.\" Първата стъпка, която трябва да се предприеме, е да се повиши културата и осведомеността на хората по дадения проблем\", каза тя. \"Обръща се внимание само на физическия недъг и всъщност се пренебрегват много от другите качества на хората\". Тъй като инициативата се провежда по повод Международния ден на жената - 8 март, \"Дневник\" пита Василена коя жена би посочила за свой герой и пример. \"Не може ли да е мама?\", пита момичето. \"Тя е най-отдаденият човек, когото аз познавам. Тя е изключително образована, харесва и се развива в много области, изключително забавна, колкото забавна, толкова и строга и взискателна. Тя е моя помощ и опора в много от нещата, които правя.\" \"Българите са много мили хора, много приятелски настроени, особено гостоприемни. И двата народа притежават това качество. Забелязах, че православието е много важно тук, а гражданското общество се опитва да участва в демократичното развитие на страната и че много има жени на министерски постове и това е добре\", каза Ходжа за първите си месеци в страната.", "date": "2019.02.21", "title": "Едно 16-годишно момиче от Ямбол стана посланик, макар и само за ден"}
{"url": "https://www.dnevnik.bg/evropa/2019/02/21/3393290_tehnologiite_mogat_da_obediniat_populistite_predi/", "text": "Една онлайн платформа, наречена на името на почитан френски популистки философ и създадена от италиански интернет предприемач, има за цел да превърне широко разпространените недоволства в предложения, а активистите - в политически кандидати. Когато италианският вицепремиер  предложи на протестиращите във Франция \"жълти жилетки\"  платформата \"Русо\" на популисткото Движение \"Пет звезди\", той отиде твърде далеч според френския президент Еманюел Макрон. Френският лидер  отзова посланика на Франция в Италия  за една седмица -  най-острият дипломатически спор  между двете съюзнически страни от Втората световна война. Споделянето на технологията \"Русо\" е най-наглият опит досега за интернационализиране на популистките движения в Европа. То е предвестник за предстоящите избори за Европейски парламент през май, на които според  сегашните прогнози  популистките евроскептици могат да спечелят една трета от местата, което е нещо невиждано. Твърде възможно е това да предизвика рухване на групата, която досега има най-големия блок гласоподаватели. Европейските избори обаче ще са също така проверка доколко популистките партии, които обикновено са злостно националистически, могат да се обединят през границите и от единия до другия край на политическия спектър. Само в Италия двете управляващи популистки партии, които влизат в правителството - Движението \"Пет звезди\" и \"Лигата\", си сътрудничат, поне толкова, колкото си и съперничат. \"Тези партии са против Европа, но използват Европа и общоевропейското пространство, за да породят политически дебати\", каза италианският анализатор Алберто Алемано. На най-основното си ниво популистите както от дясно, така и от ляво настройват обикновените хора срещу елита - окопалата се политическа класа. Движение \"Пет звезди\" използваше портала \"Русо\", за да позволи на активистите само с кликване да избират кандидати и политики, до голяма степен както новоизлюпената партия \"Подемос\" в Испания използваше \"Редит\", за да активизира онлайн дебати, започвайки преди пет години, и все още използва онлайн референдуми. Протестиращите от популисткото движение на  \"жълтите жилетки\"  във Франция още не са представили общо онлайн пространство - те имат умножаващи се групи във \"Фейсбук\" и канали в \"Ютюб\", в които текат потоци от различни искания. Ако идеологията и организацията могат да надделеят над географията, популистките партии в Европа биха могли да създадат блок, способен да отслаби или дори  да парализира Европарламента , при условие че прогнозите, оповестени тази седмица, се сбъднат. \"Ние трябва да отхвърлим финансистите, които се смятат за полубогове. Да отхвърлим брюкселските бюрократи, представляващи техните интереси, и да отхвърлим фалшивите активисти на гражданското общество\", каза унгарският министър-председател Виктор Орбан в своето обръщение за състоянието на държавата по-рано този месец. В петък лидерът на \"Пет звезди\" Луиджи  Ди Майо обяви нова формация от популистки движения  от цяла Европа, събираща наедно крайнодясна полска партия, оглавявана от бивш рок музикант, и подкрепяща свободния пазар финландска партия, основана от бизнесмен, превърнал се в риалити телевизионна звезда. Забелязваше се отсъствието на националистите, което оставя отворен въпросът какво влияние би могъл да има новият съюз без по-нататъшно разширение. Да направиш така, че крайнолявата партия \"Непокорна Франция\" да гласува в тандем с популистката партия \"Фидес\" на Орбан изглежда доста трудно. Италианското правителство, разделено между двете популистки групи, е до голяма степен Но в шествията на \"жълтите жилетки\" във Франция участват наедно крайнодесни и крайнолеви, надяващи се да свалят правителството. \"В това се състои красотата на цялото нещо: те са както леви, така и десни. Това е популистка работа\", каза политическият стратег  Стив Банън  в интервю за френското сп. \"Експрес\", публикувано малко след като Макрон отзова посланика. Банън създаде фондация в Брюксел, за да удари в сърцето на Европейския съюз. Европейските популисти от десницата - Марин Льо Пен във Франция, Орбан в Унгария, Матео Салвини в Италия - не го подкрепят съвсем, но и не отблъскват американеца, който според мнозина има заслуга за изстрелването на Доналд Тръмп в Белия дом. Банън е до голяма степен пренебрегван от популистката крайна левица. Изборите за Европейски парламент са всъщност четиридневна поредица от национални избори, които ще бъдат произведени между 23 и 26 май в Европа и ще определят състава на институцията. Нейните членове създават общоевропейско законодателство, произнасят се по международни споразумения и - което е от решаващо значение - могат да порицават страните от ЕС за нарушаване на основните ценности като независимостта на съдебната система и спазването на правата на малцинствата и мигрантите. Но дори да могат да се обединят по въпросите, довели ги на власт, настроените против ЕС популисти може да се натъкнат на Като цяло доверието в Европейския съюз е по-голямо от доверието в националните правителства, показа най-новото  проучване на \"Евробарометър\" , направено през ноември 2018 г. - точно когато се зараждаше протестното движение на \"жълтите жилетки\". Според проучването 42 процента от европейците имат доверие на ЕС, а на своите национални правителства или парламенти доверие имат 35 процента. Следователно Орбан и италианските популисти, макар да заемат позиция категорично против подкрепящия ЕС Макрон, много добре осъзнават, че собствените им граждани нямат особено желание да сринат ЕС, въпреки че посочват имиграцията като своя основна тревога. А самият Макрон е нещо като парвеню - той победи двете основни френски партии на първия тур на президентските избори във Франция през 2017 г. и Льо Пен на втория тур. Оттогава двете центристки партии от основното течение във Франция - социалистите и \"Републиканците\" - губят популярност. Те запазиха местата си в Брюксел, но до голяма степен се очаква да задълбочат политическия си срив на европейските избори през май. Избирателите обаче може също така да използват гласуването за Европейски парламент, за да протестират. Според сегашните прогнози крайнодесните и крайнолевите вероятно ще постигнат успехи за сметка на основното течение. \"Има опасност тези избиратели, които гласуват за по-радикалните партии само за да изразят своето разочарование от Европа, да гласуват за решения, с които не биха се съгласили при нормални обстоятелства\", каза Павел Зерка, един от авторите на изследване миналата седмица на подкрепящия ЕС Европейски съвет за външни отношения, според което евроскептиците са на път да спечелят по-голямата част от гласовете на европейските избори. Дори някои, които подкрепят ЕС, мислят, че за Европарламента. Според живеещия в Париж италиански анализатор Алемано това е иронично доказателство, че европейската идея е силна и трайна, след като популистите се обединяват в свой собствен Европейски съюз. \"В известен смисъл аз гледам на \"жълтите жилетки\" от италианска гледна точка. Виждам Движението \"Пет звезди\" преди 10 години\", каза той. Този вид намеса, която Макрон прецени като толкова нетърпима от страната на \"Пет звезди\", ще стане по-често срещана и дори приветствана, каза той. В краткосрочен план е твърде възможно Европарламентът, а оттам и самият ЕС да станат почти неуправляеми, добави той. Льо Пен вече изоставя отдавнашната си позиция за отказване от ЕС и еврото - общата валута, използвана от 19 държави в ЕС. Тя преименува основаната от баща й националистическа партия и каза, че нейната марка популистки национализъм вече не е изключение. \"Днес ние можем с основание да си представим да променим Европа отвътре, да видоизменим самата природа на Европейския съюз\", каза Льо Пен, \"защото се смятаме за достатъчно силни.\" /БТА", "date": "2019.02.21", "title": "Технологиите могат да обединят популистите преди евроизборите"}
{"url": "https://www.dnevnik.bg/analizi/2019/02/21/3393207_za_dobur_muzei_na_sofiia_ne_e_nujno_da_se_izmislia/", "text": "Когато посещавам нов град, рядко влизам в големите музеи. Предпочитам да се скитам безцелно по улиците и сокаците, да разглеждам фасадите на сградите, да се возя в градския транспорт, да седя в кафенетата и да разговарям (по възможност) с местните жители. Единствените музеи, които наистина харесвам, са онези малките, локалните, посветени на самото място, на уникално събитие, история или личност. Ето защо наскоро, след като Музеят на София се превърна в реалност и започнаха спорове около него, реших че е задължително да го посетя. Макар и софиянец, прочел немалко книги за родния си град, бях сигурен, че има какво ново да науча. Платих билета от осем лева и влязох в бившата, на пръв поглед прилично реставрирана сграда на Банята. Съдейки по музейния план във фоайето, (Зала Силата на Духа; Зала Дворцов кабинет; Зала Династичната връзка с Европа) все едно София някога е била престолен град на далечно царство-господарство. Малко се обърках от толкова брокат и коприна и затова в крайна сметка реших да опитам, доколкото е възможно, да следвам стария, малко сив, но изпитан хронологически подход. В Зала Наследството на древността (от Неолита до края на Второто българско царство) нямаше особени изненади, но пък може би традиционно оскъдното наследство от тези далечни периоди не е позволила кой знае каква свобода на кураторите. Зад луксозните и явно доста скъпи стъклени витрина лежаха стандартните артефакти от археологически разкопки: обредни съдове, накити, остатъци от сечива, монети. Трудно ми беше обаче да разбера как тази ескпозиция се различава от онази в арехологическия музей в Буюк Джамия, като изключим софийския произход на предметите. Скучно оформени информационни табла даваха някаква представа за хората и племената населявали околностите, но какво точно е било уникално за тях, как са се вписвали в местния пейзаж, така и не разбрах. И тук е моментът да отбележа, че много ми се искаше да видя информация за топографията и биосферата на софийското поле преди да бъде активно заселено -- т.е. къде са минавали коритата на реките, какви видове дървета и животни е имало и т.н. Наскоро огранизация в Ню Йорк разработи интерактивна природна карта на Манхатън преди европейската колонизация, която ми се стори много впечатляваща. Едно географско място, преди да бъде урабизирано, има своя природна история, която според мен и важна и не бива да бъде пренебрегвана. Какво се случва оттук нататък. Известно ми е, че в софийското поле е имало множество манастири (малката Света гора), но какво точно ни казват кураторите за града чрез тези икони така и не успях да разбера. Че е имало монаси наоколо? Чудесно! Но османска София е била всъщност и дом на над 40 джамии. Аз лично исках да разбера как е изглеждал градът по това време, чрез карти, гравюри, предмети от бита и пътеписи. А такива има, при това много интересни. Например впечатленията на Евлия Челеби (който се разхожда из София и хапва пъстърва в полите на Витоша в средата на 17-ти век) или пък на Лейди Мери Монтегю, която посещава София в началото на 18-ти и описва изключително колоритно хамама до джамията Баня Баши. Има и много други пътеписи разбира се, които могат да се ползват като източници. Исках също да разбера къде са били основните джамии в града, търговски части, каква е била демографията през този приод, каква е била местната индустрия, кои са били християнските квартали или кои – мюсюлманските, къде са били гробищата. Но за кураторите османска София сякаш никога не е съществувала. Старите, клиширани патриотарско-идеологически рамки трудно могат да бъдат разчупени. Следва: следосвобожденският период до 1944-та. Какво виждаме тук? Каляската на Фердинанд. Царски тронове. Буржоазни бюфети и грамофони внесени от Виена. Детски играчки. Градски облекла и народни носии. Общо взето – буламач от помпозно героизирана политическа история и елементарна етнография. А всъщност един музей на София трябва да ни разкаже как се е развивал градът архитектурно и инфраструктурно; кои най-интересните сгради; къде са били старите пазари, кафенета, барове, основни културни институции и дори публични домове; кои са имената на най-значимите архитекти-урбанисти, помогнали за развитието на София; какви са пораженията от бомбардировите по време на Втората световна война. Можеше да се вземе една улица (например \"Граф Игнатиев\") и да ни се разкаже чрез визуален и писмен материал как се е развивала тя във времето. Истината е, че човек може да научи повече за столицата ни, разглеждайки десет минути архивни снимки на сайта \"Изгубената България\", отколкото ако изгуби половин ден в така наречения Музей на София.  Празно пространство. Несъществуващо време. Епохата на социализма просто я няма. Каквито и да са политическите ни пристрастия и отношение към близкото минало, фактът остава, че София търпи едни от най-големите промени в облика си точно в този период. Тук не става въпрос само за огромните строежи в центъра, които включват правителствените и партийни централи около Ларгото, мавзолея, НДК и т.н, а за цялостната идеологическа промяна в градския пейзаж. В Музея липсва каквато и да е информация за най-огромната, най-населена част на София, тази която всеки посетител на града вижда първо, независимо дали пристига по въздух или земя. Визирам разбира се панелните жилищни квартали Младост и Люлин, Дружба и Обеля, Надежда и Овча Купел. Дали поради идеологически причини, липса на визия или от някаква есететическо-провинциална свенливост (да не ни видят чужденците, че имаме панелни блокове), – може би неслучайно Музеят се помещава в бившата Баня.  София не е само европейски град със сецесионови сгради и буржоазни мебели от началото на 20-ти век, както се опитват да ни втълпят кураторите. Тя е и ориенталски град. И недодялан социалистически град. И град на гигантски молове, лъскави офис сгради, кичозни фонтанчета и грубо, шуробаджанашко капиталистическо въображение. София е и градът на Витоша (най-важната градска забележителност!), както и на минералните води. За да се направи добър Музей на София, не е нужно да се измисля топлата вода. Тя блика направо отдолу.", "date": "2019.02.21", "title": "За добър Музей на София не е нужно да се измисля топлата вода"}
{"url": "https://www.dnevnik.bg/analizi/2019/02/21/3393060_koi_shte_porucha_mashinite_za_glasuvane/", "text": "Внезапно избухналата любов на ДПС към машинното гласуване я разчетох първо като евтин пропаганден трик, а и мнозина още се вързахме на номера: от зилотите на електронната демокрация, които продължават да настояват за машини във всички секции - сега, веднага, вчера, до умерените прогресисти като моя милост, които видяхме (поне в първоначалното предложение на ГЕРБ за промени в изборния кодекс) идея за постепенно разширяване на обхвата на новата технология. Защото минимумът от 1000 машинни секции с поне 300 избиратели във всяка от тях (по законопроекта на управляващите от декември) бе все пак напредък спрямо 500-те секции през 2016 година. Между първо и второ четене на проектозакона ДПС вдигна мизата – предложението им бе не по-малко от половината места за гласуване за Европейски парламент да са с машини. Засега депутатите отредиха те да са минимум три и, съответно, минимум шест хиляди за двата избора, предвидени за тази година - европейските и местните. Високите бройки \"от днес за утре\" ще затруднят евентуалните български или чуждестранни кандидати за доставчик. Но първият бушон в процеса ще е ЦИК. Дори да липсваха политически противопоставяния в комисията, виждам чисто човешки проблеми в поемането на огромната отговорност за администрирането на нова обществена поръчка (със съответното подробно техническо задание и финансови параметри) от хора, които няма да знаят дали ще получат нов мандат. Времето е малко – пак! Дори \"старата ЦИК\" да се нагърби с тази задача, времето ѝ ще е ограничено за някакъв период след влизането в сила на промените в Изборния кодекс – тоест след като отпаднат висящите неизвестни в Народното събрание, президентството, евентуално дори в Конституционния съд. В някакъв идеален вариант \"новата ЦИК\" ще определи победителя по обществената поръчка, ще сключи договор за купуване или наемане на машини, след което – с \"нови\" или \"стари\" сили, ще трябва да следи за изпълнението на договора, за сертифициране на хардуера и софтуера, за доставката на машините по места, за обучението на техническия персонал и на секционните комисии, за информиране на избирателите и т.н. За някакви стандартни уж европейски глезотии като независими, извънпартийни одити на системата съвсем няма да има време. Трябва три хиляди машини (плюс резерв) да се произведат, доставят, програмират и т.н. между деня Х, когато им се възлага поръчката, и майския Е-day. Още три хиляди – за наесен. Идеята, че някой по света ги има вече тези машини и на бърза ръка ще ни ги продаде или заеме, дори скъпо и прескъпо, е нереална.  На 23 август миналата година ЦИК обяви  обществена поръчка  за \"Извършване на пазарно проучване, анализ и консултиране по смисъла на чл. 44 от ЗОП, за определяне на прогнозна цена за производство, закупуване, наемане - дългосрочно или краткосрочно (еднократно) и доставка в страната на не по-малко от 12 500 специализирани устройства за машинно гласуване, както и за логистично осигуряване на специализираните устройства до секционните избирателни комисии в страната и чужбина, гаранционно и извънгаранционно обслужване, поддръжка, обучение на персонал за работа и обслужване на устройствата за произвеждане на избори\". Дори названието на поръчката подсказва сложността на задачата.  Две фирми печелят проучването. Отчетът на \"АИМС Тех ООД\" не го виждам на сайта на ЦИК. Там е обаче докладът на \"Сова 5\", публикуван на 31 януари 2019 година. Чудновато структуриран PDF документ от 165 страници, но много интересен в частите \"Въведение\" и \"Предварителни бележки\". От добре обяснените технически съображения става ясно, че на готови за бърза доставка, подходящи за нашите изисквания машини, не може да се разчита. Твърди се, че по-перспективно е изработването на устройствата в България, отколкото покупката им, дори от утвърдени производители, а също че практиката за наемане е слабо разпространена – при това цената би била само малко по-ниска отколкото да ги платим \"все за нас си\". При скромните си усилия да следя чрез медиите дебатите за изборната реформа не съм срещал позовавания на въпросния публично достъпен доклад. А това, че държавата е дала някакви скромни пари за пазарно проучване не може, разбира се, да ограничи законодателното въображение на политиците.  Провокационният замисъл на ДПС е особено видим в настояването от 2020 г. нататък да се гласува само машинно, без хартиена опция. Дълга е темата за комбинирането на \"машинка\" с \"бюлетинка\", за ефекта срещу измамите в секциите, за социално-психологическите фактори (селската баба пред дисплея), за тайната на гласа в малките населени места. Наблюдавал съм с надлежната акредитация машинното гласуване през последните години – в столицата и в провинцията. Максимум до 25 на сто от всички гласували го ползваха. Мисля да знам факторите за това, но да не разводнявам темата, един пример само ще дам. На 6 ноември 2016 г. , малко след началото на изборния ден, видях в секция в централно софийско училище, че машината не работеше, защото \"нямало ток\". Час-два по-късно техникът ми обясни - действително само в един от много контакти в класната стая имало захранване Идеята за поетапното въвеждане на машините – да, знам ѝ слабостите – все пак имплицитно предвижда гласуването да започне или продължи на хартия при извънредна ситуация – машината \"не дойде\", машината \"гръмна\", токът спря, \"казаха\", че машините са хакнати.  Сега си представете кой се подсмихва доволно, ако само в пет на сто от 12-те хиляди секции в страната се случи такова нещо \"извънредно\". Пресметнете пет на сто спрямо 6 838 235 избиратели /по списък от данните на ЦИК за изборите от март 2017 година/ и ще имате убийствени аргументи за повторно броене, за оспорване на резултатите и за касиране на изборите като цяло – кой каквото си поиска според политическия вкус и конституционната си култура. Шоутайм. Ще спорим старата или новата ЦИК е виновна за хаоса. Съдебни дела до дупка. Протести. Бойкоти. Оставки! В цайтнота, в който ни остави циничната и среднощна партийна комбинаторика в Законодателната комисия и в пленарната зала, не виждам кой знае какви полезни ходове. Следете, задочни съмшиленици, новинари и граждански активисти, какво става на сайтовете на Народното събрание и на ЦИК, за да разберем поне части от мистерията - защо години наред ядохме партийните жабета с машинното гласуване, а си останахме в зоната на мрака между \"Фидосова\", \"Манолова\" и едно отдавнашно прозрение - \"търси се трети\".  Според доклада на \"Сова 5\" трендът по света не е за използване на машини с директен електронен запис (DRE) като използваните досега в България, а към оптично сканиране на ръчно отбелязани хартиени бюлетини (PCOS системи). Тази технология, която съхранява както бюлетината, така и цифровото ѝ изображение за последващи проверки, има повече потенциал срещу измамите при броенето на гласовете на ниво секция.  Знам, че я знаят тази възможност законотворците и партиите им, ама не щат ние да я знаем. По им върви да ни подхвърлят живи или полумъртви уж хай-тек жабета, та да си ги дъвчем с погнуса.", "date": "2019.02.21", "title": "Кой ще поръча машините за гласуване"}
{"url": "https://www.dnevnik.bg/sviat/2019/02/21/3393343_kak_osuden_za_izmama_za_1_mlrd_dolara_shte_vleze_v/", "text": "Неговите предизборни плакати са навсякъде, подкрепата за него е мощна: Илан Шор, макар и осъден за измама за смайващата сума от 1 млрд. долара, не пести средства, за да бъде избран за депутат на парламентарните избори в неделя в Молдова. \"Никой няма да съжалява, че е гласувал за Шор\", казва, говорейки за себе си в терто лице, самият 31-годишен кандидат, който вече е кмет на Орхей, град в централната част на тази бивша съветска република, разположена между Румъния и Украйна. От години страната е разделена между привърженици на сближаването с Москва, които изведоха на власт през ноември 2016 г. президента Игор Додон, и привърженици на интеграцията в Европейския съюз, сред които има и членове на правителството, което води до постоянни политически кризи. Според социологическите изследвания три партии - управляващата Демократическа партия на Молдова, социалистите на проруския президент Игор Додон и един проевропейски десноцентристки алианс, ще влязат в парламента. Ако никоя от тези формации не спечели мнозинство, за да сформира самостоятелно правителство, опасяват се анализаторите, ще последва нов период на нестабилност. В Орхей цари оптимизъм: влизането в парламента на Илан Шор, начело на негова собствена партия, изглежда гарантирано, благодарение на смесената избирателна система, която обединява пропорционалната и мажоритарната. Самият той се самоопределя като \"бизнесмен\". Роден в Тел Авив, с родители от молдовски произход, осъден през 2017 г. на 7.5 г. затвор за ролята си в гигантска банкова измама, той остава на свобода в очакване да бъде разгледано обжалването му. Аферата, която е свързана със извършени през 2014 г. от трима молдовски банкери, беше определена като \"кражбата на века\". Парите, чиито следи така и не бяха открити, представляват около 15 процента от БВП на страната. Според американската одиторска компания \"Крол\" (Kroll) Илан Шор, президент на управителния съвет на една от трите банки, е бил основният бенефициент. Редица други видни политици са получили част от тази сума, трансформирана след това в държавен дълг - значително бреме за Молдова, най-бедната страна в Европа. Месец след като бе обвинен, Шор, който твърди, че е невинен, беше избран за кмет на Орхей с повече от 60 процента от гласовете и вече се цели в парламента. \"Изкупителна жертва\" По време на кампанията си в южната част на страната той заяви, че \"корупцията е най-сериозният проблем за Молдова\", но и че този \"бич\" засяга най-вече съдебната система. \"Те искат да ме превърнат в изкупителна жертва, но няма да успеят\", каза той на руски пред аудитория от пенсионери, като обеща да \"развие цялата страна\", ако бъде избран за депутат. В неговата \"крепост\" - Орхей, нападките му срещу правосъдието изглежда не безпокоят избирателите му. \"Г-н Шор направи всичко, което обеща: павирани улици, детски площадки, отопление\", твърди 68-годишната Раиса, продавачка на облекло, и добавя: \"Ако беше виновен, щеше да е избягал от страната\". \"Присъдата му е несправедлива, ние го подкрепяме\", казва друга жена, 63-годишната Лена. Събрали се на централния площад, за да протестират срещу \"антидемократичните партии\", младите активисти на една неправителствена организация бързо са наобиколени от десетки местни жители, които отправят нападки срещу тях. \"Нямаме нужда от вашата помия\", казва разгневен мъж, като къса вестника, раздаван от активистите. Един от тях, 30-годишният Андрей, не е изненадан: \"Шор открадна милиарда и даде мизерно малко от доларите за града. За хората един социален магазин или аптека с ниски цени означава много\". \"Съучастиеето на властите\" Лилия Карасчук, директор на молдовския клон на \"Прозрачност без граници\", обрисува в интервю за АФП цяла мрежа на съучастие между властите и Шор: \"Властта го подкрепя финансово\" и избягва да разследва политическата му дейност или аферите му. Тя се възмущава от \"безнаказаността\", с която се ползва Шор, чийто апелативен процес се бави. ЕС, който подписа с Молдова споразумение за свободна търговия през 2014 г., осъди през ноември \"влошаването на състоянието на правовата държава и демокрацията\" и намали финансовата си помощ. Брюксел призова Кишинев да \"разследва задълбочено и безпристрастно банковата измама, да възстанови парите и да изправи пред правосъдието всички виновници, независимо от тяхната политическа принадлежност\". Карасчук обаче не си прави илюзии. \"В Молдова съдът прави само онова, което му наредят\", казва тя. /БТА", "date": "2019.02.21", "title": "Осъден за измама за 1 млрд. долара ще влезе в парламента на Молдова"}
{"url": "https://www.dnevnik.bg/sport/2019/02/21/3393307_snimka_na_denia_veselin_ovcharov_i_blajenstvoto_na/", "text": "Парапланеристът Веселин Овачаров показа част от работния си ден в безкрайно големия си \"офис\" - небето. Екстремният спортист, който  , публикува във \"Фейсбук\" снимка, на която е седнал на крилото на самолет по време на полет край летище \"Белозем\". \"Прекрасна гледка от офиса днес\", написа Овчаров. ", "date": "2019.02.21", "title": "Снимка на деня: Веселин Овчаров и блаженството на \"офиса в небето\""}
{"url": "https://www.dnevnik.bg/sviat/2019/02/21/3393574_ukraina_prizova_oon_da_razpoloji_sini_kaski_v/", "text": "Украинският президент Петро Порошенко призова генералния секретар на ООН Антониу Гутериш да предложи разполагане на сини каски в източната част на страната, съобщава БТА, позовавайки се на \"Франс прес\" и \"Асошиейтед прес\".  В изказване пред Общото събрание на ООН Порошенко обвини Русия, че води \"необявена война\" срещу страната му, но изтъкна, че правителството му е готово да обсъди международна мироопазваща операция, която да има \"ясната цел да прекрати руската агресия и да възстанови суверенитета на Украйна\". По думите му страната му е готова за конструктивна дискусия за подобна операция, а генералният секретар би могъл да изпрати в Донбас \"мисия за техническа оценка за разработване на варианти\". Москва се противопоставя на предложението. Донбас, разположен в Източна Украйна, е контролиран от проруските сепаратисти регион. Генералният секретар на ООН разполага с пълномощия да изпрати мисия за техническа оценка в Украйна, но е малко вероятно да го направи без съгласието на Русия, един от петте постоянни членове на Съвета за сигурност, посочват дипломати в централата на ООН. \"Време е да поставим Русия на мястото й\", лишавайки я от правото й на вето в Съвета за сигурност, когато става въпрос за Украйна, заяви в изказването си Петро Порошенко. Той призова също за освобождаването от Русия на 24-имата моряци, задържани през ноември от руската армия близо до Крим, анексиран през 2014 г. от Москва. ", "date": "2019.02.21", "title": "Украйна призова ООН да разположи сини каски в източната част на страната"}
{"url": "https://www.dnevnik.bg/biznes/2019/02/21/3393282_kiril_domuschiev_-_priemliviiat_sobstvenik_na_nova/", "text": "Така  реагира собственикът на \"Лудогорец\" Кирил Домусчиев  през 2014 г., първо раздразнен, че коментаторът на мача, в който участва отборът му, не бил патриотичен и не милеел за родината, и след това на реакциите на спортните журналисти, които защитиха колегата си. Почти пет години по-късно Домусчиев е в сделка за придобиване на \"Нова телевизия\". Как това ще се отрази на ръководството й, работата с новия собственик и дори коментирането на мачове - тепърва ще става ясно. Засега е само детайл от разбирането за работата на/с медиите на Домусчиев. За наблюдаващите събитията на медийния пазар появата на български купувач за \"Нова телевизия\" не е изненада, след като миналото лято Комисията за защита на конкуренцията не разреши на чеха Петр Келнер да придобие първата частна ефирна телевизия. Пред опасността сделката да се проточи безкрайно заради обжалване на решението, собственикът – MTG, прекрати споразумението с чеха и предпочете да избере приемлив купувач. Тоест такъв, на когото - заради положението и контактите му - властите в България изглежда е по-малко вероятно да откажат. Така се стигна до момента, в който  Кирил Домусчиев е пред подписване на сделка за телевизията . Според запознати с преговорите тя ще бъде на цената, предлагана от Келнер - 185 млн. евро за седем телевизионни канала и 19 онлайн компании с общи приходи за 2018 г. от 116.9 млн. евро. Той ще придобие медийната група в конкуренция със Спас Русев (най-големият акционер в БТК и оттеглящ се в момента собственик на \"Левски\"), който официално заяви интереса си през януари. Покупката идва четири години след като чрез \"Футбол про медиа\" Домусчиев  купи телевизионните права на А група срещу 30 млн. лв  до 2020 година и ги продаде на \"Нова броудкастинг груп\", която ги излъчва. Домусчиев и медиите Официално Кирил Домусчиев досега не е притежавал медии, а и публичният му образ не е свързан с такава собственост. Ако се изключат зачестилите му интервюта през последните години във вестник \"Стандарт\", някои от които правени и публикувани съвместно със сайта \"Блиц\". \"Стандарт\" беше и медиен партньор и съорганизатор на множество форуми, организирани от ръководената от него работодателска организация Конфедерация на работодателите и индустриалците в България (КРИБ). Когато през лятото на 2015 г. \"Стандарт\" бавеше заплатите на екипа си до степен да се заговори за закриването му,  внезапно намереното спасително финансиране беше свързвано неофициално тъкмо с Домусчиев . Официално потвърждение за това и до днес няма, но е факт, че пари за заплати бяха осигурени и \"Стандарт\" продължи да излиза на хартия като всекидневник чак до края на 2018 г. През 2014 г. Домусчиев се похвали, че е в добри отношения с ръководството на \"Нова телевизия\", макар че това не е било демонстрирано по друг начин. През миналата година името му се споменаваше неофициално в медийните среди като потенциален купувач на другата частна национална телевизия - Би Ти Ви, чийто собственик - американската Central European Media Enterprises (CME), също иска да излезе от българския пазар, въпреки че не е коментирал официално планове за продажба. Потвърждение от него и по този въпрос няма. От сергията до КРИБ  За бъдещия собственик на \"Нова телевизия\" се знае, че е роден през 1969 г. в София и е завършил Френската гимназия. Според статията за него в \"Уикипедия\" след това придобива магистърска степен по \"Индустриален мениджмънт и маркетинг\" в Техническия университет. Основните му интереси са във фармацевтичния и корабния бизнес. Собственик - най-често съвместно с брат си Георги - на фармацевтичната компания \"Хювефарма\", Параходство \"Български морски флот\", инвестиционния фонд \"Адванс пропъртис\", производителя на продукти за ветеринарната медицина \"Биовет\", футболния клуб \"Лудогорец\". През годините пред медиите бизнесменът обяснява, че работи с брат си, защото имат силна връзка, подкрепят се винаги и смята, че са добър пример как се прави успешен семеен бизнес. В интервю за сайта interview.to през 2014 г. Кирил Домусчиев разказва как е започнал бизнеса си: \"Една сергия пред РУМ-а на \"Младост 2\" през 1989 г. Малко преди промените, имаше едно постановление на Министерския съвет, с което се разреши малката частна дейност. Изкарахме разрешително за търговия. В ония години малкият бизнес беше надомна работа и продажба на сергия.\" В същия разговор уточнява, че не помни кога е направил първия си милион, но смята, че това е станало през 1991 г. През 2014 г. Кирил Домусчиев оглави една от четирите големи работодателски организации в България - Конфедерацията на работодателите и индустриалците в България, а през 2018 г. заяви и осъществи амбициите си да остане начело отвъд правилата й. Те бяха променени на извънредно заседание през септември миналата година, като беше решено председателят и членовете на управителния съвет да имат не 2-годишни, а 4-годишни мандати и да имат правото да заемат два пъти последователно постовете си. Ако не бяха приети тези промени, към днешна дата Домусчиев вече щеше да отброява последните дни начело на КРИБ, която самият той положи усилия да промени видимо през последните години. Една от съществените промени в КРИБ е силно увеличеният брой на членовете на организацията. \"В първата вълна новоприети членове при Домусчиев бяха компаниите от \"Нове холдинг\" на Васил Божков и хазартните му дружества. Освен тях в КРИБ влязоха компаниите, свързвани с и кредитирани от Първа инвестиционна банка\",  обобщава \"Капитал\"  и допълва, че членове на организацията са и повечето компании, свързвани с Делян Пеевски. Списъкът от нови членове се допълва от над 10 държавни фирми (включително БДЖ, ВМЗ - Сопот, и др.). В управата на организацията по лично предложение от Домусчиев ( ) влезе и Стоян Мавродиев в качеството му на директор на Българската банка за развитие, известен и с това, че оглавяваше Комисията за финансов надзор, която регулаторно надзираваше КТБ при фалита й. Членството му бе осигурено в период, в който чрез \"Биовет\" Домусчиев се явяваше един от най-големите кредитополучатели по \"Плана Юнкер\", по който пари се осигуряват от Европейската инвестиционна банка и от Българската банка за развитие. Негови фирми през последните години се наредиха сред редовните кредитополучатели на банката, която по правило е създадена да подкрепя малки и средни фирми. Промените в организацията доведоха и до промяна в поведението й, анализира \"Капитал\" и уточнява: \"Вместо принципни позиции в защита на бизнеса и реакции на действията на властта тя се превърна в послушен партньор на правителството, който с действията си често подкрепя държавата, а не условията за правене на бизнес или членовете си\".( ). Преди няколко години КРИБ неочаквано подкрепи финансовия министър в спора му с осигурителни фондове - членове на конфедерацията, за обмисляна промяна в пенсионния модел, определян тогава не само от компаниите като опит за национализация на парите за пенсия. В качеството си на шеф на КРИБ Домусчиев на няколко пъти иска оставки на министри (на Ивайло Калфин, Румяна Бъчварова), а от името на организацията бяха отправяни препоръки и за назначения (например на Александър Манолев като зам.-министър на икономиката). Искането за оставка на Бъчварова като вътрешен министър през 2016 г. заради убийството на шефа на модна къща \"Агресия\" раздразни сериозно премиера Бойко Борисов, който публично уязви Домусчиев да си гледа почивката в Тайланд и да не дава съвети отдалече: \"Искам да го питам господин Домусчиев, така ли мислеше, когато идваше да му помагаме за неговото хоби - футбола? Нека си изкарат почивката и като си дойдат, може и на мен да ми мине малко, и мога да разговарям с тях\". \"Спасяването на редник Киро\" В разгара на протестите на майките срещу вицепремиера Валери Симеонов през есента на 2018 г. след среща с него ръководството на КРИБ обяви майките за хунта и заплаши с насрещен многохиляден протест. Това шокира членове на организацията, някои от които ( ) се разграничиха от изявленията му. Подкрепата за Валери Симеонов беше изненадваща, защото дойде след няколко месечни остри нападки между Кирил Домусчиев и тогавашния вицепремиер с ресор икономика, предизвикани от ненадейното искане на Симеонов бизнесменът да бъде заставен да плати предвидената в приватизационния договор за Български морски флот неустойка от 58 млн. лв. заради намаления брой кораби и работници във фирмата. Лидерът на НФСБ обвини Домусчиев, че се опитва да избегне плащането и се зарече да не допусне това. Сумата бе призната като дължима при арбитражно дело, спечелено от държавата след активната намеса и на Симеонов. В отговор депутат от \"Атака\" (коалиционен партньор на НФСБ на Симеонов в \"Обединените патриоти\") внесе спешно поправки в Закона за приватизация, които да освободят със задна дата Домусчиев от плащането. Макар да бяха обобщени от Симеонов като \"спасяването на редник Киро\", текстовете минаха безпроблемно през пленарната зала с подкрепата на ГЕРБ и ДПС. По-късно обаче ветото на президента над закона стана единственото, което парламентът уважи, и така Домусчиев продължава да дължи неустойка на държавата. Към момента не е известно дали е платил и това се превърна в основно обяснение за ненадейната подкрепа към Симеонов, чиято оставка искаха протестиращите майки. Самият Симеонов оттогава сякаш също забрави за темата. По-рано миналата година, в началото на юли, \"Капитал\" съобщи, че Софийската градска прокуратура е поискала  сваляне на данъчната и осигурителна тайна за председателя на КРИБ . Информацията беше изненадваща, но официално повече данни по темата не бяха разпространени. През януари тази година стана друг конфликт между близки до властта бизнесмени и той беше демонстриран публично. В КРИБ се разделиха по промените в закона за горивата,  а Домусчиев влезе в директен сблъсък с Валентин Златев . Асоциацията, ръководена от последния напусна бизнес организацията, а Домусчиев обвини шефа на \"Лукойл\", че криел от членовете информация за закона, която ги ощетява и лобирал за промените, \"прокарани насила от един човек\". По червения килим, с властта Домусчиев демонстрира топли отношения с властта. От години той и съпругата му са домакини на традиционния пролетен бал на КРИБ - светско събитие, на което по червения килим обичайно преминават премиерът Бойко Борисов и членове на кабинета му, както и представители на бизнеса. През 2015 г. Борисов, финансовият министър Владислав Горанов и тогавашният регионален министър Лиляна Павлова отидоха до Разград, за да прережат лентата на новия сектор \"Козмин Моци\" на \"Лудогорец арена\". Миналата година пък стана известно, че жилището на семейния приятел и бизнесмен, в което Владислав Горанов живее без наем, е в комплекса, собственост на дружество на братята Домусчиеви. Спортната \"лудост\" Кирил Домусчиев е тясно обвързан и със спорта в последното десетилетие. Макар по документи да не фигурира официално в \"Лудогорец\", заедно с брат му Георги са хората, които ръководят клуба. В сайта на шампионите също представят Домусчиев за собственик на клуба. Разказвал е, че като дете е подкрепял ЦСКА. Връзката му с футбола е отпреди десет години, когато той влезе в надзорния съвет на ЦСКА по времето, в което собственик на червените беше фирмата за сметопочистване \"Титан\" на Иво Иванов и Димитър Борисов. Скоро след това започна да работи по своя проект в Разград. Клубът израсна скоростно, като бързо се изкачи в А група и още в първия си сезон стана шампион. Оттогава отборът неизменно печели титлата. Успоредно с това \"Лудогорец\" записа серия забележителни успехи в европейските клубни турнири, като два пъти игра в групите на Шампионската лига и три пъти в тези на Лига Европа. \"Лудогорец\" взе стадиона в Разград на концесия за 35 г. с ангажимента да инвестира 18.5 млн. лева. През ноември 2014 г. собственикът на клуба Кирил Домусчиев каза, че е готов да изгради наново целия стадион, ако държавата се включи с 20% от инвестицията. Впоследствие държавата даде 5 млн. лева за изграждането на трибуната \"Моци\". След това клубът модернизира секторите В и Г (трибуната за гостуващата агитка). Плановете на клуба предвиждат и ремонт на централния сектор. Огромните приходи от евротурнирите позволиха на \"Лудогорец\" да изгради отбор с бюджет, надскачащ стандартите в България. Въпреки това клубът често е бил обвиняван от ЦСКА и \"Левски\", че получава подкрепа от съдиите и футболния съюз. Самият Домусчиев е член на изпълнителния комитет на БФС, като преди година с преизбирането на Борислав Михайлов за президент започна вторият му мандат в изпълкома. \"С олигофрени не ми се говори\"  В качеството си на отразяван Кирил Домусчиев на няколко пъти се оказа в центъра на скандали с медии. Освен цитирания в началото на текста случай от август 2014 г., в който критикува остро отразяването на \"Нова телевизия\" на  двубоя \"Лудогорец\" срещу \"Партизан\" в Белград , през май 2015 г. след мача с \"Локомотив\" (София), с който \"Лудогорец\" отпразнува поредната си титла, обиди репортер от Би Ти Ви, раздразнен от въпрос за празните места по трибуните. Пред микрофоните на всички медии той се обърна към журналиста с думите: \"Искаш ли да ти покажа - има турникети, има касови апарати. Отиди при г-н Горанов - финансовия министър, да ти покаже колко места са продадени. Така че недей да говориш глупости. С олигофрени не ми се говори. Повече не искам да те виждам и да говоря с теб. Аз говоря с нормални журналисти, хора, които могат да мислят\". Впоследствие се извини за думите си.", "date": "2019.02.21", "title": "Кирил Домусчиев - приемливият купувач на \"Нова телевизия\""}
{"url": "https://www.dnevnik.bg/razvlechenie/2019/02/21/3393525_oskari_2019_teoriia_za_tainiia_vodesht/", "text": "Тазгодишните награди \"Оскар\" все още официално са без водещ за втори път в своята 90-годишна история, но това не пречи в интернет да витаят всякакви слухове и предположения. Една от последните \"теории на конспирацията\" е, че четирикратно изпълнявалата тази длъжност Упи Голдбърг може и да се окаже изненадата на вечерта в неделя, като поеме наградите за пети път, пише \"Гардиън\".  Голдбърг в момента отсъства от обичайните си задължения като част от екипа на дневното телевизионно шоу The View, което в САЩ се излъчва по ABC - същата телевизия, която ще предава и церемонията на Американската филмова академия. Официално обявената причина за отсъствието й е болест. Тя е и в списъка със знаменитости, които са поканени от академията да представят номинациите и наградите и всъщност е единственият бивш водещ на церемонията, който ще бъде на сцената и в неделя. През 1994 г. Голдбърг е първата жена - соло водещ на оскарите. Прави го отново през 1996, 1999 и 2002 г.. Всичките й четири изяви са приети добре от критиката и публиката. Сред силните й изпълнения на сцената на наградите са откриването й с костюм в стила на \"Мулен Руж\", както и преобразяването й в кралица Елизабет от династията на Тюдорите в годината, когато Кейт Бланшет изигра популярния исторически образ. По-рано тази седмица изданието \"Венити Феър\", което е в близки отношения с наградите на академията, публикува в \"Туитър\" профила си клип от попаденията на Голдбърг на церемонията през 1999 г.. Преди академията да я потърси като водещ в миналото, Голдбърг вече има опит с наградите и прави история в оскарите като първата афроамериканка, получила две номинации. След като губи през 1986 г. с \"Пурпурен цвят\", печели за поддържаща женска роля през 1991 г. в \"Призрак\". През декември Кевин Харт бе определен за водещ на церемонията през 2019 г., но три дни по-късно се отказа заради вълната от недоволство към появили се негови хомофобски изказвания от миналото. И преди, и след неговия отказ Голдбърг е изявявала желание да поеме поста, който мнозина други биха предпочели да обмислят. През януари, когато бе оповестено, че церемонията ще разчита на серия от обявяващи вместо на един основен водещ, тя коментира в предаването The View: \"Ако искате да сте без водещ, това е ваш прерогатив. Смятам го за тъпа идея. Хората се нуждаят от някой, който да ги преведе през нещата. Смятам, че трябва да е някой, който обича филмите.\"", "date": "2019.02.21", "title": "Оскари 2019: Теория за тайния водещ"}
{"url": "https://www.dnevnik.bg/evropa/2019/02/21/3393578_do_15_britanski_ministri_moje_da_glasuvat_za_otlagane/", "text": "До 15 британски министри може да гласуват за блокиране на излизането на страната от Европейския съюз на 29 март, както е планирано, в случай че няма сделка за Брекзит, съобщи агенция \"Блумбърг\", като се позова на три добре осведомени източника. Министрите, които са против развод с ЕС без споразумение, обмислят дали да предизвикат премиера Тереза Мей да ги уволни, в случай че гласуват срещу нея другата седмица в парламента. Те са за  отлагане на Брекзит , ако няма сделка. Затова министрите искат да подкрепят инициатива, координирана от депутата лейбърист Ивет Купър и колегата й консерватор Оливър Летуин, с цел забавяне на излизането на Великобритания, докато не бъде постигнато споразумение. Планът предвижда Тереза Мей да бъде принудена да избира между Брекзит със сделка или отлагане на развода с Европейския съюз. След това британския премиер ще бъде принудена да подложи решението си на гласуване в Камарата на общините, а долната камара на парламента вече даде да се разбере, че отхвърля излизането от ЕС без споразумение, отбелязва агенция \"Блумбърг\". Без напредък Междувременно председателят на Европейската комисия Жан-Клод Юнкер и Мей разпространиха общо изявление след  поредната си среща  вчера в Брюксел. Според текста пробив засега няма и преговорите продължават. Юнкер и Мей ще разговарят отново до края на месеца. Двамата вчера са обсъдили въпроса с  предпазната мярка за ирландската граница . Според изявлението не е станало въпрос за предоговаряне на постигнатото споразумение между ЕС и Лондон, а са били обсъдени възможностите за допълнителни уверения, че предпазната мярка е временна. Двамата събеседници са разисквали необходимостта преговорите да продължат в оставащото ограничено време и с оглед на историческото значение на преминаването към задълбочено бъдещо сътрудничество. По-рано вчера Юнкер потвърди, че не очаква на срещата с Мей да бъде постигнат напредък. За пръв път при пристигането на британския премиер двамата не стиснаха ръце пред обективите на фоторепортерите. Двустранни срещи Мей ще има двустранни срещи с ръководители на страни от ЕС по време на срещата на върха между Европейския съюз и Арабската лига в края на седмицата в Египет. Това съобщи вчера високопоставен източник от нейното правителство, цитиран от \"Ройтерс\". \"Това няма да бъде среща за Брекзит и премиерът няма да се стреми да я превръща в такава. На срещи на върха премиерът винаги има поредица от двустранни срещи и разговори и тя, разбира се, ще продължи да контактува със своите колеги лидери по отношение на Брекзит\", каза източникът. В същото време той подчерта, че \"това не е заседание на Европейския съвет и не е място, на което ще се вземат решения от Европейския съвет\". Източник от испанското министерство на външните работи каза пред агенцията, че ЕС няма да се съгласи да предоговори сделката с Великобритания, но може би има някакво поле за маневриране по въпроса за ирландската граница. Този коментар бе предшестван от материал на агенция \"Блумбърг\", в който испанският външен министър Жозеп Борел е цитиран да казва, че споразумението за Брекзит е окончателно договорено. /БТА", "date": "2019.02.21", "title": "До 15 британски министри може да гласуват за отлагане на Брекзит"}
{"url": "https://www.dnevnik.bg/sport/2019/02/21/3393582_prezidentut_na_la_liga_e_sred_kandidatite_za/", "text": "Президентът на испанската Ла Лига  Хавиер Тебас  е сред кандидатите за нов изпълнителен директор на Висшата лига, съобщава \"Таймс\". Авторитетното британско издание се позовава на свой източник, според който с Тебас вече са водни разговори. Той е начело на Ла Лига от 2013 г., като по време на неговото управление испанският шампионат направи големи стъпки в маркетинговото си развитие. 56-годишният Тебас е роден в Коста Рика, като преди да поеме лигата имаше опит в няколко испански клуба. В момента испанският шампионат е втори по отношение на приходите от телевизионни права, като изостава само от Висшата лига. През миналата година Тебас обяви, че целта му е да развие продукт, който да е конкурентен на английският шампионат. Той беше свързван и с италианската Серия А, но отхвърли предложението. Висшата лига усилено търси нов изпълнителен директор след оттеглянето на Ричард Скъдамор в края на 2018 г. Той оглавяваше английския футбол в продължение на почти 20 години. Основната заплата на Скъдамор беше 900 хиляди паунда годишно, но той получи близо 2.5 милиона паунда бонус. Освен това дългогодишният директор на Висшата лига получи допълнително 5 милиона паунда като \"златно сбогуване\". В края на 2018 г. беше съобщено, че  Сузана Динадж  ще оглави Висшата лига. Три седмици по-късно бившият главен ръководител на Animal Planet отказа да заеме поста. Изпълнителният директор по търговските въпроси на Би Би Си  Тим Дейви също отказа да поеме управлението . Наскоро  Financial Times съобщи , че се търсят кандидати и от САЩ.", "date": "2019.02.21", "title": "Президентът на Ла Лига е сред кандидатите за изпълнителен директор на Висшата лига"}
{"url": "https://www.dnevnik.bg/na_put/2019/02/21/3393410_fotogaleriia_shokoladut_-_ot_kakaovata_shushulka_do/", "text": "Белгия е известна с две неща - бирите и шоколада си. А съвсем близо до централния площад на Брюксел се намира специален музей, посветен на второто от тези изкушения.  От утре градът е домакин на традиционния панаир на шоколада.", "date": "2019.02.21", "title": "Фотогалерия: Шоколадът - от какаовата шушулка до божествените бонбони"}
{"url": "https://www.dnevnik.bg/evropa/2019/02/21/3393584_vuv_franciia_ima_bezprecedentno_vuzrajdane_na/", "text": "Франция е изправена пред безпрецедентна вълна на антисемитизъм, заяви снощи президентът Еманюел Макрон в словото си на вечерята, организирана в Париж от Представителния съвет на еврейските институции във Франция, предаде \"Франс прес\", цитирана от БТА. \"От няколко години - а ситуацията се влоши през последните седмици - нашата страна, както впрочем цяла Европа и почти всички западни демокрации, се сблъсква с възраждане на антисемитизма, което несъмнено е безпрецедентно след Втората световна война, каза Макрон пред представителите на еврейската общност. \"Отново, от няколко години, антисемитизмът убива във Франция\", добави президентът. По думите на Макрон, една от съвременните форми на антисемитизма е антиционизма. Той посочи, че през май във френския парламент ще бъде внесен законопроект против пропагандата на омраза в интернет. Френският президент направи това изказване на фона на поредица антисемитски инциденти в страната през последните дни. Във вторник хиляди хора се събраха на митинг снощи в Париж, за да протестират  срещу надигащия се антисемитизъм . Броят на антисемитските престъпления във Франция, която е дом на най-многобройната еврейска общност в Европа, се е увеличил с повече от 70% - от 311 през 2017 г. до 541 миналата година.", "date": "2019.02.21", "title": "Във Франция има безпрецедентно възраждане на антисемитизма, заяви Макрон"}
{"url": "https://www.dnevnik.bg/bulgaria/2019/02/21/3393580_v_pismo_do_levi_lideri_stanishev_iska_nov_socialen/", "text": "Ден преди конгреса на Партията на европейските социалисти (ПЕС) в Мадрид, на който трябва да бъде одобрен предизборен манифест за нов социален договор в Европа, президентът на ПЕС Сергей Станишев се обърна към лидерите на левите партии с писмо, в което очертава посланията на кампанията за евровота. В него Станишев определя предстоящите избори като \"исторически\" и \"с голям залог\" и призовава партиите от политическото семейство да работят за социална Европа, в която да бъдат възстановени равенството и справедливостта. Той казва още, че социалистите в Европа влизат в тежка кампания, но са добре подготвени. \"Вярвам, че ние, европейските социалисти, имаме историческата мисия да върнем вярата на хората в мечтата за споделена свобода, мир и просперитет - основополагащите ценности на Европейския съюз (ЕС)\", се посочва в писмото на Станишев. Според него левите трябва да работят за връщането на социалната физиономия на ЕС, тъй като модерното робство днес не било \"научна фантастика\", а осезаемо за много европейски граждани. В писмото си Станишев допълва, че новият социален договор, който предлагат, ще преобрази Европа след изборите през май. Той посочва още, че ПЕС е политическата сила, която може да постигне радикална промяна на европейско ниво. \"Ние сме от една страна на барикадата с мечтата за свобода, мир и просперитет, със стремежите и правата на хората. Ние се обявяваме против националния егоизъм, разделенията и популизма. Против страха и лъжите. Не сме за справедливост, солидарност и надежда\", пише Станишев до левите лидери. Президентът на ПЕС посочва още, че на фона на нарастващо обществено недоволство ЕНП е прегърнала популизма, както и амбицията на крайнодесните да достигнат властта чрез неприемливи коалиции. \"Класическата десница хвърли тежестта на икономическото възстановяване върху обикновените граждани, обърна гръб на хората, като пренебрегна техните нужди и облагодетелства привилегированите\", казва Станишев. Според него всичко това е благоприятна почва за националисти и крайнодесни, но проблемите само се посочват, а не се решават. Освен това се предлагало Европа на няколко скорости, което служи за извинение за неравенствата. Той смята, че Концепцията за Европа на нациите е всъщност Европа на агресивните национализми. Делегацията на БСП за конгреса в Мадрид ще бъде водена от зам.-председателя на партията Деница Златева. Тя ще бъде и на едно от челните места в листата на БСП с кандидати за евродепутати. На кое място ще бъде Сергей Станишев тепърва ще се решава. По неофициална информация ръководството планира водач на листата да е Елена Йончева.", "date": "2019.02.21", "title": "В писмо до леви лидери Станишев иска нов социален договор за Европа"}
{"url": "https://www.dnevnik.bg/evropa/2019/02/21/3393585_germaniia_iska_da_namali_napolovina_hranitelnite/", "text": "Германското правителство представи вчера мерки, които целят да намалят наполовина хранителните отпадъци до 2030 година и да се борят срещу разхищаването на храна, предаде \"Франс прес\". Правителството одобри днес текста, представен от министъра на прехраната и земеделието Юлия Кльокнер. Целта на проекта е да намали наполовина до 2030 година обема на хранителните отпадъци, изхвърлени от хората и компаниите. Единайсет милиона тона храна според няколко проучвания се изхвърлят всяка година от домакинствата, от хранителната промишленост, магазините и ресторантите. Разхищението на храна се равнява на 55 килограма на човек годишно. Сред мерките на правителството, което ще инвестира няколко милиона евро в тази област, са включени \"по-приспособени\" порции в училищните столове и ресторантите, както и \"опаковки с информация\". Процесите на доставка също биха могли да бъдат преразгледани. Правителството, което обещава да инвестира няколко милиона евро срещу разхищаването на храна, провежда допълнителни информационни кампании в магазините, върху опаковките на продуктите и в интернет. Те са насочени към младежите и семействата. Кльокнер твърди, че тези мерки ще помогнат не само в борбата срещу прахосването на храна , но и за защита на околната среда. Една \"готова за консумация ябълка\" се нуждае от 70 литра вода, а един килограм сирене от 5 хил. литра, обясни тя пред телевизия А Ер Де, като подчерта, че всички тези ресурси също са прахосани, когато храната се озове в кошчето за боклук. Съюз 90/Зелени изрази съжалението си чрез говорителят по въпросите на храненето Ренате Кюнаст, че текстът на правителството не е насочен срещу \"земеделското свръхпроизводството\", нито възпрепятства супермаркетите да имат рафтове \"пълни с плодове и зеленчуци точно секунда преди затварянето\". В световен план Организацията по прехрана и земеделие на ООН (ФАО - FAO) смята, че една трета от произведената в света храна, предназначена за консумация от хората (1.3 милиарда тона) се губи или изхвърля всяка година. Само в Европа според оценките на ЕС близо 88 милиона тона храна за около 143 милиарда евро се изхвърлят всяка година. Петиция събра през 2008 година в Европа над един милион подписа. В нея се настояваше да стане задължително големите супермаркети да даряват непродадената храна на благотворителни организации, които я искат, вместо да я изхвърлят или унищожават. Такъв е случаят във Франция след гласувания през 2016 година закон. /БТА", "date": "2019.02.21", "title": "Германия иска да намали наполовина хранителните отпадъци до 2030 г."}
{"url": "https://www.dnevnik.bg/gradska_sreda/2019/02/21/3393593_dobrite_maistori_otdavna_sa_izcheznali_smiata_zdravko/", "text": "Добрите майстори отдавна са изчезнали и затова изпълнението на дребни детайли в градската среда е предизвикателство. Това е и причината сложни проекти да се преработват на по-късен етап. Това заяви главният архитект на София Здравко Здравков в ефира на БНТ. \"Имам ограничен капацитет от хора за изпълнение на проектите и затова още в начален етап архитектите трябва да мислят за човешкия фактор\", смята той. По думите му голяма част от  елементите по ул. \"Граф Игнатиев\"  са били преработени, за да бъдат изпълнени качествено. Главният архитект коментира и темата с  предстоящия ремонт на пл. \"Св. Неделя\" . Вчера стана известно, че конкурсът е възобновен. Срокът за кандидатстване с проекти е 8 май, а общият награден фонд е на стойност 250 хил. лв. \"Критериите в поръчката са занижени, за да участват повече колективи от България. Дали сме тази възможност да участват повече фирми, въпреки това сме поставили едни критерии за квадратура от хектар и половина, за да има все пак съответният опит. Обаче сме го удължили не за 3, а за 10 години, пак за да могат да участват по-голям брой участници\", каза Здравков. Той уточни, че ограниченията за участие в конкурса са свързани единствено с опита на участниците. Отпаднали са изискванията за оборот. Причината за сериозното облекчаване на условията за участие е протест на Камарата на архитектите в България, която обяви първоначалните условия за участие в надпреварата за дискриминационни.", "date": "2019.02.21", "title": "Добрите майстори отдавна са изчезнали, смята главният архитект на София"}
{"url": "https://www.dnevnik.bg/evropa/2019/02/21/3393590_snimka_na_denia_ne_obviniavaite_tereza_mei/", "text": "Това, че председателят на Европейската комисия Жан-Клод Юнкер се е порязал при бръснене вчера, надали е новина - дори при врящия политически живот в Брюксел. Тези дни обаче всичко минава през призмата на Брекзит и Юнкер се видя принуден да обясни пред репортерите защо е с лепенка на бузата, предаде \"Ройтерс\", цитирана от БТА.", "date": "2019.02.21", "title": "Снимка на деня: Не обвинявайте Тереза Мей"}
{"url": "https://www.dnevnik.bg/politika/2019/02/21/3393589_cvetanov_prizova_da_sprat_spekulaciite_che_borisov/", "text": "Зам.-председателят на ГЕРБ и председател на парламентарната група на партията Цветан Цветанов призова да се спре със спекулациите, че лидерът на ГЕРБ Бойко Борисов се разпореждал по всички въпроси. В ефира на Би Ти Ви тази сутрин Цветанов отново коментира как се стигна до промените в Изборния кодекс миналата седмица, след приемането на които БСП реши да не участва в заседанията на парламента. Самият  Борисов обяви , че не се е месил на парламентарната си група в случая. Днес Цветанов обясни и че партията си има изпълнителна комисия, където се вземат тези решения, разказа и как е посетил основните парламентарни групи, след като се е видяло, че може парламентът да няма кворум. След проведените от него разговори информирал премиера за това, за да знае каква е ситуацията. Посочи, че той бил винаги за възможността за преференциално гласуване, \"но в политиката невинаги това, което харесваш, можеш да го направиш\". Посочи, че този вид гласуване не е сработил тъкмо при управлението на БСП заради високия праг, а механизмът можел да се ползва по предназначение при управлението на ГЕРБ. Изрази тезата, че БСП решили да не участват в заседанията на парламента не заради преференцията, а заради ратификацията на протокола за присъединяване на Македония към НАТО и че от Русия им били \"натиснали копчето\".  Нямахме никаква договорка. Ако имахме план за действие, нямаше да останем без кворум, обяви той в отговор на въпрос за предварителна договорка с ДПС. Защо винаги акцентираме само върху ДПС, попита той.", "date": "2019.02.21", "title": "Цветанов призова да спрат спекулациите, че Борисов решава всички въпроси в ГЕРБ"}
{"url": "https://www.dnevnik.bg/sport/2019/02/21/3393587_guardiola_siti_ne_e_gotov_da_stigne_dalech_v/", "text": "Манчестър сити\" започна сезона в Шампионската лига като един от основните претенденти за отличието, но според мениджъра си Пеп Гуардиола не е готов да стигне далеч в турнира. След драматичната победа с 3:2 над \"Шалке\" като гост каталунецът изрази мнение, че тимът му просто не е готов. В първите два сезона на Гуардиола \"гражданите\" стигнаха съответно до осминафиналите и четвъртфиналите, където отпаднаха от \"Монако\" и \"Ливърпул\". \"Все още не сме готови да стигнем далеч в Шампионската лига, говоря за следващите кръгове, за решителните мачове. Това е реалността, но все пак резултатът, който постигнахме е добър\", каза Гуардиола. Още преди двубоя той обяви, че тимът му отива за победа в Германия, но предупреди, че \"Шалке\" не е отбор, който трябва да бъде подценяван. \"Сити\" поведе с гол ан Серхио Агуеро, но допусна обрат още до почивката, когато Набил Бенталеб вкара две дузпи. През втората част, макар и с човек по-малко заради червен картон на Николас Отаменди, \"гражданите\" вкараха два гола в последните пет минути, с които спечелиха. \"Резултатът е фантастичен, но ние им дадохме две дузпи от нищото, получихме и червен картон, а в този турнир това никога не е добре. Смятам, че играхме със самочувствие, но получихме два гола без съперникът да се потруди за тях, не съм доволен от това. Опредлено битката не е приключила, защото това е Шампионската лига\", добави Гуардиола. През уикенда \"Сити\" ще може да вземе първи трофей за сезона, след като се изправя във финал за Купата на Лигата срещу \"Челси\". \"Гражданите\" се борят на четири фронта, като водят във Висшата лига и са в шестия кръг на ФА къп, където ще срещнат \"Суонзи\".", "date": "2019.02.21", "title": "Гуардиола: \"Сити\" не е готов да стигне далеч в Шампионската лига"}
{"url": "https://www.dnevnik.bg/razvlechenie/2019/02/21/3392578_kak_kremona_zamlukna_za_da_chue_chistiia_zvuk_na/", "text": "В концертната зала на Музея на цигулката в Кремона Антонио де Лоренци свири прелюдия към Партита № 3 ми мажор от Бах на цигулка \"Страдивари\". Кремона е градът, в който майстор лютиерът Антонио Страдивари създава своите исторически инструменти преди три столетия. Макар част от тях да са оцелили толкова години, никой не може да даде гаранция, че техният неповторим звук ще оцелее още векове наред, коментира главният консерватор на музея Фаусто Качатори в репортаж на американското Националното обществено радио NPR. Част от въпросите, които той и колегите му си задават, са как ще звучат тези инструменти след, да речем, 200 години. \"Надявам се на тях все още да може да се свири\", допълва той, но знае, че никой не може да предвиди какви ще са последиците от някое евентуално злощастно събитие като земетресение или нова голяма война в бъдеще. \"Спомнете си какво се случи с голяма част от изкуството по време на Втората световна война\", казва той. Затова Качатори смята, че инструментите \"Страдивари\" се нуждаят от допълнителна презастраховка през XXI век. За целта обаче е необходим и човек, който да разбира не само от музика, но и от технологии. Тук се появява диджеят Леонардо Тедески, който разказва, че е пускал музика заедно с някои големи звезди, сред които и Chemical Brothers. Когато не е зад диджейския пулт, той се занимава с компанията си Audiozone - фирма за аудио инженерство от Северна Италия. Музеят на цигулката, който вече се притеснявал за съхраняването на тези звуци за бъдещите поколения, се съгласил. Привлякъл Лоренци и четирима други музиканти от световна класа, идващи от Италия и Холандия, за да свирят за поколенията на следните инструменти: виолончело Антонио Страдивари Stauffer от 1700 г., цигулка Антонио Страдивари от 1727, цигулка Антонио Страдивари \"Везувий\" от 1727 и Stauffer виола от 1615 г. на Гуарнери дел Джезу. Тяхната задача обаче не е да изпълнят цели произведения, а вместо това старателно да запишат всяка възможна нота, която може да се изсвири на всеки един от гореизброените инструменти. Лоренци описва заниманието като медитация. \"Отнема много умствена и физическа концентрация. Това е едно от най-взискателните неща, които съм правил\", допълва музикантът. В същото време обаче медитацията и концентрацията се оказват трудна работа. Причината е извън залата. Чува се тътен, жена дърпа куфара си по калдаръмената улица. После идва съскащият звук от машината за миене на улици. Това са обичайни звуци за един 70-хиляден град с оживен открит пазар и по типично по италиански - шумно население. Когато обаче някой от тези шумове е достатъчно близо до концертната зала, тридесет и двата ултра чувствителни микрофона го улавят и той влиза в записа, което е пагубно. В края на декември, малко преди уговореното начало на записите, Тедески отива при кмета на Кремона - Джанлука Галимберти и го моли за помощ. За късмет, кметът е и президент на фондацията Музей на цигулката Антонио Страдивари, която се занимава с опазването и промотирането на ценното градско наследство в сферата на изработката на струнни инструменти. \"Имаха нужда от тишина около музея на цигулките. Мисля, че разбрахме важността на проекта\", коментира Галимберти. Затова и кметът отправя молба към жителите на Кремона да пазят тишина и блокира трафика около концертната зала в дните от 7 до 9 февруари тази година. Макар да е невъзможно да премахнеш абсолютно всичко шумове в абсолютно всеки момент, този жест все пак е от помощ. В записите и след това тук-таме попада трясък от врата на кола или друг уличен звук, който изцяло затрива направеното и връща музикантите в изходна позиция на конкретния запис. Но след като свирят по осем часа на ден, шест дни в седмицата, в продължение на пет последователни седмици, музикантите все пак успяха да приключат с работата си малко по-рано този месец. Антонио Страдивари вероятно би оценил подобно ниво на отдаденост. В крайна сметка именно вниманието към детайла е онова, което прави една \"Страдивари\" истинска \"Страдивари\", отбелязва в края NPR.", "date": "2019.02.21", "title": "Как Кремона замлъкна, за да чуе чистия звук на \"Страдивари\""}
{"url": "https://www.dnevnik.bg/bulgaria/2019/02/21/3393596_kratki_novini_avtobus_propadna_v_kanavka_na_putia/", "text": "Пиян шофьор на градски автобус в Асеновград предизвика катастрофа Шофьор на автобус от градския транспорт в Асеновград е бил заловен, че кара след употреба на алкохол, съобщиха от Районна прокуратура в града. 60 годишният мъж бил проверен след като ударил паркиран автомобил. Няма пострадали хора. На място било установено, че има над 2 промила алкохол в кръвта на шофьора. Водачът вече е бил осъждан за каране пиян на камион. Мъжът е задържан за 72 часа. Заплашва го затвор от една до пет години, глоба до 1500 лева и взимане на книжката за до три години. Съдът остави в ареста Димитър Желязков Магистратите не уважиха исканията на защитата на Желязков за домашен арест и изготвяне на съдебно-медицинска експертиза за точното му здравословно състояние, съобщава \"Фокус\". Той заяви, че има здравословни проблеми, а властите в Турция са се грижили по-добре за него, отколкото тук. Покурорът по делото Николай Христов отчете, че наличните документи за здравословното състояние показват, че то е задоволително и не предполага спешно приемане или лечение в болница. По думите му никой не му е отнел правото да се изследва и експертиза може да бъде направена, когато започне разследващата част по делото, но няма спешна необходимост за изготвянето ѝ. Съдът счете, Желязков може да извърши други престъпления, ако бъде пуснат от ареста. Парламентът прекрати предсрочно мандата на Карина Караиванова Тя вече няма да е председател на Комисията за финансов надзор (КФН), а от 1 март ще е представител на България в Европейската банка за възстановяване и развитие. Депутатите приеха правила за избор на нов председател на КФН. Предложения ще се правят от народни представители или парламентарни групи в седемдневен срок от днес. Допуснатите кандидати ще бъдат изслушани в Комисията по бюджет и финанси. Изборът ще бъде направен в пленарно заседание на Народното събрание. Случаите на морбили в страната са общо 32  Към 20 февруари общо за страната са регистрирани 32 случаи на  морбили , съобщава Министерството на образованието. Случаите в Благоевград са 26, в София – 4, в София-област и Хасково – по един. Най-много са заболелите между 1 и 4 години, които са 16. На 14 февруари на всички регионални здравни инспекции в страната е разпоредено чрез общопрактикуващите лекари да бъдат издирени и установени всички лица от 13-месечна до 18-годишна възраст без данни за имунизация. Автобус пропадна в канавка на пътя Пловдив - Марково При инцидента, който е станал рано тази сутрин няма пострадали, съобщава Би Ти Ви. Шофьорът на автобуса, в който е имало 35 човека, е на 35 години, няма данни за употреба на алкохол, но е карал с изтекло свидетелство за правоуправление. По първоначални данни автобусът е излязъл извън пътя и е пропаднал в канавка, след като е бил засечен от микробус. Няма пострадали хора.", "date": "2019.02.21", "title": "Кратки новини: Съдът остави в ареста Димитър Желязков"}
{"url": "https://www.dnevnik.bg/razvlechenie/2019/02/21/3393523_kris_hemsuurt_shte_igrae_vuv_film_za_hulk_hogan/", "text": "Австралийският актьор Крис Хемсуърт ще играе кеч звездата Хълк Хоган в биографичен филм на режисьора Тод Филипс и сценариста Скот Силвър, работили заедно по предстоящия филм на DC Comics \"Жокера\", съобщи \"Холивуд рипортър\". Проектът ще бъде подкрепен от \"Нетфликс\", а негови продуценти ще са носителят на \"Оскар\" Майкъл Шугър (Спотлайт), Тод Филипс и Брадли Купър. Хоган бе едно от най-големите имена в кеча, като през 80-те години бе неизменна част от телевизионните екрани в САЩ и не само. Става известен като част от Световната кеч организация, а след това участва и в редица телевизионни поредици, филми и видеоигри. Роден под името Тери Джийн Болеа, Хоган започва кариерата си в края на 70-те години във Флорида и с годините постепенно се превръща в голяма знаменитост в САЩ. Въпреки това през последните повече от 15 години с името му се свързват по-скоро скандали като един дългогодишен съдебен процес, свързан със сексзапис на него и съпругата на негов приятел, приключил със споразумение за десетки милиони долари в полза на Хоган. Биографичният филм обаче няма да включва тези епизоди от живота му. Дори няма да се опита да го обхване целия, а според източници на изданието ще се фокусира върху изгряването на неговата звезда и зараждането на т.нар. \"Хълкмания\". Самият Болеа ще бъде консултант по филма, както и част от екипа на изпълнителните продуценти.", "date": "2019.02.21", "title": "Крис Хемсуърт ще играе във филм за Хълк Хоган"}
{"url": "https://www.dnevnik.bg/razvlechenie/2019/02/21/3393633_kalvin_haris_i_grupata_the_1975_sa_golemite_pobediteli/", "text": "Поп рок групата The 1975 и диджей Калвин Харис бяха основните победители на провелите се в сряда вечер награди \"Брит\", тръгвайки си с по две награди, предаде \"Ройтерс\". The 1975 спечелиха титлата група на годината, както и отличието за най-добър албум за техния A Brief Inquiry into Online Relationships. Шотландският диджей Харис, записвал хитове с Риана и Сам Смит, триумфира за първи път на най-високите британски музикални отличия с наградата за продуцент и британски сигнъл за One Kiss, който е съвместен проект с певицата Дуа Липа. Американската певица и композитор Пинк, която закри събитието с някои от своите най-известни песни, бе наградена за изключителен принос към музиката и стана първият международен изпълнител, който получава отличието. \"Това е твърде много. Да бъда разглеждана в една и съща категория с Дейвид Боуи и \"Бийтълс\", и сър Елтън Джон, и сър Пол Макартни, и \"Юритмикс\", и \"Флийтууд Мак\" е отвъд онова, което мозъкът ми може да осмисли\", каза тя в своята благодарствена реч. Соул певицата Жоржа Смит спечели наградата за най-добра солова изпълнителка, след като миналата година взе и награда \"Изборът на критиката\". Джордж Езра, известен с летния си хит Shotgun, бе отличен като най-добър британски солов изпълнител. За най-добро британско видео наградата отиде при момичешката група Little Mix и тяхната колаборация с Ники Минаж Woman Like Me. В категорията дебют спечели певецът Том Уокър. Ариана Гранде бе отличена като международна солова изпълнителка, а канадският рапър Дрейк - в същата категория при мъжете. Семейство Картър, състоящо се от Бионсе и Джей Зи, бяха определени като най-добра международна група.", "date": "2019.02.21", "title": "Калвин Харис и The 1975 са големите победители на наградите \"Брит 2019\""}
{"url": "https://www.dnevnik.bg/evropa/2019/02/21/3393626_trump_otnovo_zaplashi_s_mita_evropeiskite_koli/", "text": "Президентът на САЩ Доналд Тръмп отново отправи заплаха да наложи допълнителни мита за вноса на европейски автомобили ако преговорите между Вашингтон и Брюксел не приключат с  ново търговско споразумение , предаде \"Франс прес\". Тръмп каза това пред журналисти, след като  в неделя получи доклад  от министерството на търговията за автомобилната промишленост. Съдържание на документа засега остава поверително. Връчването на доклада поставя началото на срок от 90 дни - до средата на май - през който Тръмп трябва да реши дали да наложи или не допълнителни мита за европейски автомобили и оборудване. Такава перспектива буди особено големи безпокойства в автомобилния сектор в Европа, особено в Германия. \"Опитваме се да постигнем споразумение.  Европейците са корави  при воденето на преговори\", каза президентът на САЩ, който вчера се срещна с австрийския канцлер Себастиан Курц. \"Ако не постигнем сделка, ще наложим митата\". В понеделник Европейският съюз предупреди, че ще отвърне \"по бърз начин\" в случай на допълнителни американски мита, но че се надява на позитивен изход след  сключеното през юли споразумение  между председателя на Европейската комисия Жан-Клод Юнкер и Доналд Тръмп. Двамата се споразумяха да се действа в посока споразумение за свободна търговия, съсредоточено върху промишлените стоки. В момента няма официални търговски преговори между ЕС и САЩ. Европейските министри на търговията ще проведат днес и утре в Букурещ неофициална среща, за да решат дали да дадат мандат на комисията да започне преговори за промишлените стоки, включващи автомобилостроенето,  но не и селското стопанство . В момента САЩ облагат с мита от 2.5 на сто сглобените в Европа автомобили и с 25 на сто градските високопроходими коли и пикапите. Произведените в САЩ автомобили се облагат с 10-процентови мита в ЕС. Белият дом обяви в края на май намерението си да наложи мита от порядъка на 25 на сто за вноса на автомобили, за да защити своя автомобилен сектор, символ на американската промишленост. Тогава Тръмп нареди на министерството на търговията да проведе задълбочено разследване, за да се установи доколко е уместно въвеждането на такива мита и какъв би бил техният обхват, основавайки се на член 232 от американското търговско право. Този член се базира на аргументи, свързани с националната отбрана, за да ограничава вноса на стоки в САЩ. Според информирани източници заключенията от това разследване са дали положителен отговор на въпроса дали вносните коли представляват заплаха за националната сигурност. Брюксел вече е подготвил списък с американски стоки на стойност 20 милиарда евро, за които биха могли да се въведат мита, ако Вашингтон реши да вдигне тези за европейски автомобили. През 2017 година малко под половината (8.3 милиона) от общо 17 милиона продадени в САЩ коли са били вносни. Според проучване на института И Уай (EY) мита от 25 на сто върху колите биха стрували 5 милиарда евро на германските автомобилостроители. /БТА", "date": "2019.02.21", "title": "Тръмп отново заплаши с мита европейските коли"}
{"url": "https://www.dnevnik.bg/evropa/2019/02/21/3393645_germaniia_konfiskuva_milioni_evro_svurzani_s_ruska/", "text": "Германските власти обявиха, че са конфискували имущество на стойност 40 милиона евро и още няколко милиона евро в брой по време на разследване, свързано с голяма руска схема за пране на пари, предаде \"Асошиейтед прес\". Федерални следователи и прокурори от Мюнхен казаха, че конфискуваното недвижимо имущество се намира в Централна и Южна Германия. До конфискацията се е стигнало след тригодишно разследване на три физически лица, чиито имена не се съобщават. Около 6.7 милиона евро са били иззети от германски банки и още 11.2 милиона евро от банка в Латвия. Според прокурори предполагаеми приходи от руската схема за пране на пари са били инвестирани в скъпи недвижими имоти в Германия. Руската схема за пране на пари е предвиждала изнасянето на около 22 милиарда долара от Русия в Европа през банки в Молдова и Латвия посредством фиктивни компании. /БТА", "date": "2019.02.21", "title": "Германия конфискува милиони евро, свързани с руска схема за пране на пари"}
{"url": "https://www.dnevnik.bg/sport/2019/02/21/3393617_metodi_tomanov_shte_stane_sporten_direktor_na_levski/", "text": "Методи Томанов ще поеме спортно-техническата власт в \"Левски\" след общото събрание на клуба на 6 март, научи \"Дневник\" от два независими източника. Бившият спортен директор на \"Лудогорец\" ще работи на \"Герена\" и отново ще бъде в тандем с  Георги Дерменджиев . Двамата бяха заедно в \"Лудогорец\" в периода 2011-17, като бяха на различни позиции. Томанов е провел няколко срещи с Васил Божков, който се ангажира да  финансира и оздравява клуба . Бизнесменът се познава добре с Томанов, който беше помощник-треньор в щаба на Стойчо Младенов по времето, когато Божков беше собственик на ЦСКА. Впоследствие Томанов остана в ЦСКА и дълго време беше скаут на червените. През 2011 г. той напусна тима и започна работа в \"Лудогорец\", именно като скаут. От пролетта на 2014 г. Томанов беше повишен в спортен директор, а през  октомври 2018 г. седемкратните шампиони обявиха раздяла с него . По времето на Томанов в \"Лудогорец\" бяха привлечени редица играчи от Бразилия, като той имаше директно участие в трансферите на Вандерсон, Джонатан Кафу и Натанаел. \"Левски\" няма спортен директор от есента на 2017 г., когато тази длъжност беше закрита. През последните години на позицията се смениха Георги Иванов-Гонзо, Станислав Ангелов и Даниел Боримиров. След освобождаването на последния за кратко беше отворена длъжност за \"координатор по спортните въпроси\". Асен Букарев, който я заемаше, обаче напусна след по-малко от три месеца. В последните месеци бившият изпълнителен директор на \"Левски\" Красимир Иванов и собственикът Спас Русев няколко пъти говориха за назначаване на нов спортен директор, но до такова не се стигна. След имената, които се споменаваха беше и вече  освободеният главен скаут Кирил Вангелов . Очаква се на мястото на Вангелов в \"Левски\" да започне Андрей Желязков-Жужо. Изпълнителният директор Павел Колев заяви няколко пъти, че няма да се бърза с назначаването на спортен директор, тъй като се търси подходящият човек.", "date": "2019.02.21", "title": "Методи Томанов ще стане спортен директор на \"Левски\" след общото събрание"}
{"url": "https://www.dnevnik.bg/bulgaria/2019/02/21/3393704_raboteshtite_gradskiia_transport_v_sofiia_iskat/", "text": "Увеличение на заплатите иска Федерацията на транспортните работници \"Подкрепа\" в София. В декларация до кмета на София Йорданка Фандъкова и зам.-кмета по транспорта Дончо Барбалов от столичния авто- и електротранспорт настояват за \"разумен социален диалог\" върху приложена от тях стратегия с искания. Сред тях са допълнително заплащане за допълнително пропътувани километри, формиране на основните заплати чрез коефициенти към минималната работна заплата, премахване на нощния транспорт, обособяване на бус ленти и въвеждане на система за управление на трафика, получаване на заплати за периода на обучение. Шофьорите на градския транспорт в София периодично протестират срещу лошите условия на труд, ниското заплащане и недостиг на водачи.", "date": "2019.02.21", "title": "Работещите в градския транспорт в София искат по-високи заплати"}
{"url": "https://www.dnevnik.bg/sviat/2019/02/21/3393615_krasivata_doktorka_rodi_-_mediite_i_socialnite_mreji_v/", "text": "Сръбският премиер Ана Бърнабич и приятелката ѝ Милица Джурджич вече имат син и сръбските медии, много от тях близки до властта, приветстваха новината в страна, където еднополовите бракове са забранени, а много от жителите се припознават в традиционните ценности. \"Ана Бърнабич е сред първите премиери, чийто партньор роди по време на мандата... и първият в света в еднополова двойка\", съобщи кабинетът на премиера. В медиите изобилстваха заглавия като \"Красивата докторка ( Милица Джурджич  - бел. ред.) роди син Игор\" или \"Ана Бърнабич и партньорката ѝ дадоха  руско име  на бебето\". Тонът в повечето случаи бе положителен или се ограничаваше до съобщението на кабинета, че раждането е минало без проблеми. Онлайн изданието \"Еспресо\" дори прави аналогия между Игор и скандинавското Ингвар, привнесено в Русия от норманите и означаващо \"борец за мир\". В последно време Бърнабич и Джурджич, които не криеха връзката си, започнаха редовно да се появяват на публични места,  пише  \"Телеграф\". Интерес имаше и от медиите на съседни държави - босненското издание \"Кликс\" анонсира новината в \"Туитър\" с коментара, че \"в правителството на Сърбия ще е весело\". В социалните мрежи обаче имаше много непристойни коментари и в резултат министърът на транспорта строителството и инфраструктурата Зорана Михайлович осъди коментарите, като добави, че всяко дете в Сърбия е добре дошло на света и ако политическите заяждания са позволени, злоупотребата с раждането е немислима. През юни 2017 г. Бърнабич  стана премиер за всеобща изненада  на западните медии - дотогава на Балканите не бе имало открито хомосексуален премиер. Критици на президента Александър Вучич и управляващата Сръбска прогресивна партия (СНС) ги обвиняват, че използват Бърнабич  само за да подобрят имиджа  на Белград и да създадат на запад усещане за промяна, а активисти за правата на хомосексуалните я обвиняват, че не прави достатъчно за общността им. Световни медии като Би Би Си и \"Ню Йорк таймс\" обаче отбелязват, че в Сърбия представителите на ЛГБТ общността често стават жертви на нападения и тормоз. \"Сърбия е социално консервативна и хомофобията е често срещана\", а \"конституцията изрично определя брака като (съюз) между мъж и жена\",  пише  Би Би Си. На еднополовите двойки, които нямат право на никакъв вид съюз, не се разрешава и да осиновяват деца. В последните две години Бърнабич се включи в гей паради, но не е коментирала дали иска еднополовите бракове да се узаконят в страната. Местни и регионални медии пишат, че Сърбия може да направи отстъпки в тази сфера (например да разреши гражданските партньорства) в хода на евроинтеграцията си. Вчера Бърнабич трябваше да е в Брюксел, но екипът ѝ обяви малко преди пътуването, че то няма да се състои, без да назове причина.", "date": "2019.02.21", "title": "\"Красивата докторка роди\" - медиите и социалните мрежи в Сърбия са разделени за сина на премиера"}
{"url": "https://www.dnevnik.bg/biznes/2019/02/21/3393660_za_po-malko_ot_mesec_benzina_i_dizela_poskupnaha_s_8/", "text": "За по-малко от месец средните цените на литър от най-масовия бензин (А95) и обикновения дизел са се повишили с 8 стотинки, а на пропан-бутана с 5 стотинки, показва справка в специализирания сайт fuelo.net. След като от ноември те поевтиняваха, за да стигнат нива от 1.95 лв/л за бензина, 2.15 лв/л за дизела и 92 ст. за газта в края на декември, те се задържаха на тези нива до края на януари. Оттогава се забелязва плавно поскъпване и към днешната дата средните цени са 2.03 лв/л за бензина, 2.23 лв/л за дизела и 0.97 лв/л за газта. Обяснението може да се търси в движението на цената на петрола, който от около 50 долара за барел в края на декември, стигна 65.79 долара за барел на 19 февруари. Движението на световните цени на горе вероятно ще продължи, заради несигурността идваща основно от  ситуацията във Венецуела . Поглед към средните цените на горивата на големите вериги днес показва пълно изравняване за пет от най-големите търговци – \"Петрол\", \"Лукойл\", \"Шел\", ОМВ и \"Еко\". Става дума за 2.04 лв/л за бензина, 2.24 лв/л за дизела и 0.97 лв/л за пропан-бутана. През 2016 година Комисията за защита от конкуренция (КЗК) започна разследване, с което да установи съгласуват ли търговците цените на дребно.  Доказателства за споделяне на такава информация бяха открити , но не беше установено да има картел на пазара на горива. През март миналата 2017 година Комисията за защита на конкуренцията постанови шестте най-големи търговци на горива (\"Лукойл България\" ЕООД, \"Еко България\" ЕАД, \"Шел България\" ЕАД, \"ОМВ България\" ООД, \"НИС Петрол\" ЕООД и \"Петрол\" АД) да гарантират, че са предприели мерки срещу споделяне на търговска информация с конкуренцията. След протестите срещу цените на горивата през лятото и есента  КЗК започна проверка  дали това е направено през ноември миналата година, но резултат все още няма. Управляващите пък решиха да променят касовите бележки, които всеки водач получава при зареждане, като от 1 април на тях трябва да има разбивка каква част от сумата идва от цената на горивото, ДДС, акциз и надценка. . Според управляващите  така ще има повече яснота на потребителите за ценообразуването в сектора и няма всички критики да са към правителството. Финансовият министър Владислав Горанов е на мнение, че това ще е в полза и на конкуренцията на пазара на горива.", "date": "2019.02.21", "title": "За по-малко от месец бензинът и дизелът поскъпнаха с 8 стотинки"}
{"url": "https://www.dnevnik.bg/kultura/2019/02/21/3393640_bulgariia_i_turciia_se_sreshtat_v_izlojbata_kakvo_znaem/", "text": "Изложбата Какво знаем/What We Know на турската артистка Есра Ерсен се открива паралелно в галерия \"Алма алтер\" и в Swimming pool днес. Така у нас за пръв път ще бъде показана свързаната с България видеоинсталация A Possible History I/\"Възможна история I\", както и нейното продължение, създадено за 14-ото Истанбулско биенале с куратор Каролин Христов-Бакърджиев, съобщават от Културния център на Софийския университет. Изложбата се състои от два филма, заснети като исторически проучвания на измислен герой на име Е, които ще бъдат поставени в две различни точки на София. В галерия \"Алма алтер\" ще бъде представена \"Възможна история I: Докато мислят, някои си играят с мустака, други кръстосват ръце\" (2013 г.). Инсталацията е разработена за Zentrum Moderner Orient и в нея героят Е пътува до София по следите на османските пратеници и автори, писали за Балканите в края на 19-и и началото на 20-и век. Чрез богат визуален материал – рисунки, текстове и документи от ориенталските колекции на Националната библиотека, Ерсен вади на бял свят един непознат поглед към следосвобожденска България и поставя въпроси за прочита на османското минало у нас.  Паралелно с това в Swimming pool ще може да бъде видяна \"Възможна история II: Tурски герои, китайски дрънкулки\" (2015 г.). Втората инсталация се фокусира върху политическия проект за турска нация, който започва като създаване на въображаемо пространство, преди да се превърне в реално географско място.  \"Какво знаем\" изследва противоречивия въпрос за конструирането на националната идентичност и променливите прочити на историята, като взима за отправна точка общото османско минало на Турция и България. Откриването на изложбата ще се състои  в Северното крило на Софийския университет. То ще бъде последвано от разговор с художничката, куратора на изложбата Виктория Драганова (от Swimming Pool), проф. Александър Кьосев и галериста на \"Алма матер\" Кирил Василев. В деня на откриването двете пространства ще отворят врати в 16.00 часа.  Видеоинсталацията в галерия   ще може да бъде видяна между  , а тази в  - между  .", "date": "2019.02.21", "title": "България и Турция се срещат в изложбата \"Какво знаем\""}
{"url": "https://www.dnevnik.bg/evropa/2019/02/21/3393597_sporut_za_mitata_kakvi_sa_riskovete_za_sasht_i_za/", "text": "Дали американският президент Доналд Тръмп ще се позове на опасенията за националната сигурност и ще наложи наказателни мита на колите, внасяни от Европа? Никой в Европа не знае, но мнозина са обезпокоени. Ето някои въпроси, свързани този проблем. Тръмп даде ясно да се разбере от самото начало, че е готов  да използва митата , за да поправи търговските дисбаланси, които вижда. Сега европейските автомобилопроизводители се чудят дали е техен ред да понесат удара. Малко след като пое властта, Тръмп намекна, че е готов да наложи мито от 35% на внасяните от Германия автомобили. Оттогава \"Фолксваген\", Бе Ем Ве и техните конкуренти се чудят дали ще изпълни заплахата си. Много зависи от това как Тръмп реагира на доклада, който той възложи, за да се изясни дали големият внос на коли представлява заплаха за националната сигурност. Колко са големи митата в момента? В момента има мито от 2.5% за колите внасяни в САЩ. Вносът в ЕС се облага с 10% мито, а в Китай - с 15%. Ако според доклада на министерството на търговия дисбалансът в търговията с автомобили подкопава националната сигурност, тогава президентът има правомощията да наложи специални мита. Докладът, чиито заключения все още не са оповестени публично, бе предаден на президента в неделя. Не е ясно кога той ще реагира, макар че европейските лидери изглежда се готвят за лоши новини. През последните месеци Тръмп намекна за евентуално въвеждане на мита от 25%. Колко важен е американският износ? Асоциацията на германската автомобилна промишленост (VDA) посочва, че германските компании са произвели 16.5 милиона коли миналата година, 5.1 милиона от тях - в Германия. Те са продали 1.34 милиона коли в САЩ. \"Порше\" особено много разчита на американския пазар. Компанията продава всяка четвърта кола в САЩ, където прави една трета от печалбата си. Бе Ем Ве продава 17% от колите си в САЩ, \"Мерцедес\" - 14%, \"Ауди\" - 12%, \"Фолксваген\"- 6%. Изложени ли са на риск американски работни места? За американските производители конкуренцията от Япония и Германия е много голяма. Американският пазарен лидер GM в момента съкращава работни места. От друга страна Бе Ем Ве, \"Мерцедес\" и \"Фолксваген\" са произвели около 750 хил. коли в САЩ миналата година и дават работа на 118 хил. души, включително на работещи като доставчици. Заводът на Бе Ем Ве в Спартанбърг е вторият по натовареност след завода в Шънян в Китай. Всички автомобили с висока проходимост на компанията - от X4 to the X7 - се произвеждат там, включително тези за износ в Европа и Китай. \"Мерцедес\" също прави по-големите си високопроходими автомобили в завода си в САЩ в Тускалуса, включително GLS, GLE и GLE Coupe, които се изнасят за всички пазари, както и автомобилите C Class за продажба в САЩ. Повишеният разход - за клиентите? Всъщност не, като се имат предвид подобни случаи в миналото. Когато Китай наложи мито от 40% върху автомобилите, внасяни от САЩ, които през декември бяха понижени, Бе Ем Ве и \"Мерцедес\" повишиха продажните си цени в Китай съвсем малко. Останалото просто изяде печалбата. Щефан Брацел, директор на Центъра за управление на автомобилния сектор, отбелязва, че клиентите са чувствителни към промените на цените. Когато американското правителство намали стимулите, които насърчаваха покупките на автомобилите \"Тесла\", продажбите пострадаха. \"Не е толкова лесно, дори в сектора на луксозните автомобили,\" каза той. А германските заводи в Мексико? Германските автомобилопроизводители имат някои големи заводи там, а Тръмп неотдавна основно промени мащабно търговско споразумение с Мексико и Канада, което се очаква да бъде ратифицирано от американския Конгрес. Американските производители на коли също внасят много части от Мексико. \"Ауди\" произвежда високопроходимия Q5 в Мексико. Моделът покрива една трета от продажбите на Audi в САЩ. Кога може да се очакват мита? Ако министерството на търговията даде зелена светлина, Тръмп има 90 дни да вземе решение. Трябва обаче да се имат предвид и други променливи, например евентуални ответни мита от ЕС. Възможно е Тръмп да наложи митата по-скоро с надеждата да подсили преговорната си позиция, както направи с налагането на митата върху европейския алуминий и стомана. Брацел отбелязва, че Тръмп е съсредоточен върху целия търговски баланс, което означава, че може да използва заплахата за автомобилните мита, за да получи отстъпки в  търговията със селскостопански продукти  например. Укрепва ли Тръмп американския автомобилен сектор? Бе Ем Ве спря производството на X3 в Спартанбърг, като премести производството в Китай и Южна Африка. Същевременно Бе Ем Ве проучва възможността да прави двигатели в САЩ, а \"Фолксваген\" обсъжда идеята да произвежда електромобили в Щатите. Всеки разбира какво се случва тук: ако искаш да продаваш коли в тази страна, тогава трябва да бъде запазена добавената стойност, каза Брацел. Например преди десетилетие, когато \"Тойота\" изпреварваше американските производители, за да се превърне в един от водещите световни автомобилопроизводители, и тогава имаше натиск от правителството. \"Тойота\" отговори като разшири производствените си капацитети в САЩ. /БТА", "date": "2019.02.21", "title": "Спорът за автомобилните мита: какви са рисковете за САЩ и за Европа"}
{"url": "https://www.dnevnik.bg/sport/2019/02/21/3393715_sudiia_s_deset_macha_prez_sezona_shte_rukovodi_derbito/", "text": "Владимир Вълков е съдията, определен да ръководи дербито между \"Левски\" и ЦСКА в неделя. Негови помощници ще бъдат Мартин Маргаритов и Йордан Петров, а четвърти съдия ще е Ивайло Стоянов. През този сезон Вълков е свирил десет мача от общо 23 кръга, показва статистиката в сайта worldfootball.net. Той е ръководил три мача на ЦСКА, като червените са спечелили и трите, без да допуснат гол. Това са домакинствата срещу \"Дунав\" (3:0) и \"Етър\" (3:0), както и  гостуването на последния \"Верея\" (1:0) . Вълков е бил съдия на един двубой с участието на \"Левски\" - при  загубата с 1:2 от \"Берое\" в Стара Загора . Сините са домакин на ЦСКА на Националния стадион \"Васил Левски\" в неделя в 13.00 часа. В началото на декември той ръководи и  дербито на Пловдив между \"Локомотив\" и \"Ботев\" (0:2) . В десетте си мача през сезона Вълков не е дал нито един червен картон, а жълтите са общо 36.", "date": "2019.02.21", "title": "Съдия с десет мача през сезона ще ръководи дербито между \"Левски\" и ЦСКА"}
{"url": "https://www.dnevnik.bg/evropa/2019/02/21/3393714_laura_kyoveshi_zasega_e_vtora_v_nadprevarata_za_glaven/", "text": "Лаура Кодруца Кьовеши, бившият ръководител на Националната дирекция за борба с корупцията в Румъния, засега е на второ място в надпреварата за поста европейски главен прокурор след гласуване в комитета на постоянните представители на държавите членки (КОРЕПЕР II), предаде сайтът Romania-insider. Всеки от представителите гласува за един от тримата кандидати за позицията на основата на точкова система. Френският кандидат Жан-Франсоа Бонер бе на първо място с 50 точки. Кьовеши и германецът Андрес Ритер получиха по 29 точки. Румънският кандидат първоначално  бе сочена за фаворит , след като комисията за избора отправи препоръките си към Европейския парламент. Следващият етап в процедурата включва изслушване на тримата кандидати на съвместна среща на комисиите по бюджетен контрол (CONT) и по граждански свободи, правосъдие и вътрешни работи (LIBE) в Европейския парламент. Само членовете на LIBE ще гласуват след това. Ако след вота в комисията има промяна в подредбата на кандидатите, ще има преговори между Европейския парламент и Съвета на ЕС, отбелязва в. \"Адевърул\". Според сайта R fi.ro преговорите ще се състоят по време на финландското председателство на Съвета на ЕС, което е през втората половина на 2019 г. Макар Румъния в момента да е европредседател, страната реши да няма правомощия за водене на преговори по този случай, защото има пряк интерес. Кандидатът, избран от държавите членки в съгласие с членовете на Европейския парламент, ще бъде назначен след решение на европейските правосъдни министри и вот в европарламента. Според дипломатически източници на \"Адевърул\" Румъния е дала минимален брой точки на Кьовеши и максимален на френския кандидат. Правосъдният министър Тудорел Тоадер по-рано заяви, че ще направи всичко възможно, за да блокира избирането й. Миналата седмица тя беше  призована за разпит  по обвинения за злоупотреба с правомощия, приемане на подкуп и лъжесвидетелстване. Разпитът в Букурещ трябва да се състои по същото време, по което тя трябва да представи кандидатурата си за европейски главен прокурор пред комисиите в Европейския парламент - на 26 февруари. По време на петгодишния мандат на Кьовеши начело на Националната дирекция за борба с корупцията осъдителните присъди за корупция по високите етажи на властта рязко се увеличиха, което й спечели похвали в ЕС. Миналата година обаче Кьовеши  бе отстранена  по заповед на правосъдния министър. Европейската прокуратура бе създадена от 22 държави - членки на ЕС, включително и Румъния, през 2017 г. и трябва да заработи най-късно до края на следващата година. Тя ще има за задача да се бори срещу финансови измами в ЕС.", "date": "2019.02.21", "title": "Лаура Кьовеши засега е втора в надпреварата за главен прокурор на ЕС"}
{"url": "https://www.dnevnik.bg/zdrave/2019/02/21/3393723_specialisti_ot_centura_za_podkrepa_na_hora_s/", "text": "Възнаграждение от 650 лв. Толкова получават рехабилитатори, кинезитерапевти, физиотерапевти, психолози, логопеди, социални работници и специални педагози, осигуряваща социализация, терапия, подкрепа за хората с увреждания в дневния център за интеграция \"Подкрепа\" в столичния район Слатина. Трудотерапевтите пък взимат 560 лв. Заради ниските доходи, които получават, специалистите ще излязат на протест на 27 февруари от 12 ч. в двора на центъра. А в рамките на един час няма да бъдат обслужвани хората, които получават услуги в центъра. В отворено писмо специалистите изразяват \"дълбоко неудовлетворение и възмущение\", тъй като повече от три години заплатите им не са увеличавани. Отбелязват, че за този период минималната работна заплата е нараснала до 560 лв. Така се получавал парадоксът хора на ниски позиции от обслужващия персонал, без изисквания за образование и висока квалификация, които са на минимална заплата, да получават брутно дори повече от лекари и специалисти с висше образование. \"Всичко това води до понижаване на мотивацията при високо квалифицирания персонал и увеличаване на социалното напрежение сред служителите\", се казва в писмото. \"В последно време широко демонстрираното желание за повишаване качеството на живот на хората с увреждания и ползваните от тях услуги не биха могли да прикрият обстоятелството, че служителите и специалистите в социалната сфера са на дъното по отношение на трудово възнаграждение и социален статус в сравнение с всички категории общински и държавни служители\", допълват те. Центърът е открит през 1999 г. и е дарение на Столичната община от правителството на Република Корея. Центърът е към общината и затова служителите отправят питанията си и до кмета Йорданка Фандъкова. Като искат да знаят защо \"при декларирани огромни бюджетни излишъци от страна на Столичната община за нас никога не се намират средства\". И защо други служители на общината всяка година получават увеличения. Центърът е с капацитет 155 места. Предлага консултации с фамилен терапевт, психолог, логопед, социална рехабилитация, работа със социален и музикален педагог. Има и различни видове двигателна рехабилитация както за деца, така и за възрастни с различни увреждания и болести. Поддържат се курсове за начални компютърни умения, английски, танци, готварски и артистични клубове и други.", "date": "2019.02.21", "title": "Специалисти от центъра за подкрепа на хора с увреждания в Слатина излизат на протест"}
{"url": "https://www.dnevnik.bg/sviat/2019/02/21/3393390_papata_bojiiat_narod_ni_gleda_triabvat_konkretni_merki/", "text": "Папа Франциск откри днес среща на върха във Ватикана, посветена на превенцията на сексуалните посегателства срещу малолетни, извършени от представители на Римокатолическата църква, предадоха световните агенции. Над 30 години след избухването на първия скандал за сексуални посегателства в църквата в Ирландия и в Австралия и 20 години след като скандалът засегна и САЩ, епископи и други висши католически представители в много страни от Европа, Латинска Америка, Африка и Азия или отричат съществуването на такива посегателства, или омаловажават проблема, отбелязва \"Асошиейтед прес\". При откриването на четиридневния форум папата призова 190-те делегати да подготвят конкретни и ефикасни мерки за борба срещу сексуалните посегателства в църквата, предаде \"Франс прес\". \"Божият народ ни гледа и очаква от нас не просто и очевидно осъждане, а да подготвим конкретни и ефикасни мерки\", каза Франциск. Той прикани делегатите да се вслушат в \"гласа на младите, които искат справедливост\". \"Злото\" на  сексуалните посегателства над деца , извършени от свещеници, трябва да бъде трансформирано в разбиране и пречистване, каза папата, цитиран от агенция \"Ройтерс\". Папа Франциск организира срещата на върха, след като не отдаде полагаемото му се внимание на случай с  премълчаване на посегателства  от духовници в Чили. После си даде сметка за допуснатата грешка и обеща нов курс в тази насока, отбелязва АП. Преди срещата на върха във Ватикана пострадали от посегателства от страна на духовници казаха, че искат конкретни мерки, посочва АФП. Жертвите, обединени в инициативата \"Край на злоупотребите, извършени от духовни лица\" и Мрежа на оцелелите от посегателства на свещеници, искат незабавно отлъчване от църквата на сексуалните посегатели и на онези, които ги защитават, и нулева толерантност във връзка със  сексуалните посегателства . Те настояват това да бъде вписано в универсалния закон на църквата още преди края на срещата на върха. Това задължение трябва да се прилага на световно ниво. Жертвите искат и ясна дефиниция на понятието сексуална агресия над малолетен, което ще е от помощ на църковните лидери. Те настояват за публичен регистър на свещениците, които са признати за виновни в агресия над деца. Жертвите искат учредяването във Ватикана на независима комисия за установяване на истината, която да разсекрети църковни архиви, в това число и тези на Светия престол.", "date": "2019.02.21", "title": "Папата: Божият народ ни гледа, трябват конкретни мерки срещу сексуалното насилие"}
{"url": "https://www.dnevnik.bg/bulgaria/2019/02/21/3393745_mrejata_za_decata_obiaviava_konkurs_za_arhitekturen/", "text": "Неправителствената организация \"Национална мрежа за децата\" съобщи, че обявява конкурс за идеен архитектурен проект за изграждане на Къща на децата в София. Конкурсът е отворен за всички архитекти и архитектурни бюра в страната. Задачата е изработване на обемно-пространствена концепция. Целта на проекта е изграждането на център, който да се превърне в знаково място за събития, обучения и срещи, свързани с правата на децата, семейството и младите хора. Къщата на децата трябва да съчетава модерна и атрактивна визия с функционалност и енергийна ефективност. Тя ще осигурява приятелска и развиваща среда за всички български деца независимо от тяхната възраст, семеен и социален статус. Ще предлага обучения за правата на децата, за ролята на институциите, финансова култура и предприемачество, здравна култура, екология и устойчиво развитие, лидерски умения и други теми, които подготвят децата да растат като активни и отговорни граждани. Къщата на децата ще бъде споделен дом и място за обмяна на опит между членовете на Национална мрежа за децата и гражданските организации, работещи с деца и семейства. Тя ще се управлява като социално предприятие и в нея ще бъдат наемани за работа млади хора, излизащи от институции или приемна грижа. Къщата ще бъде построена на бул. \"Христо Ботев\" и ул. \"Софроний Врачански\" 44. Очаква се първата копка да бъде направена в края на 2019 г., а проектът да бъде завършен за около 2 години. Срок за подаване на проектите - 17 часа на 27 март 2019 г. Пълното задание за участие в конкурса, визата за строителство и необходимите документи могат да бъдат изтеглени от обявата, публикувана в сайта на Национална мрежа за децата. За повече информация:  office@nmd.bg", "date": "2019.02.21", "title": "Мрежата за децата обяви конкурс за архитектурен проект за Къща на децата"}
{"url": "https://www.dnevnik.bg/politika/2019/02/21/3393740_upravliavashti_iskat_da_otrejat_zaplatite_na/", "text": "ГЕРБ и \"Атака\" се замислиха как да променят парламентарния правилник, за да лишат депутатите от БСП от тази една трета от заплатите им, която получават, въпреки че не присъстват на заседания. Депутатите на БСП напуснаха парламента в знак на протест срещу промените в Изборния кодекс миналата седмица. След това заявиха, че  няма да се връщат в парламента , а искат предсрочни избори. Ако изпълнят намеренията си, управляващите може да оставят без остатъчната му заплата и депутатът от ДПС Делян Пеевски, който не е идвал в парламента от полагането на клетвата, която му осигурява имунитет. \"Ако инициативата на БСП продължи с месеци, задължително в правилника трябва да въведем нови правила за възнагражденията\", каза лидерът на \"Обединени патриоти\" в парламента и на \"Атака\" Волен Сидеров. Той обясни, че, въпреки че не идват на работа, депутатите от БСП взимат една трета от заплатата си, което е равно на средната за страната заплата (1171 лв. по данни на НСИ - бел. авт.), както и една трета от представителните разходи. Преди Сидеров председателят на правната комисия Данаил Кирилов заяви, че въпросът ще бъде разгледан от правната комисия. Той очаква да се появят извинителни бележки от ръководството на парламентарната група. \"Редно е голяма част от разходите да не бъдат покрити и санкциите да бъдат пределно ясни, и да се знае. Ние, като бяхме извън парламента юни и юли месец 2013 г., не получавахме абсолютно нищо от Народното събрание\", добави Кирилов. \"Вече имахме такова предложение в срещата си с (председателя на парламента - бел. ред.) Цвета Караянчева на обичайните съвети във вторник. Писмено не сме го представили, но ще го представим. ГЕРБ поискаха няколко дни да помислят и да имат някакви съображения. Няма проблем да изчакаме няколко дни\", каза Сидеров. В момента отсъствията на депутатите се извиняват от председателя на парламентарната им група. Така се извиняват и отсъствията на Делян Пеевски. Извинението на отсъствията от председател на парламентарна група също ще мине през промяна в правилника, каза Сидеров. \"Трябва да се променят правилата. Това не е трудно, ще стане бързо\", добави той. \"Няма значение от коя партия си, ако не идваш на работа, няма да получаваш пари\", коментира Сидеров. \"Които от нашите не са редовни, ще се стреснат при това положение\", смята той. Според Сидеров със сигурност в БСП ще има недоволни депутати, ако им се орежат заплатите. \"Вероятно някои от тях разчитат само на това заплащане. Има депутати със свой бизнес, за които не е фатално важно\", обясни Сидеров. Нека да вкарат тези предложения и ще ги обсъдим публично, пред всички към момента правилникът е такъв, длъжни сме да го спазваме, коментира депутатът от ДПС Халил Летифов. \"Ама ми се ще и да водим дебат за какво една част от парламента работи по някакъв дневен ред, който не е актуален, а другата част въобще не работи. Това е по-съществен дебат, отколкото за това какво получават народните представители\", добави Летифов. Според него \"работата на народните представители и на нас всички е да носим тази отговорност, за която са ни изпратили. И смятам, че ние от ДПС правим точно това. Ние смятаме, че народните представители трябва да работят. И те имат ангажименти не само в парламента, а и извън парламента\".", "date": "2019.02.21", "title": "Управляващи искат да отрежат заплатите на отсъстващите депутати от БСП"}
{"url": "https://www.dnevnik.bg/citat_na_deniia/2019/02/21/3393732_citat_na_denia_pchelite_sa_vajni_kolkoto_trump/", "text": "Президентът на САЩ Доналд Тръмп и неговите приятели са на мнение, че промените в околната среда са измислица. Според мен трябва да наблюдаваме околната среда, за да забележим признаците на промяна. Пчелите са важни колкото Тръмп.\" Това заяви председателят на Европейската комисия Жан-Клод Юнкер по време на среща, посветена на гражданското общество и организирана днес в Брюксел от Европейския икономически и социален съвет, предаде БТА. Той съобщи, че в новия бюджет на ЕС до 2027 г. всяко четвърто евро ще бъде насочено за защита на околната среда. Сред гостите на събитието бе  Грета Тюнбер , 16-годишната шведка, прочула се с изказването си в защита на природата на срещата в Катовице през декември. Десетки хиляди младежи протестират по улиците в Брюксел, стотици хиляди правят същото по света, посочи тя в словото си в деня, в който в белгийската столица е насрочен поредният ученически поход в защита на природата. \"Нямаме време да чакаме да пораснем, за да поемем отговорност. Повечето политици не желаят да разговарят с нас и ние също не желаем да разговаряме с тях. Искаме вместо с нас политиците да говорят с учените, да ги чуят. Нямаме други искания освен спазването на постигнатите международни договорености за опазването на природата\", заяви Тюнбер. По нейните думи има още 11 години преди настъпването на необратими верижни промени извън човешкия контрол. Тюнбер допълни, че целите на ЕС за намаляването на вредните газове до 2030 г. трябва да бъдат утроени. Тя призова възрастните да се присъединят към младите природозащитници. Заехме се да разчистваме стореното от вас и няма да спрем, докато не приключим, завърши словото си Тюнбер. За тоалетните казанчета Юнкер заяви, че когато е поел поста, е отказал да подкрепи въвеждането на общоевропейско изискване за работата на тоалетните казанчета. По неговите думи подготвяната промяна е щяла да доведе до спестяване на енергия, но той не можел да застане пред медиите и да защити предложението, защото обещал комисията да се занимава само със значими въпроси.", "date": "2019.02.21", "title": "Цитат на деня: Пчелите са важни колкото Тръмп"}
{"url": "https://www.dnevnik.bg/biznes/turizam/2019/02/21/3393736_zakonut_za_koncesiite_da_ne_se_prilaga_za_plajovete/", "text": "Концесиите за услуга на морските плажове се предоставят, изпълняват и контролират при условията и по реда на Закона за устройството на Черноморското крайбрежие, а не по Закона за концесиите. Това предвижда  проект на Закон за изменение и допълнение на Закона за концесиите , качен вчера за обществено обсъждане на портала за обществени консултации на Министерския съвет strategy.bg. От оповестените документи се разбира, че вносител на поправките е Министерството на туризма. Буквално преди дни искане за такава промяна отправи Националният борд по туризъм, който обяви, че в момента има правен вакуум за отдаването на плажовете. Така концесиите на плажовете ще се определят от министъра на туризма, а не по общия ред, определен от Закона за концесиите. Това и в момента е така, но с временни промени, приети през 2016 година и  удължени година по-късно . Преди два месеца  управляващите направиха още един опит  да удължат това временно положение, но не успяха и сега се внасят въпросните промени. Всъщност новият проект на закон е своеобразна победа на министъра на туризма Николина Ангелкова над бившия вицепремиер Валери Симеонов, с когото бяха дълго в публичен конфликт за това как държавата трябва да управлява сектора. Идеята концесии да се дават по променения Закон за концесиите беше именно на лидера на НФСБ.  Според Симеонов  при сегашното положение по най-непрозрачен начин се раздават плажове на приближени фирми и групировки. Всички плажни концесии при министъра на туризма Промените предвиждат министърът на туризма да се занимава с всичко по концесиите от подготовката, през провеждане на процедурите, до сключването на договорите и контрола за изпълнението им. Ролята на Министерския съвет е да дава финалното одобрение за избраните концесионери. Управляващите казват, че промяната е нужна, защото Върховният административен съд спря наредбата, която да регулира подробностите по даването на концесии по Закона за концесиите, а делото по документа ще се гледа по същество чак в началото на лятото, когато сезонът ще е започнал. В мотивите, които поясняват, защо е нужна промяната, се посочва, че към настоящия момент има голям брой неохраняеми морски плажове и изтичат сроковете на много концесионни договори. \"Държавният интерес е морските плажове да бъдат отдадени на концесия, за да може държавата да печели от дейностите на морските плажове, а не да извършва разходи за тях\", е записано още в тях. В мотивите към проекта за промени се посочва също, че новият ред е нужен, за да бъде съобразено българското законодателства с европейска директива, която предвижда концесии по Закона за концесиите да се дават, ако обектът на концесията има годишен приход над 5 млн. евро, а почти всички български плажове масово са под този праг. Според авторите на проект на Закон за изменение и допълнение на Закона за концесиите с промените ще се създаде по-кратка и проста процедура, при ясни и прости правила. Посочва се също, че сключването на договора за концесия, неговото изменение и прекратяване, се доближават максимално до правилата, разписани в Закона за концесиите, но съобразени със спецификата на необходимостта да се обезпечат задължителните дейностите по морските плажове и предоставянето на допълнителни услуги. Освен това се създавала гъвкава правна рамка, която да отговаря в максимална степен на особеностите при управлението на морските плажове, да е ориентирана еднакво добре както към гарантиране на законосъобразното им ползване и защита интересите на посетителите, така и към бизнеса. Поглед към текстовете показва, че концесиите ще се дават за срок до 20 години. При определени обстоятелства той ще може да се удължава с до една трета. Минималният размер на концесионното възнаграждение или наемната цена, ще се определя по методика, приета от Министерския съвет по предложение на министъра на туризма. Предвидено е половината от сумата на концесионното възнаграждение или наемната цена да се превежда по бюджета на общината, на чиято територия се намира съответният плаж, при условията и по реда на Закона за концесиите. В съобщение до \"Дневник\" от министерство на туризма уточняват, че новите предложения връщат досегашният ред, който е бил работещ. \"Целта е облекчаване на административната тежест за бизнеса, привличане на инвестиции и обезпечаване на възможно най-много морски плажове със задължителните дейности\", се казва в мейла.", "date": "2019.02.21", "title": "Ангелкова поиска със закон управлението на концесиите за плажовете"}
{"url": "https://www.dnevnik.bg/razvlechenie/2019/02/21/3393712_veriga_kina_zaplashi_da_boikotira_nagradite_bafta/", "text": "Една от най-големите вериги кина във Великобритания, Vue, заплаши да бойкотира БАФТА след успеха, който пожъна \"Рома\" на Алфонсо Куарон на  церемонията по връчване на наградите  в началото на миналата седмица. Филмът получи общо 4 награди, сред които двете най-големи - за най-добър филм и за режисура. В отворено писмо изпълнителният директор на веригата Тим Ричардс обяви, че БАФТА са нарушили своите собствени правила, позволявайки на \"Рома\" да се съревновава с останалите заглавия за наградите. \"Ние вярваме, че БАФТА не отговори на очакванията към своите по принцип високи стандарти тази година, като избра да подкрепи и промотира \"филм, създаден за телевизия\", който повечето зрители нямаха възможност да гледат в кината\", каза той.  \"Натъжава ме, че академията (Британската академия за филмово и телевизионно изкуство - бел. ред.) избра да игнорира възможността да защити принципите си. Съжалявам, че в бъдеще ние няма да сме в състояние да подкрепяме наградите БАФТА, освен ако академията не реши да преосмисли критериите си за подбор на филмите\", допълни Ричардс. Правата за разпространение на \"Рома\" бяха купени от \"Нетфликс\", които решиха да пуснат филма в кината за съвсем малко, преди да го излъчат. Според Ричардс обаче независимо от това, че Куарон е \"невероятен\" режисьор, когото той \"цени и уважава\", ограниченото разпространение на \"Рома\" по кината би трябвало да го изключи от съревнованието за наградите БАФТА. Ричардс цитира правилата на БАФТА, според които \"филмите не трябва да бъдат излъчени в кината единствено за да се квалифицират за наградите\". Според него е напълно ясно, че \"Нетфликс\" са разпространили \"Рома\" проформа. Филмът е излъчен в по-малко от 1% от британските киносалони, което Ричардс отдава на користната цел лентата да има възможност да вземе награда. Изпълнителният директор на веригата кина Vue не е доволен и че \"Нетфликс\" не са уважили боксофиса, защото филмът е бил в кината за прекалено малък период от време, преди да бъде излъчен по телевизията. \"Представете си какво послание щеше да изпрати академията, ако \"Нетфликс\" бяха принудени да се съобразят с правилата, подчертаващи, че филмите трябва да бъдат широко разпространени по кината\", изтъкна Ричардс. В изявление по случая БАФТА отрекоха каквото и да е неспазване с регламента на наградите. \"Комитетът по подбор на филмите е доволен, че всяко заглавие в тазгодишната надпревара покриваше критериите, които включват смислено разпространение на филмите във Великобритания... Ние всяка година преразглеждаме критериите си, като внимателно се консултираме с филмовата индустрия, за да сме сигурни, че нашите правила все още изпълняват целта си\", пише в изявлението на БАФТА.", "date": "2019.02.21", "title": "Верига кина заплаши да бойкотира наградите БАФТА заради \"Рома\" на Куарон"}
{"url": "https://www.dnevnik.bg/sviat/2019/02/21/3393769_karakas_naredi_mestnite_kompanii_da_otkrivat_smetki_v/", "text": "Представители на венецуелското правителство на Николас Мадуро са поръчали на около 50 директори на местни компании за потребителски изделия да открият банкови сметки в Русия, Турция, Китай и Индия и да започнат да развиват отношения с тези страни, предаде агенция \"Блумбърг\", като се позова на източници, запознати със състоялата се среща. Финансовото министерство ще организира семинари, за да се научат шефовете на компаниите да откриват чуждестранни сметки, посочи един от източниците. Компаниите също така са предупредени, че опитите да се наруши производственият ритъм, за да се дестабилизира правителството, ще доведат до ответни мерки. На срещата, организирана от вицепрезидента по икономическите въпроси Тарек Ел Аисами и министъра на вътрешната търговия Уилям Контрерас в президентския дворец в Каракас в понеделник, ръководителите на компании са получили инструкции да не повишават цените на продукцията си. Около петдесет страни, включително САЩ и 23 страни - членки на ЕС, признаха или подкрепят председателя на венецуелския парламент  Хуан Гуайдо,  който се самопровъзгласи за временен президент на 23 януари. Мадуро определи случилото се като опит за преврат и заяви, че къса дипломатическите отношения със САЩ. В негова подкрепа се обявиха Русия, Беларус, Боливия, Иран, Китай, Куба, Никарагуа, Салвадор, Сирия и Турция.", "date": "2019.02.21", "title": "Каракас нареди местните компании да откриват сметки в Русия, Турция, Китай и Индия"}
{"url": "https://www.dnevnik.bg/biznes/imoti/2019/02/21/3393746_investitori_jilishtata_poskupvat_i_zaradi_mudnata/", "text": "Общинската администрация успява да осигури подписи под протокол от заседание на експертен съвет за същото време, за което строителният предприемач вдига сграда в груб строеж, тоест - за два месеца. Това сравнение направиха на пресконференция членовете на ръководството на Националната асоциация на строителните предприемачи. Те се оплакаха от мудността и бездействието на администрацията, обяснявана с фрази като \"болна е колежката\", заради което се оскъпяват новите жилища и се поставя под въпрос заплащането на строителните работници. Докато инвестиционният процес при изграждането на една жилищна сграда от проекта до влизането на живеещите отнема средно 2.5 г. в развитите страни, в България процесът продължава по 5-10 г., коментираха инвеститорите. Според тях докато в нормативната уредба ясно са описани процедурите, чиновниците поставят нови неясни изисквания в хода на преписката, не спазват сроковете, прилагат мълчаливия отказ. \"Обектът гние в папки, а в същото време работникът си чака заплатата, а обектът поскъпва\", обобщи Красимир Шалев, управител на строително-инвестиционна компания с близо 30-годишен опит. Като друг пример за нормативен произвол той даде случая с частните терени, чието предназначение е променено от строителство на озеленяване. Държавата или общината нямат срок, в който да отчуждят терена, собственикът не може да го загради, няма инвестиционен интерес да го облагороди, но е длъжен да плаща такса смет, тоест - да трупа разходи. Така вместо да се превърне в квартална градинка, парцелът с годините запустява и се използва единствено за незаконно паркиране. Какъв град искаме Асоциацията, която обединява инвестиционните компании в строителството, настоява бъдещият Общ устройствен план на София да даде яснота как и в какви срокове общината планира да развива инфраструктурата на отделните райони на града, за да се избегнат грешките от миналото, когато строителството на жилища изпреварваше с години благоустройствените дейности. \"Много от новите квартали се развиват хаотично - скъпи сгради се разполагат в необлагородени терени\", коментира председателят на управителния съвет на асоциацията Георги Шопов. \"Сега е моментът да се замислим как искаме да се развива София - като град с ясно обособени \"спални\" и бизнес зони или с територии със смесено предназначение. Световната практика сочи, че решение за намаляване на трафика между тези райони е възможностите за работа и живеене в рамките на едно място. Натовареността на транспортните връзки е проблем, който назрява все повече у нас и налага кардинални промени. Затова вярваме, че при планирането трябва да се залагат повече зони със смесено предназначение\", добави той. Какви жилища се търсят През миналата година в София са започнати 7000 нови жилища с 60% повече от предходната, сочат данните на Националния статистически институт. Според предприемачите обаче пазарът в столицата се нуждае от около 15 хил. нови жилища годишно. Въпреки увеличеното предлагане в определени райони търсенето продължава да е по-голямо и така е постигнат среден ръст на цените от около 7.5% годишно, коментира Асен Чавдаров. Той и колегите му прогнозират, че през тази година ръстът ще се забави до 5% именно заради изоставащото предлагане на фона на голямото търсене. По данни на асоциацията с една средна заплата в София в момента може да се купят 0.6 кв. м жилищна площ, докато в Лондон и Париж - 0.1 кв. м. Развитието на транспортната мрежест разширява фокуса на купувачите, засилва се интересът към \"Хаджи Димитър\" и \"Овча купел\", доскоро пренебрегвани заради отдалечеността и слабо развитие транспорт, добави Аспарух Делев. Представителите на асоциацията очакват търсенето на ново строителство да продължи заради лошото състояние на стария сграден фонд и прилагането на съвременни технологии в новите начинания. Тъй като купувачите са основни млади хора с добри заплати, те очакват повече технологични решения, добави Аспарух Делев.", "date": "2019.02.21", "title": "Инвеститори: Жилищата поскъпват и заради мудната администрация"}
{"url": "https://www.dnevnik.bg/evropa/2019/02/21/3393764_ungariia_e_priela_stotici_bejanci_ot_venecuela/", "text": "Унгария е приела стотици бежанци с унгарски произход от Венецуела в рамките на програма, включваща местна благотворителна организация, предаде \"Ройтерс\", позовавайки се на сайта index.hu. Според него Унгария е започнала програмата преди близо година с помощта на унгарската благотворителна фондация към Малтийския орден, която е уредила прехвърлянето на търсещи убежище от Венецуела в Унгария. По думите на служител в правителството заради унгарския произход на бежанците няма противоречие между дългогодишната политическа кампания на премиера Виктор Орбан срещу имиграцията в Европа и венецуелската програма. \"Те, както всички други унгарци, имат правото да се завърнат у дома\", заяви шефът на кабинета на Орбан Гергели Гюлаш, като уточни, че първите бежанци по програмата са пристигнали в Унгария миналата година. Според сайта Index Унгария е осигурила самолетни билети, настаняване, курсове по култура и език на бежанците, както и документи, позволяващи им да си намерят работа. Досега Унгария е приела около 300 души. Бежанците първоначално били настанявани в хотели в провинцията, но някои вече успели да си намерят работа в Унгария. По данни на Index около 5 хил. унгарци са емигрирали във Венецуела, най-вече след Втората световна война.", "date": "2019.02.21", "title": "Унгария е приела стотици бежанци от Венецуела"}
{"url": "https://www.dnevnik.bg/sviat/2019/02/21/3393776_fich_moje_da_poniji_oshte_kreditniia_reiting_na/", "text": "Международната рейтингова агенция \"Фич\" (Fitch) може да понижи кредитния рейтинг на Великобритания, който в момента е на равнище АА, предадоха агенциите \"Франс прес\" и \"Ройтерс\". Причината е нарастващата несигурност около  преговорите между Великобритания и ЕС  по излизането на Лондон от евросъюза следващия месец. Агенцията реши днес да постави под \"отрицателно\" наблюдение дългосрочния дълг на страната, очаквайки окончателните резултати от преговорите между  Лондон и Брюксел . Това сочи евентуална възможност за понижаване на сегашния кредитен рейтинг. \"Фич\" ще вземе решението по рейтинга, когато се запознае с условията по \"развода\". Агенцията предвижда да обяви оценката си на 26 април. Вчера британският премиер  Тереза Мей  имаше конструктивни преговори в Брюксел, търсейки отстъпки по сделката за Брекзит от скептичния ЕС. Изтича времето, в което Мей може да получи одобрение за плановете си от британските депутати преди срока 29 март. Британската икономика ще бъде засегната от това как ще бъде уреден Брекзит, посочва \"Фич\". Икономическият растеж се е забавил до 0.2 процента през четвъртото тримесечие спрямо 0.6 на сто предходното тримесечие. Така реалният растеж за 2018 година е 1.4 процента, отбелязва \"Фич\". Ако Великобритания излезе от ЕС без споразумение за търговията, границата и други въпроси, страната е изправена пред риск от рецесия, която по размер може да бъде съотносима с рецесията от началото на 90-те, когато британският брутен вътрешен продукт се понижи с 2 процента за шест тримесечия, отбелязва агенцията. \"Фич\" посочва, че за момента приема, че Брекзит без споразумение ще бъде избегнат, а брутният вътрешен продукт ще нарасне с 1.6 процента тази година и 1.8 процента през 2020 година.", "date": "2019.02.21", "title": "\"Фич\" може да понижи още кредитния рейтинг на Великобритания заради Брекзит"}
{"url": "https://www.dnevnik.bg/skorost/2019/02/21/3393772_fotogaleriia_namek_za_elektricheskoto_budeshte_na_pejo/", "text": "На 18 октомври 2018 г. \"Пежо Спорт\" обяви, че ще разработва високодинамична гама от серийни електрически превозни средства. Днес, като прелюдия към тази нова продуктова линия, френският концерн представи концептуалния автомобил 508 Peugeot Sport Engineered, който официално ще дебютира на автосалона в Женева (5 – 17 март).", "date": "2019.02.21", "title": "Фотогалерия: Намек за електрическото бъдеще на \"Пежо\""}
{"url": "https://www.dnevnik.bg/sport/2019/02/21/3393724_parij_2024_predloji_breikdensut_da_vleze_v/", "text": "Брейкденсът е сред спортовете, които организаторите на летните олимпийски игри желаят да включат в програмата на форума. Другите спортове, за които се планира да влязат в надпреварата, са скейтборд, сърф и катерене. Последната дума ще има Международният олимпийски комитет (МОК), който ще обсъди предложението на събрание в края на март. Финалното решение за спортовете, които ще влязат в програмата на Париж 2024, ще бъде взето през декември 2020 г. Брейкденсът дебютира в програмата на младежките олимпийски игри в Буенос Айрес през 2018 г. Включването на спорта предизвика положителни реакции, като златните медали спечелиха руснака Сергей Чернишев и японката Раму Кавай. Ръководителят на организационния комитет за Париж 2024 - Тони Естанге, който е трикратен олимпийски шампион в кану-каяка, заяви, че новите спортове ще направят игрите по-артистични. Организаторите допълниха, че включването на брейкденса е \"очевиден избор\", след като Франция е на второ място по брой практикуващи след САЩ. Включването на нови спортове в олимпийското движение има за цел да внесе разнообразие и да се привлече интереса на младите. В програмата за Токио 2020 влизат скейтборд, сърф, спортно катерене и карате. Бейзболът и софтболът се завръщат след 12-годишно прекъсване. ", "date": "2019.02.21", "title": "Париж 2024 предложи брейкденсът да влезе в олимпийската програма"}
{"url": "https://www.dnevnik.bg/biznes/2019/02/21/3393797_globata_za_otkaz_ot_uchastie_v_prebroiavaneto_na/", "text": "Глобата за отказ от предоставяне на данни за Преброяването на населението и жилищния фонд през 2021 г., ще е 160 лв. Това предвижда законът за преброяването, одобрен днес окончателно от Народното събрание, съобщи БТА. Депутатите определиха, че преброяването ще се осъществи между 22 януари и 15 февруари 2021 г. Електронното преброяване ще е между 22 и 31 януари, а преброяването по домовете - между 8.00 часа на 1 февруари и 20.00 часа на 15 февруари. Данните, които гражданите ще съобщават на статистиците (например адрес), трябва да са валидни към 22 януари. Периодът за подготовка и провеждане на преброяването е съобразен с подготовката и провеждането на два изборни процеса през 2021 година - за народни представители и за президент и вицепрезидент, с оглед на ангажиментите на общинските администрации в изборния и преброителния процес. Според закона ще бъде задължително лицата да попълват данни за етническа принадлежност, вероизповедание и здравен статус. Един от възможните отговори обаче ще бъде \"не желая да отговоря\", което е възможност да се избегне конкретно посочване. В отговор на журналистически въпрос дали преброяването ще обхваща и социалния пол, председателят на Националния статистически институт (НСИ) Сергей Цветарски уточни, че ще се посочва само биологичният пол. Предстоящото преброяване ще е най-мащабното изчерпателно статистическо изследване у нас, каза той. Досега са проведени 17 преброявания на населението като последното е през 2011 г. В ЕС преброявания се провеждат на всеки 10 г., а България прилага това правило от 2001 г. Новоприятият закон установява, че поверителността на данните ще бъде спазена. Очакваните разходи са 38.3 млн. лв. като в тях е включено и разработването на нова електронна платформа за преброяване. След приключване на преброяването Националният статистически институт ще разполага с информация за броя и структурата на населението по пол, възраст, образование, икономическа активност, професия, икономическа дейност и други демографски, социално-икономически и етнокултурни признаци. Преброяването ще осигури и информация за броя и основните характеристики на сградния и жилищния фонд в страната, както и за жилищните условия. Резултатите от преброяването ще се използват както за нуждите на централната и местната власт, бизнеса, научната общност и неправителствения сектор в страната, така и за нуждите на европейската статистика, съобщи пресцентърът на НСИ.", "date": "2019.02.21", "title": "Глобата за отказ от участие в преброяването на населението ще е 160 лв. (коригирана)"}
{"url": "https://www.dnevnik.bg/zelen/2019/02/21/3393812_beur_grils_e_zaplashen_ot_globa_za_ekonarusheniia_v/", "text": "Фирма, организирала заснемането в България на епизод от документалната поредица на Беър Грилс за оцеляване в дивата природа, ще бъде глобена за неспазване на режимите в Национален парк \"Рила\", съобщиха от Министерството на околната среда и водите. От санкция, но като физически лица, са заплашени също Беър Грилс и неговият партньор в приключението – танцьорът Дерек Хъф. Дирекцията на парка вече е съставила актове за нарушенията при заснемането на лентата на фирмата. До това се стига след изпратен сигнал до фейсбук страницата на министерството. Той е свързан с епизода \"Планината Рила – България – В дивата пустош с Беър Грилс и Дерек Хъф\", който е излъчен по \"Дискавъри ченъл\". От изпратения филмов материал се виждало, че нарушенията включват навлизане и плуване в Каракашево езеро (може да се види около 32-та минута на видеото), палене на огън, ловене и умъртвяване на животински видове. След подаване на сигнала ръководството на парка направило проверка по случая. Установило се, че филмът е заснет на 25 и 26 юни 2017 г. в Парков участък Боровец, на територията на НП \"Рила\". Екипът имал разрешение за снимки, \"при стриктно спазване на режимите и нормите, определени в Закона за защитените територии и Плана за управление на Национален парк \"Рила\". Снимачният екип бил придружен и от служителите на парковата охрана, които обаче не станали свидетели на извършените нарушения. Съгласно Закона за защитените територии виновната за провиненията компания може да бъде глобена от 1000 до 10 000 лв. От санкция между 500 до 5000 лв са заплашени и Беър Грилс и Дерек Хъф като физически лица. В съобщение до медиите от \"Дискавъри комюникейшън\" казват, че за реализацията на продукцията са издадени всички необходими административни документи и специални разрешителни от страна на природния парк, а цялостното заснемане е проведено под наблюдението на определените от парка отговорни служители. Уточнява се също, че самата поредица не е продукция на \"Дискавъри\", а е външна такава. \"Вярваме, че красотата на България заслужава да бъде представена по достоен начин не само у нас, но и в целия свят, което е основна цел и задача на този конкретен епизод\", завършва позицията. През лятото сериозен обществен отзвук предизвика  влизането на играещи хоро в езерото \"Бъбрека\" в Рила . Министерството на околната среда съобщи, че ще има санкции.", "date": "2019.02.21", "title": "Беър Грилс е заплашен от глоба за еконарушения в парк \"Рила\"(видео)"}
{"url": "https://www.dnevnik.bg/razvlechenie/2019/02/21/3393832_snimka_na_denia_bionse_i_djei_zi_se_klaniat_na_megan/", "text": "Бионсе и Джей Зи пред портрет на херцогинята на Съсекс, на който тя носи корона. По този начин, в записано предварително видеосъобщение двамата приеха наградата \"Брит\" за най-добра международна група. Тя им бе връчена на церемония в Лондон в сряда вечерта, на която те не присъстваха лично. Бионсе след това публикува снимка от сцената в Инстаграм профила си и написа: \"В чест на Месеца на афроамериканската история, се кланяме пред една от нашите Меланирани Мони.\" С това тя прави препратка към видеото към песента им Apesh*t, в което те стоят пред портрета на Мона Лиза в парижкия \"Лувър\". За наградите \"Брит\" обаче двамата пресъздават тази сцена от видеото с портрет на Меган Маркъл, а Бионсе допълва: \"Поздравления за бремеността ти! Желая ти толкова много щастие!\" Според музикалния редактор на \"Гардиън\" Лаура Снейпс, решението им да приемат наградата пред портрет на Меган е бил истински \"уау\" момент. В свой туит тя го определя като много стилен и ясен начин да изразят подкрепата си към чернокожите жени, които са мишена на британските таблоиди. Други в социалните мрежи коментират, че видеото на Джей Зи и Бионсе е било послание към медиите и начин да заявят подкрепата си към Меган. Херцогинята, която се омъжи за принц Хари миналата година, е обект на множество заглавия тази година. Мнозина изразиха загрижеността си, че част от медиите се отнасят негативно към Меган Маркъл, която в момента е бременна около седмия месец. Преди около седмица  Джордж Клуни коментира , че медиите се отнасят към нея по начина, по който се отнасяха и с покойната принцеса Даяна, която почина в катастрофа след преследване с папараци в Париж.  Портретът на херцогинята, използван във видеото на Бионсе и Джей Зи, е от корицата на списанието на възпитаниците на щатския колежански женски клуб Kappa Kappa Gamma. Меган е била негов член между 2001 и 2003 г., когато посещава Северозападния университет. Авторът на портрета - художникът и илюстратор Тим О'Брайън - е правил в миналото и подобна картина с Бионсе, в която поп звездата е изобразена в стила на кралица Елизабет I. В \"Туитър\" О'Брайън сподели, че му е било интересно да види портрета си зад Джей Зи и Бионсе и поздравява двойката за отличието. ", "date": "2019.02.21", "title": "Снимка на деня: Бионсе и Джей Зи се \"кланят\" на Меган Маркъл"}
{"url": "https://www.dnevnik.bg/bulgaria/2019/02/21/3393867_sds_pita_krasimir_vulchev_zashto_se_subira_informaciia/", "text": "\"Защо е нужно да се събира информация за сексуалната ориентация на подрастващите и за какво може да бъде използвана тя?\" Този въпрос задава на министъра на образованието Красимир Вълчев партия СДС в позиция по повод програмата SELFIE, разпространена от Министерството на образованието и науката (МОН) в училища. В разработената от Европейската комисия за насърчаване на иновативното образование анкета има 4 варианти за отговор на въпрос, в който трябва да посочат пола си - \"момче\", \"момиче\", \"друго\" и \"предпочитам да не казвам\".  Чрез SELFIE трябва да се планира бъдещата дигитализация на българското образование. Анкетата се провежда в 28 държави членки на Европейския съюз, е отговорило министерството на въпрос на БНТ защо в нея за пол фигурира графа \"друго\", при положение че това противоречи на българското законодателство. Методологията е ангажимент на Европейската комисия, а МОН единствено било разпространило информацията по училищата, са обяснили от министерството. \"Ако спазвате основния закон, защо прилагате папагалски европейски директиви, без да се съобразявате с него? Ако не го спазвате, как изпълнявате функциите си в една от най-важните институции на държавата - образователното министерство?\", пита СДС в позицията си и настоява \"ресорният заместник-министър, допуснал да се стигне до това безобразие, да понесе своята отговорност\". По-рано днес Красимир Вълчев обяви пред БНР, че МОН е готово да поиска от Европейската комисия да се премахне този въпрос от анкетата. Над 900 български училища до момента са попълнили анкетата. \"Неведнъж съм казвал, че не подкрепям проповядването на джендър идеологията. Не можем да го махнем. Той е един за всички. Не е преведен дори от нас. Може единствено ЕК, по наша молба, да го направи. Ще отправим такава молба, ако има обществено напрежение. Честно казано, аз не съм усетил такова обществено напрежение\", каза Вълчев.", "date": "2019.02.21", "title": "СДС пита Красимир Вълчев защо се събира информация за сексуалната ориентация на децата"}
{"url": "https://www.dnevnik.bg/sport/2019/02/21/3393868_italianec_stana_sporten_direktor_na_cska/", "text": "Италианецът Кристиано Джарета беше назначен за спортен директор на ЦСКА. От \"Българска армия\" обявиха, че 50-годишният специалист е подписал договора си, но не посочиха срока. Миналото лято той беше свързван със същия пост в \"Левски\", но до споразумение не се стигна. Джарета е бивш футболист и в последните години е натрупал ръководен опит. Той е бил спортен директор в \"Новара\" при изкачването на отбора в Серия А, както и в \"Удинезе\" и \"Асколи\". Джарета заяви, че ще се постарае да даде на ЦСКА целия си опит. \"Убеден съм, че ще постигнем възможно най-добрия резултат. Надявам се, че подкрепата ми ще помогне да се вдигне нивото на отбора\", каза той пред клубната телевизия. Според него ЦСКА има добри футболисти. Италианецът благодари на \"семейство Ганчеви\" (собственикът на \"ЦСКА-София\" Гриша Ганчев и сина му Данаил Ганчев) за предоставената възможност и заяви, че с тях е уточнил детайлите около бъдещата си работа.", "date": "2019.02.21", "title": "Италианец стана спортен директор на ЦСКА"}
{"url": "https://www.dnevnik.bg/sviat/2019/02/21/3393273_afganistanskiiat_heroin_trugva_po_novi_putishta/", "text": "Чуждестранни експерти констатират напоследък промени в трафика на афганистански хероин за европейските страни. Освен традиционните маршрути - балканския, северния (през държавите от Централна Азия и Русия) и южния (през Пакистан и Индия), наркобароните все по-активно разработват и африканския. Той тръгва от пристанищата на Иран и Пакистан. Оттам наркотиците се доставят по море в африканския континент. Първите партиди афганистански хероин бяха конфискувани през 2010 г. в Кения и Танзания, включително Занзибар. Последваха пратки за Сомалия, Мозамбик, Мадагаскар и Република Южна Африка. Оттам хероинът се прехвърля в Европа било по суша до крайбрежието на Средиземно море и после в страните от Южна Европа, било - както в случая с РЮА, по море до западноевропейски пристанища. Широкият спектър от линии за товарни и въздушни превози, открити в Африка и преминаващи през нея, осигурява множество възможности за наркотартелите. Африканският континент с всяка година играе все по-важна роля в транзитирането на афганистански хероин за Европа. Сред причините, накарали наркомафията да потърси нови маршрути за прехвърляне на афганистански хероин, ще отбележим активните контрамерки, вземани от иранските правоохранители. Всяка година иранските полицаи и граничари по границите с Афганистан и Пакистан изземат над 200 тона дрога, а през 2018 г., както заяви шефът на наркополицията бригаден генерал Мохамад Масуд Захедан, са спрени 700 тона. Освен готов хероин се пренасят опиум, морфин и хашиш. Често пъти акциите на иранските наркополицаи прерастват в ожесточени бойни сблъсъци с наркокуриерите. В средата на декември м. г. в окръг Сербаз от провинция Систан и Белуджистан, граничеща с Пакистан, сили на реда бяха принудени придружавали голяма партида наркотици. Двама контрабандисти бяха убити, още двама - заловени. Общият обем на конфискуваната дрога бе 4011 кг, включително 3373 кг опиум, 373 кг морфин, 196 кг хашиш, близо 45 кг хероин и 23 кг други наркотични вещества. Малко преди началото на 2019 г. в същата провинция, но този път в окръг Сераван край пакистанската граница, бе спряна нова голяма партида наркотици - 4600 кг опиум, превозвани с три автомобила. У наркокуриерите, придружавали товара, бяха открити ръчен гранатомет, ръчна картечница и няколко автомата. В навечерието на Нова година в съседната провинция Хорасан-е Януби бе осуетен опит на контрабандисти да пробият границата с Афганистан; камионът им бе натоварен с 1120 кг хероин. През 2018 г. наркополицаите от Хорасан-е Януби успяха да спрат общо 30 тона дрога и да разбият 55 групи трафиканти. През януари т. г. иранските тайни служби откриха при проверка на морски контейнери в южно пристанище умело маскиран товар хероин, общо 618 тона. Пратката бе предназначена за изпращане в Европа по африканския маршрут. Иранските спецслужби своевременно. Понякога наркотици, скрити в морски контейнери, успешно стигат до бреговете на Европа. През ноември м. г. например италианската полиция откри 270 кг хероин на борда на кораб, пристигнал в Генуа през Хамбург и Валенсия от иранското пристанище Бандар Абас. Претоварен на камион, наркотикът бе извозен под надзора на правоохранителните органи през Швейцария, Франция и Белгия до Ротердам в Холандия. Там колата бе разтоварена, а получателите на пратката - арестувани от италианската полиция. При все че иранските правоохранители не се справят с целия наркотрафик, на Ислямската република се падат три четвърти от всичкия опиум, конфискуван в света, и една четвърт от хероина. Страната обаче търпи големи икономически и човешки загуби. Иранскотата държавна хазна изразходва огромни средства, за да изгради бариера, спираща наркотиците, по дългата 1923 км граница с Афганистан и Пакистан. Иран изхарчи над 800 млн. долара само за бетонните заграждения и многокилометровите ровове, дълбоки до 4 и широки до 5 метра. Всяка година по границата с Афганистан и Пакистан се водят от 500 до 600 въоръжени схватки с наркокуриерите. В тях са загинали почти 4000 полицаи, граничари и агенти, а 12 хил. са били ранени, някои - осакатени. Иран обаче не е само страна транзитьор. Той се е превърнал в потребител на афганистански наркотици с голям брой наркозависими, включително сред младежта. Според някои оценки от 2 до 3 милиона иранци са наркозависими - доста висок показател за държава с 82-милионно население. По думите на Али Лариджани, председателя на иранския парламент, наркотиците и тероризмът са две остриета на един и същи нож. Според него търговията с наркотици и в тази сфера е крайно важно международното сътрудничество, развивано от правоохранителните органи, от граничните и специалните служби. Не би било зле някой да се вслуша в казаното от Лариджани. Според експертни оценки през 2018 г. посевите на опиумен мак в Афганистан са възлизали на 242 хил. до 283 хил. хектара. Това впрочем е с 20 на сто по-малко, отколкото през 2017 г. - главно заради силната суша, връхлетяла Афганистан. Ще припомним, че през всички последни години площите, засети с опиумен мак, само нарастваха в тази страна - през 2015 г. те достигаха 183 000 хектара, през 2016 г. - 201 хил., през 2017 г. - 328 000 хектара. От общо 34 афганистански провинции в 24 бяха открити полета с опиумен мак. Предварителните оценки за добива на опиум през 2018 г. в страната сочат общо 6400 тона. За сравнение, през 2015 г. производството бе 3300 тона, през 2016 г. - 4800, през 2017 г. - над 9000 тона. Ако оставим настрана натрупаното дотогава, от опиума реколта 2018 г. потенциално може да се произведат 360 до 610 тона хероин. С оглед тазгодишния спад в цената на опиума се очакква по улиците на европейските градове да се появи и по-евтин хероин, а това ще доведе и до появата на нови наркомани. /БТА", "date": "2019.02.21", "title": "Афганистанският хероин тръгва по нови пътища"}
{"url": "https://www.dnevnik.bg/kultura/2019/02/21/3393891_sinagotata_vuv_vidin_shte_bude_vuzstanovena_i/", "text": "Синагогата във Видин ще бъде възстановена и ще се превърне в Културен център \"Жул Паскин\". Това обяви министърът на регионалното развитие и благоустройството Петя Аврамова на дискусионен форум в града, предаде БНР. Проектът за финансиране на ремонта е сред първите, изпратени и одобрени по Оперативна програма \"Региони в растеж\". Според проекта ремонтът трябва да приключи до края на 2021 г., сградата на Синагогата да бъде възстановена в автентичения си вид и да функционира като Културен център \"Жул Паскин\", посочи кметът на община Видин Огнян Ценков.", "date": "2019.02.21", "title": "Синагогата във Видин ще бъде възстановена и превърната в културен център"}
{"url": "https://www.dnevnik.bg/politika/2019/02/21/3394029_deputatite_ot_bsp_se_otkazvat_ot_zaplatite_si_i/", "text": "Лидерът на БСП Корнелия Нинова съобщи с писмо до председателя на Народното събрание Цвета Караянчева, че депутатите от левицата се отказват от заплатите си за периода, в който ще отсъстват от парламента. Писмото е внесено днес, а повод за реакцията на социалистите е днешното решение на ГЕРБ и \"Атака\" да помислят как да променят парламентарния правилник,  за да лишат депутатите от БСП  от тази една трета от заплатите им, която получават, въпреки че не присъстват на заседания. Депутатите на БСП напуснаха парламента в знак на протест срещу промените в Изборния кодекс миналата седмица. След това заявиха, че  няма да се връщат в Народното събрание , а искат предсрочни избори. Ако изпълнят намеренията си, управляващите може да оставят без остатъчната му заплата и депутата от ДПС Делян Пеевски, който не е идвал в парламента от полагането на клетвата, която му осигурява имунитет. Нинова подчертава, че освен от заплати народните представители на БСП се отказват и от командировъчните си средства, както и от служебните автомобили, разходи за гориво и нощувки в избирателните им райони. Тя подчертава, че промените в нормативните актове, регламентиращи възнагражденията на депутатите, е в правомощията на Караянчева и тя трябва да направи необходимите стъпки това да се случи. Нинова използва писмото си, за да припомни и за внесения от БСП проект за намаляване и замразяване на заплатите на депутатите. По думите ѝ предложението не се разглежда вече трети месец.", "date": "2019.02.21", "title": "Депутатите от БСП се отказват от заплатите си и служебните автомобили"}
{"url": "https://www.dnevnik.bg/sport/2019/02/21/3394026_fen_na_siti_e_v_kritichno_sustoianie_sled/", "text": "Фен на \"Манчестър сити\" се намира в критично състояние в болница в Германия, съобщи сайтът на отбора. От английския клуб предполагат, че запалянкото е участвал в сбиване след края на двубоя с \"Шалке\" в сряда вечер. Двата отбора се изправиха един срещу друг в Гелзенкирхен в първи мач от осминафиналите в Шампионската лига.  \"Клубът работи с полицията в Манчестър и тази в Германия, за да получи повече информация. Служители на клуба останаха в Германия, за да подкрепят семейството на ранения фен, който в момента е в критично състояние\", се казва в изявлението на \"Сити\". \"Гражданите\" направиха огромна стъпка към класирането си за четвъртфиналите в най-престижния клубен турнир.  Тимът на Пеп Гуардиола спечели с 3:2 гостуването си на \"Шалке\"  в мач с две дузпи, червен картон и чести видеопрегледи.", "date": "2019.02.21", "title": "Фен на \"Сити\" е в критично състояние в Германия след предполагаемо сбиване"}
{"url": "https://www.dnevnik.bg/evropa/2019/02/21/3393819_brekzit_predizvika_nai-goliamata_ot_desetiletiia/", "text": "Предизвиканите от Брекзит пукнатини в политическата партийна система на Великобритания станаха още по-големи вчера, след като трима проевропейски депутати напуснаха управляващите консерватори, за да се присъединят към нова центристка група на независими. Всички те са против решимостта на консервативното правителство да изведе Великобритания от Европейския съюз със или без сделка за развод. Ана Субри, Хайди Алън и Сара Уоластън  напуснаха Консервативната партия , за да се присъединят към  осем бивши депутати лейбъристи  в съюз, наречен Независима група. Това са съвсем малка част от 650-те депутати в Камарата на общините. Напусканията обаче представляват най-голямата промяна за политическите партии във Великобритания от десетилетия. Отцепилите се депутати се надяват да привлекат членове сред недоволните проевропейски политици както от  Лейбъристката , така и от Консервативната партия и да изградят нова сила в центъра на британската политика. Те донякъде са вдъхновени от движението на френския президент Еманюел Макрон, което доминираше на последните президентски и парламентарни избори във Франция за сметка на партиите от основното течение в страната. \"И двете ни партии са развалени. Ние ще променим политиката към по-добро\", заяви вчера групата в \"Туитър\". В писмо до министър-председателя Тереза Мей трите обвиниха партийните лидери, че са изоставили политическия център, и казаха, че \"последната капка, с която според нас чашата преля, е катастрофалният подход на това правителство към Брекзит\". Излизането на Великобритания от ЕС е планирано за 29 март, но британските депутати още не са постигнали съгласие по сделка за условията на развода. Тримата напуснали депутати обвиниха правителството на Мей, че позволява на подкрепящото Брекзит твърдолинейно крило на консерваторите да тласне страната до ръба на вредно за икономиката излизане от общността \"без сделка\". Алън каза, че от привържениците на Брекзит и \"тегли страната и парламента, въпреки бурната им съпротива, към ръба на пропастта без сделка\". Субри заяви, че опитите за модернизиране на десноцентристката партия чрез насърчаване на по-многообразна членска маса и справяне със социалните проблеми са били унищожени от всепоглъщащото вманиачаване с Брекзит. \"Аз не напускам Консервативната партия - тя ни напусна\", посочи Субри. Мей каза, че е натъжена от решението, но заяви, че правителството \"върши това, което е правилно за нашата страна\", като изпълнява решението на избирателите за излизане от ЕС. Трите се присъединиха към осем разбунтували се лейбъристи, които тази седмица напуснаха основната опозиционна партия заради посоката, в която върви тя под ръководството на левия лидер Джеръми Корбин. Напусналите лейбъристи го обвиняват, че оказва слаба съпротива срещу плановете на Мей за излизане от ЕС и не премахва антисемитизма в партията. Джоан Райън, която е един от бившите лейбъристки депутати, каза, че партията се е \"заразила с напастта на антиеврейския расизъм\" под ръководството на Корбин, който е отдавнашен поддръжник на палестинците. Отдавна има признаци, че решението на избирателите от 2016 г. за излизане от ЕС може да предизвика голяма промяна в британската политика, защото на враждуващи крила - поддръжници на Брекзит и поддръжници на ЕС. Не е ясно дали разцеплението в двете партии, които отдавна доминират в политиката, ще помогне за излизане от политическата безизходица във Великобритания заради Брекзит. Миналия месец британските депутати отхвърлиха споразумението за развод, договорено от правителството на Мей и ЕС, а опитите на Мей да убеди Брюксел да се съгласи за промени в сделката са безуспешни. Членовете на Независимата група за Брекзит, който може да задържи Великобритания в общността от 28 държави. Консервативното правителство на Мей е против тази идея, а лейбъристите под ръководството на Корбин се отнасят хладно към нея. През идните седмици към Независимата група вероятно ще се присъединят още депутати, но е трудно да се предскажат шансовете й за успех. Преподавателят по политика в Манчестърския университет Роб Форд каза, че това прегрупиране - \"междупартийно разцепване, противопоставящо центъра срещу крайностите\" - няма аналог в следвоенната британска политика. А макар политическата система във Великобритания отдавна да се противопоставя на промените, Форд каза, че господството на двете големи партии, консерваторите и лейбъристите, отслабва. \"Вече не са толкова много хората, които имат \"отбор\", към който се чувстват привързани\", каза той. \"Затова е по-лесно нова сила да направи пробив.\" \"А тук има нова форма на племенна привързаност, която е привързаност към твоя глас на референдума (за Брекзит). Тази нова партия очевидно ще бъде политическото крило на (привържениците на) оставането.\" /БТА", "date": "2019.02.21", "title": "Брекзит предизвика най-голямата от десетилетия промяна в британските партии"}
{"url": "https://www.dnevnik.bg/evropa/2019/02/21/3393795_evropeiskata_desnica_e_pred_dilema_zaradi_atakite_na/", "text": "Три месеца преди изборите за Европейски парламент десницата на континента и нейният водач Манфред Вебер са с несигурни позиции вследствие на кампанията на унгарския популист Виктор Орбан срещу председателя на Европейската комисия Жан-Клод Юнкер. Както установи АФП, по улиците на Будапеща в сряда можеха да се видят  плакати с лика на Юнкер с насмешлива усмивка  и те нямат за цел да агитират за ЕС преди насрочените в края на май избори за Европарламент, а са по-скоро упрек към Брюксел за подкрепата му за имиграцията. Проблемът: Орбан, както и Юнкер, са част от едно и също политическо семейство - на Европейската народна партия (ЕНП), която разполага с мнозинство в Европарламента. Партията обединява десни европейски формации като Християндемократическия съюз (ХДС) на германския канцлер Ангела Меркел, баварската й сестринска партия Християнсоциалния съюз (ХСС) и френската партия \"Републиканците\". Критикувайки \"фалшивите информации\" за политиката на ЕС, разпространявани от Будапеща, говорителят на Еврокомисията Маргаритис Схинас  изрази съжаление  за тази \"непонятна\" кампания на унгарското правителство. Колкото до бившия премиер на Люксембург Юнкер, той повтори нещо, което каза още през октомври миналата година: \" Виктор Орбан повече няма място  в ЕНП\". Дискретният баварец Манфред Вебер , който през ноември миналата  бе избран  за водещ кандидат на ЕНП за изборите през май, се ограничи с това да препрати в \"Туитър\", без коментар, осъдително изказване на председателя на ЕНП, французина Жозеф Дол, за унгарската кампания. \"Осъждам категорично унгарските нападки и безпочвени заговори срещу председателя Юнкер\", написа Дол, без същевременно да поиска изключване на партията на Орбан, \"Фидес\", от ЕНП. Дилемата пред Вебер Вече критикуван за липсата си на обаяние, Вебер, който е голям познавач на европейските институции, но няма никакъв управленски опит в Германия, е изправен пред дилема на фона на очакванията, според всички допитвания, ЕНП  да изгуби места  в новия състав на Европарламента след майските избори. \"Той е притиснат в ъгъла. Ако започне дебати, задължава цялата партия да заеме позиция\", казва Ерик Морис от Фондация \"Шуман\" в Брюксел. А за изключването на \"Фидес\" ще са нужни писма от ръководството на седем членуващи в ЕНП партии, които трябва да поискат официално това. За момента обаче няма нито едно такова писмо, въпреки че се чуват все повече гласове против унгарския премиер. Гунар Хьокмар, водач на шведската делегация в групата на ЕНП, писа лично на Вебер, призовавайки го въпросът за Орбан, \"който прекрачи границите\", да бъде обсъден на среща още следващата седмица, показва писмо, до което е получила достъп АФП. Отмар Карас, който оглавява листата на австрийските консерватори (Австрийската народна партия) за европейските избори, но не е водач на партията, отново поиска прекратяване на членството на \"Фидес\" в групата на ЕНП. От германска страна обаче има силна неохота. \"Ако изгоним партията, я запращаме в ръцете на Салвини\", каза евродепутат от ХДС, пожелал да остане анонимен. Италиански вицепремиер и вътрешен министър Матео Салвини, лидер на крайнодясната партия \"Лига\",  вече осъществи контакт с Виктор Орбан  и с водача на френската формация \"Национален сбор\" на Марин льо Пен, подготвяйки съюзи след европейските избори. Без \"Фидес\" ЕНП ще се лиши от 12 от сегашните си 217 евродепутати. Това ще има значение в новия парламент, чийто състав ще бъде намален на 705 депутати след Брекзит, тъй като за избирането на следващия председател на Еврокомисията ще са необходими над половината гласове. Манфред Вебер ще трябва да разчита на добрата воля на други парламентарни групи, за да успее да оглави комисията. \"А липсата на реакция от негова страна прави още по-малко легитимна кандидатурата му в очите на европейските \"Зелени\", социалдемократи и либерали\", отбелязва Ерик Морис. \"Всичко това неизбежно увеличава шансовете на един необявен алтернативен кандидат\", подчертава той. Едно от цитираните имена е това на главния преговарящ от страна на ЕС за Брекзит, французина Мишел Барние (от ЕНП). /БТА", "date": "2019.02.21", "title": "Европейската десница е пред дилема заради атаките на Орбан срещу Юнкер"}
{"url": "https://www.dnevnik.bg/sviat/2019/02/21/3394039_ukraina_obvini_rusiia_v_namesa_na_prezidentskite_izbori/", "text": "Службата за сигурност на Украйна (ССУ) обвини днес Русия, че се намесва в украинския изборен процес, като създава незаконни структури, които да осигурят победата на определен кандидат, съобщава БТА. Директорът на ССУ Виктор Кононенко каза пред репортери, че група руски граждани и сътрудничещи с тях украинци използват парични подкупи, за да създадат мрежа от хора, готови да гласуват за определен кандидат и да въздействат върху общественото мнение. \"Тази дейност е незаконна и оказва въздействие върху изборите резултати\", каза Кононенко. По думите му в заговора са замесени \"граждани на Украйна, които отдавна сътрудничат с руски структури\". В края на март в Украйна ще се състои първият тур от президентските избори. Шефът на украинското контраразузнаване не посочи кого от 44-те регистрирани кандидати за държавен глава трябва да облагодетелства заговорът. Кононенко допълни, че в схемата участват и граждани на други държави, но украинските власти са се съсредоточили върху руската връзка. Предизборните сондажи отреждат водещо място на комика Володимир Зеленски, следван от действащия президент Петро Порошенко и бившия премиер Юлия Тимошенко. Миналия месец Серхий Демедюк, началник на департамента \"Киберполиция\" към Националната полиция на Украйна, каза пред Ройтерс, че хакери, контролирани вероятно от Москва, увеличават опитите си да атакуват сървърите на изборните секции и персоналните компютри на членовете на изборни комисии в Украйна.", "date": "2019.02.21", "title": "Украйна обвини Русия в намеса на президентските избори"}
{"url": "https://www.dnevnik.bg/sviat/2019/02/21/3394040_maduro_zatvori_granicata_na_venecuela_s_braziliia/", "text": "Венецуелският президент Николас Мадуро нареди да бъде затворена границата с Бразилия, съобщава БТА. Той каза още по държавната телевизия, че обмисля и затваряне на границата с Колумбия. Това става в момент, когато лидери на опозицията планират да вкарат в страната хуманитарна помощ от съседни държави. Автоколона с привърженици на венецуелската опозиция потегли днес от Каракас към колумбийската граница, за да получи чуждестранна хуманитарна помощ. В колоната са опозиционният лидер Хуан Гуайдо, който се провъзгласи за президент и около 80 депутати. Мадуро твърди, че Венецуела няма нужда от помощи и допълни, че целта всъщност е да бъде подкопано управлението му и той да бъде свален.", "date": "2019.02.21", "title": "Мадуро затвори границата на Венецуела с Бразилия"}
{"url": "https://www.dnevnik.bg/citat_na_deniia/2019/02/21/3394046_citat_na_denia_durjavna_sigurnost_ne_si_e_otishla/", "text": "Това каза премиерът Бойко Борсов на ръководителя на Бюрото на фондация \"Конрад Аденауер\" Торстен Гайслер по време на честването на 25-годишния юбилей на организацията в страната. \"Но ние сме демократи и приемаме тези неща с усмивка\", каза още Борисов и посочи, че си е изпълнил всички ангажименти, поети преди 10 години към фондацията, и сега има подредена държава.", "date": "2019.02.21", "title": "Цитат на деня: Държавна сигурност не си е отишла, сега синовете и внуците им и работят по-силно от преди"}
{"url": "https://www.dnevnik.bg/sport/2019/02/21/3394049_snimka_na_denia_basketbolistite_zagubiha_tejko_ot/", "text": "България завърши участието си в квалификациите за световното първенство по баскетбол със загуба 60:104 от Русия. Възпитаниците на Любомир Минчев отстъпиха с 44 точки разлика в Ботевград. Българският национален тим завърши с четири победи и седем загуби, като беше изгубил шансове още преди двубоя.", "date": "2019.02.21", "title": "Снимка на деня: Баскетболистите загубиха тежко от Русия"}
{"url": "https://www.dnevnik.bg/politika/2019/02/21/3394059_borisov_e_siguren_che_prez_juli_bulgariia_shte_vleze_v/", "text": "Бюджетите ни са на излишък. Ръстът на контрабандата е под 5%. Безработицата е под 5%. Само тези, които не искат да работят, не работят. Огромен фискален резерв, златен резерв. И съм сигурен, че през юли тази година ще влезем в чакалнята на еврозоната\". Всичко това предрече премиерът Бойко Борисов в речта си за честването на 25-годишния юбилей от работата на Фондация \"Конрад Аденауер\" в България. Според Борисов влизането в еврозоната ще гарантира на инвеститорите, че икономиката е стабилна и няма да фалират банки. Изказването на Борисов представляваше изреждане на успехите на правителството. Според него тази година Брутният вътрешен продукт ще приключи на над 120 млрд. лв. Той очаква в края на годината държавният дълг на България да стане 17.5%, което ще бъде най-ниският в Европа. \"Така Европа имат пример как държава от Източна Европа може да бъде държава за пример\", заключи премиера. Той се похвали пред фондация \"Конрад Аденауер\" - \"имате една държава на изток, която като дисциплина е коренно противоположна на Гърция, имате охрана на границите, по-добра от на Виктор Орбан, и не създаваща никакъв проблем, защото със съседите сме се разбрали\". Така че през тези години, в които сте харчили парите на немските данъкоплатци, те са се върнали многократно\", заключи Борисов. На България ѝ трябвала полицай Тъй като д-р Герхард Валерс, заместник генерален секретар и ръководител на отдела за европейско и международно сътрудничество на Фондация \"Конрад Аденауер\", припомни запознанството си с Борисов преди 10 г., премиерът също си припомни историята на работата си с \"Конрад Аденауер\" и как българските членове на ЕНП са попречили на НДСВ да стане член на европейската партия. Той си припомни и първата си среща с канцлера на Германия Ангела Меркел. \"Тя вика - учудвам се. Ти си кмет на един град в България. Аз съм канцлер. Дори не си шеф на партията си. Но за България трябва полицай. И за това ще те подкрепям. Аз и викам - да, ама \"Конрад Аденауер\", не искат да ме срещат, защото са най-тъмносините в света\", разказа Борисов. Не националистите, а военен конфликт - рискът пред ЕС Борисов смята, че на европейските избори гражданите ще намерят своя път, защото \"на националистическите партии след една година се вижда до къде водят обещанията им\". \"По-големият риск е възможността от военен конфликт\", каза Борисов без да спомене от къде идва тази опасност. Той добави, че като членове на НАТО сме помогнали за членството на Македония в Алианса и превъоръжаваме армията си. \"Стигне ли се до армията е загубена работата. Трябва да се намери разумно решение, не трябва да повтаряме историята. За това водим прагматични отношения\", каза още Борисов. Според него проектът за свързване с газопровода \"Турски поток\" с бъдещия газов хъб не е зависимост от Русия, а всичко, което той прави по газовия проект се съгласува. \"След 25 г. да сме стигнали по доходи Германия и да надминем Швейцария\", пожела си Борисов и си припомни годините, като кмет на София. \"Най-младия тролей беше колкото мен. Всичко беше изровено, нямаше градини\", каза той. После даде съвет на кмета на София Йорданка Фандъкова: \"Данче трябва да се стремим и всяка плочка да е подредена правилно.\" Похвали за Борисов От фондацията \"Конрад Аденауер\", която е близка до германската партия Християндемократически съюз с лидер Ангела Меркел похвалиха в изказванията си Борисов, когото подкрепят от 10 години наред с други десни партии у нас. \"България има всички основания да счита, че пътят, който е поела, е правилен. Днес мнозина завиждат на България за ниския държавен дълг, страната е и уважаван член на ЕС, проведе едно успешно европредседателство и има право да се гордее с всичко това\", заяви Гайслер. Той си припомни, \"как преди 25 г. всички бяхме убедени, че либералният ред ще намери своето място в целия свят\". Той направи преглед на разместването на световния ред и нарастването на национализма. Според него новата политика на САЩ, възходът на Китай, анексията на Крим от Русия и нестабилността в Африка би трябвало до обединение на европейците.", "date": "2019.02.21", "title": "Борисов е сигурен, че през юли България ще влезе в чакалнята на еврозоната"}
{"url": "https://www.dnevnik.bg/bulgaria/2019/02/21/3394043_magistratite_niama_da_budat_otstraniavani_ot_dlujnost/", "text": "Магистрат не може автоматично да бъде отстраняван от длъжност заради повдигнато обвинение. Висшият съдебен съвет (ВСС) винаги има право на преценка дали това е необходимо. Това становище е застъпил Конституционният съд в решението си от днес, с което обявява за противоконституционна първата алинея на чл. 230 от Закона за съдебната власт, съобщава  lex.bg.  Решението е взето с 8 на 4 гласа. Разпоредбата, посветена на режима за отстраняване от длъжност на магистратите, беше атакувана в КС в цялост от Върховния касационен съд (ВКС). Конституционните съдии обаче са установили противоречие с основния закон само на първата алинея от нея, която гласи, че \"когато съдия, прокурор или следовател е привлечен като обвиняем, съответната колегия на Висшия съдебен съвет временно го отстранява от длъжност до приключване на наказателното производство\". Обявената за противоконституционна днес алинея предвижда, че когато съдия, прокурор или следовател е привлечен като обвиняем за престъпление при осъществяване на съдебната власт, той автоматично трябва да бъде отстранен от длъжност. Детайлите от мотивите на КС предстои да станат известни след публикуване на решението му.", "date": "2019.02.21", "title": "Магистратите няма да бъдат отстранявани от длъжност автоматично заради повдигнато обвинение"}
{"url": "https://www.dnevnik.bg/photos/2019/02/21/3393791_fotogaleriia_svetovnite_snimki_na_denia_-_21_fevruari/", "text": "Експерт по реставриране върви в Sedlec Ossuary в Кутина Хора, Чехия.", "date": "2019.02.21", "title": "Фотогалерия: Световните снимки на деня - 21 февруари 2019 г."}
