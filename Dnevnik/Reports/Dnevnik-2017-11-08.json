{"url": "http://www.dnevnik.bg/politika/2017/11/08/3074385_obedineni_patrioti_sa_vnesli_signal_sreshtu_dost_do/", "text": "Коалиционният партньор на ГЕРБ \"Обединени патриоти\" са внесли в деловодството на главния прокурор Сотир Цацаров сигнал срещу лидера на партия ДОСТ Лютви Местан. Това обяви в интервю за БНТ депутатът от \"Обединени патриоти\" Искрен Веселинов, който е зам.-председател на парламентарната група. По думите му има ясни сигнали, че партия ДОСТ е финансирана от Турция и че пропагандира разделение на българската нация и говори с езика на омразата. \"Всичко това не трябва да бъде незабелязано за прокуратурата\", каза той. Според Веселинов именно поведението на Местан на национален предател е провокирало действията на \"Обединени патриоти\". \"Местан не за първи път провокира българското общество. Мина всякаква граница настоявайки за признаване на турско национално малцинство в България. Местан се опита да насажда всъщност етническа и верска омраза, пропагандирайки за ощетени негови права, за това че единствено те представляват турската и мюсюлманската общност. Всичко това буди тревога, защото той е човек на пряко подчинение на Турция. На практика той е един официален турски проект в България, както се видя той е финансиран от Турция\", заяви Веселинов. Вчера в интервю за Би Ти Ви председателят на ДОСТ  Лютви Местан заяви , че партията му има проблеми с финансирането и отрече тя да е получавала средства от Турция. Попитан за искането на съпредседателя на \"Обединени патриоти\" Красимир Каракачанов прокуратурата да се самосезира заради му, че България трябва да признае съществуването на турско етническо малцинство, Местан: \"Ако г-н Каракачанов не поиска прокуратурата да се сезира за мои действия, това означава, че не ставам за политик.\"", "date": "2017.11.08", "title": "\"Обединени патриоти\" са внесли сигнал срещу ДОСТ до Сотир Цацаров"}
{"url": "http://www.dnevnik.bg/bulgaria/2017/11/08/3074191_sudut_osvobodi_iosif_iosifov_iosko_predsrochno/", "text": "Софийският градски съд е решил Йосиф Йосифов – Йоско, осъден на 6 години затвор, за причинена катастрофа след употреба на алкохол, в която загиват двама души, да бъде освободен от затвора четири месеца предсрочно, съобщи Би Ти Ви. Това може да бъде направено, тъй като имало доказателства, че се е поправил. Йосифов трябваше да излежи присъдата в затворническите общежития от открит тип в Казичене. Той обаче изтърпява две години и половина от наказанието си в столичната частна болница \"Токуда\", където е и опериран. Пускането на свобода на Йосифов може да бъде обжалвано. По-късно през деня дойде съобщение от Софийска градска прокуратура, в което се казва, че е изготвен и внесен частен протест в съда. В хода на съдебното заседание наблюдаващият прокурор е изразил становище да се остави без уважение молбата на лишения от свобода, тъй като не са налице доказателства за поправяне на дееца, се казва в него. В протеста представителят на прокуратурата е изтъкнал, че съдът е дал по-голям превес на данните в подкрепа на условното предсрочно освобождаване на Йосифов. В същото време не било отчетено,, че целите на наказанието все още не са постигнати в пълен обем, включително осъденият не е изпълнявал програмата за придобиване на междуличностни умения, толериране на различните и намаляване на агресията.", "date": "2017.11.08", "title": "Съдът освободи Йосиф Йосифов – Йоско предсрочно, прокуратурата протестира (допълнена)"}
{"url": "http://www.dnevnik.bg/sviat/2017/11/08/3074200_boite_se_ot_porno_za_otmushtenie_pratete_go_na_feisbuk/", "text": "Фейсбук\" моли потребители да изпратят на компанията еротичните си снимки в опит да пребори \"порното за отмъщение\" - практика, при която чужди интимни кадри се качват публично в интернет. Потребители, които се боят от злоупотреба с подобни снимки, могат да ги изпратят на \"Фейсбук\" чрез приложението \"Месинджър\" за преработка. Компанията ще превърне кадъра в уникален дигитален отпечатък, който може да бъде използван за идентифициране и блокиране на опитите на другиго да качи в мрежата същата снимка. Социалната мрежа експериментира с тази технология в Австралия, партнирайки си с правителствената агенция за безопасността в интернет. Комисарят по е-безопасността Джулия Грант коментира, че практиката ще позволи да се вземат превантивни действия срещу този тип насилие. \"Има много случаи, в които снимките или видеата са направени  с желание и от двете страни , но не е имало съгласие те да бъдат разпространявани\", казва тя. \"Възхитени сме, че \"Фейсбук\" помага да се реши този проблем\", коментира адвокатката Кари Голдбърг, която специализира в подобни случаи. \"Там има милиарди потребители и много насилници проявяват агресията си в тази мрежа, защото могат да нанесат много щети, като разпространят порното пред най-близките на жертвата хора.\" В австралийската пилотна програма хората попълват онлайн формуляр на сайта на комисаря по е-безопасността, който отправя молбата им към \"Фейсбук\". Едва след това компанията ги моли да изпратят снимките за обработка. Тя твърди, че складира изображенията за кратък период, след което ги изтрива напълно. Близо 4% от американските интернет потребители са ставали жертва на \"порно за отмъщение\". Сред жените под 30 години процентът е 10%. \"Фейсбук\" вече използва подобни тактики – през април мрежата създаде инструмент, с който потребителите да докладват точно такива случаи. След като снимка е била премахната веднъж, системата не позволява повторното ѝ качване.", "date": "2017.11.08", "title": "Боите се от \"порно за отмъщение\"? Пратете го на \"Фейсбук\""}
{"url": "http://www.dnevnik.bg/sviat/2017/11/08/3074202_ispanskiiat_konstitucionen_sud_otmeni_deklaraciiata_za/", "text": "Конституционният съд в Испания официално анулира декларацията на каталунския парламент, с която автономната област обяви независимост от Мадрид на 27 октомври, пише \"Ел мундо\". Анулиран е и  Законът за прехода , приет през септември, с който парламентът в Барселона определя механизмите на отделяне от Испания след референдума на 1 октомври. Той включваше разпоредби, които Мадрид оспорваше още преди референдума, като обявяването на независимост 48 часа след официалните резултати и липсата на минимален праг, който би направил референдума валиден. Агенция \"Ройтерс\" отбелязва, че решението е било очаквано след всички мерки, предприети от испанските  власти  в последните две седмици от едностранното обявяване на  независимост  в Барселона. Отмяната беше поискана от правителството, за да се премахне всякакво съмнение, че декларацията няма правна стойност. Съдът настояваше, че това не е необходимо, защото отмяната на  заседание  на 10 октомври, на което се е очаквало да бъде обявена независимостта, е достатъчна гаранция, че подобно решение би се считало за нищожно. В определение съдът казва и че председателят на парламента Карме Форкадел, която утре ще се яви пред Националния съд на Испания, и други членове на парламентарното ръководство са отговорни за неподчинение, както твърди правителството в Мадрид в молба до най-висшия съд на страната.", "date": "2017.11.08", "title": "Испанският конституционен съд отмени декларацията за независимост на Каталуня"}
{"url": "http://www.dnevnik.bg/bulgaria/2017/11/08/3074144_cacarov_iska_poveche_specprokurori_i_po-goliama_sgrada/", "text": "Главният прокурор Сотир Цацаров поиска 47 магистратски бройки за специализираното обвинение - прокурори и следователи, както и 34 щата за служители. Освен това той настоя за част от сградата на Националното следствие, която първо да бъде основно ремонтирана. Това стана известно на заседанието на прокурорската колегия днес. Ремонт трябвало да се направи въобще на територията на цялото следствие. Цацаров поясни, че искането му не е за нови щатни бройки, а в него е съобразен броят на незаетите в спецпрокуратурата места. Другите ще се допълнят от преместване на незаети щатове в някои прокуратури в страната. Преди време прокуратурата обяви обществена поръчка за ремонт на  Националното следствие на стойност почти половин милион лева , която включваше ремонт на паркинга, промяна на водопровода и канализационната система, обособяване на помещения за архив и библиотеката. Договор по тази поръчка е сключен през август с врачанската фирма \"Ситистрой-2000\" Членовете на колегията приеха за сведение с десет гласа \"за\" искането на главния прокурор. Окончателното решение е на пленума на ВСС.  Повод за искането на Цацаров станаха влезлите в сила тази седмица изменения в Наказателно-процесуалния кодекс (НПК), с които делата за корупция по високите етажи на властта бяха прехвърлени на спецправосъдието. По тази причина главният прокурор очаква наплив от дела към разследващите от специализираното правосъдие. Цацаров не предостави данни за това колко нови дела очаква, но обясни, че информацията  на Софийския градски съд (СГС) за делата за корупция не е вярна . В края на октомври от съда показаха статистика, според която за последните близо три години са били образувани 26 първоинстанционни дела за корупция срещу лица, заемащи високи държавни постове, и срещу магистрати. Или по около 7 дела на година. Главният прокурор обясни, че има образувани 23 наказателни производства срещу магистрати и само пет са във фаза на разследване, а всички останали са по съдебните инстанции, и то не са само в градския съд. В началото на ноември и  пр едседателят на специализирания наказателен съд Георги Ушев  поиска нови 15 щатни бройки за магистрати. ", "date": "2017.11.08", "title": "Цацаров иска повече спецпрокурори и по-голяма сграда за тях"}
{"url": "http://www.dnevnik.bg/sport/2017/11/08/3074265_cska_-_sofiia_povede_niakolko_kluba_s_iskane_za/", "text": "ЦСКА - София\" и \"Етър\" се надигнаха с недоволство срещу условията в сектора за гости на стадион \"Лудогорец арена\". Те оприличиха трибуната на \"аквариум\" заради шумоизолиращата преграда и призоваха за незабавни мерки за създаването на нормални условия за привържениците. В изявлението се казва, че то е подкрепено от пет клуба, като се споменават още пловдивските \"Ботев\" и \"Локомотив\", както и \"Берое\". Становището обаче е публикувано само в сайтовете на червените и на търновци. \"Ботев\" обяви, че \"не е давал съгласието си да бъде подписван под разпространената от \"ЦСКА-София\" декларация\". \"Съветът на директорите бе запознат от ръководството на столичния клуб със случая, но не е изказвал становище по въпроса\", заявиха \"канарчетата\". По-късно и \"Локомотив\" се разграничи: \"Ръководството на ПФК \"Локомотив Пловдив\" иска да съобщи, че не е взимало никакво отношение по темата.\" \"Вече втора година привържениците на гостуващите отбори на стадион \"Лудогорец арена\" в Разград са подложени на изключителен произвол от страна на ръководството на ПФК \"Лудогорец 1945\" ЕАД. \"Аквариумът\", освен че е неудобен за привържениците, също така и затруднява максимално подкрепянето на техния тим. Също така при лоши метеорологични условия използваното стъкло се запотява, което пък прави невъзможно дори гледането на самата футболна среща\", се посочва в декларацията. Недоволните изтъкват, че \"от всичките 29 професионални футболни клуба в България единствено ПФК \"Лугодорец 1945\" предприема такива драконовски мерки спрямо привържениците на футболната игра и се опитва да обезсмисли самото посещение на футболните срещи в Разград\". \"Единственият подобен случай е секторът за гости в гр. Русе, където и в момента е опъната преградна мрежа, която създава сериозни рискове за феновете в случай на необходимост от бързо излизане от стадиона.\" В писмото се казва, че футболът е спорт за хората и че без привържениците той не би бил социален феномен. \"Ръководството на ПФК \"Лудогорец 1945\" ЕАД нееднократно e обяснявало, че \"аквариумът\" е изграден заради поведението на гостуващите привърженици на стадион \"Лудогорец арена\". В нито един момент обаче не чухме обяснение защо нито един друг професионален футболен клуб в Първа или Втора професионална лига до момента не се е оплакал от нещо подобно. Това със сигурност значи, че проблемите не идват от феновете и отново се прави опит да се отклони вниманието на обществото в грешната посока\", се казва още в писмото. Във времето и привържениците на \"Левски\" многократно са се оплаквали от условията в сектора. Преди ден изпълнителният директор на \"Лудогорец\"  Ангел Петричев каза, че клубът се подготвя за изграждането на нова трибуна за гости, като тя ще е като сектор \"Козмин Моци\" .", "date": "2017.11.08", "title": "\"ЦСКА - София\" поведе няколко клуба с искане за отстраняване на \"аквариума\" на \"Лудогорец арена\""}
{"url": "http://www.dnevnik.bg/analizi/2017/11/08/3070968_vriava_i_bezumstvo_za_zdraven_ministur/", "text": "Както всеки скандал, и този с  оставката на здравния министър проф. Николай Петров  заради спечелената обществена поръчка от негов близък за доставка на консумативи за Военно-медицинска академия, първо набра мощ в ефира. После вълната на възбудената врява се оттече в речитативите на интерпретациите - за високия професионализъм и почтеност на лекаря-министър, чиято оставка едва ли не била  активно мероприятие на засегнати  от него интереси на лобита и групи, които останаха неназовани. И втората вълна бързо се оттече в нов сюжет: - и ефирът полудя в догадки, подбудени от самия Цветан Цветанов: едно било сигурно, новият няма да е лекар. Не мина и ден и ефирът го откри - сензация, финансист. И не кой да е - а несменяемият и неоспорим заместник-финансов министър, който \"пресмята бюджетите\". Дали прояви хитрост властта да потуши набързо скандала чрез напускането на здравния министър (нямам съмнение, че оставката е била спешно поискана от премиера именно с такава цел), дали медиите от традиционна услужливост се втурнаха с интерпретациите за достойния лекар-жертва, не е най-важното. Припомням развитието на случая, защото зад ефирното му представяне остана отново неизказано онова, което за сетен път доказа Прокуратурата не е извършила действителна проверка по одитния доклад на Министерството на отбраната, нито Държавната финансова инспекция е проверила обществената поръчка на ВМА. Този е същественият извод, който или беше премълчаван, или някак срамежливо споменаван. При това Прокуратурата на РБ, която всеки ден изпраща съобщения за какво ли не, този път мълча, че е получила одитен доклад за конкретната обществена поръчка. И чака. За какво ? Ами да види какво става с властта - март и април 2017 са междувластие. Междувременно Борисов отново става премиер (от 5 май), а шефът на ВМА (срещу когото има проверка на прокуратурата!) става министър на здравеопазването. И едва тогава (на 17 юни) военният прокурор се произнася, че всичко е наред в обществената поръчка, но мълчанието продължава. И то как се произнася само прокурорът: с елементарно копи-пейст на обясненията на проф. Петров (вече министър Петров), игнорирайки изцяло бележките на одиторите. Които впрочем прокурорът по закон е бил длъжен да обсъди, дори да ги отхвърли, ,,- А Агенция Държавна финансова инспекция пък изобщо я няма никаква - за да види, че консорциумът кандидат за поръчката дори не е имал регистрация по БУЛСТАТ. Защо? Ами заради същото. И финансовата инспекция поглежда към властта, за да види дали да реагира и как точно, или да трае. Институции като слънце. Най-цинично назовани независими, регулиращи, контролиращи, бдящи за спазване на законите. Получаващи пари за престъпно слугуване. Но зад мексиканските вълни на голямата врява остана незададен най-важният въпрос лично към премиера: Кой му го препоръча? Който му го е препоръчал - там търсете лобитата и интересите. Как се управлява здравеопазване с примка на шията? Ето заради този въпрос основно се върнах на сюжета. А от третата вълна на врявата  от задаващият се нов здравен министър финансист се създава радикално нов ефирен сюжет, който да изтрие петната от досегашните провали В романа си \"Врява и безумство\" Уилям Фокнър описва трагичната еволюция на едно семейство от началото на миналия век към пълен разпад, през разказите на четиримата синове, от които единият е безумец по рождение. Парадоксално, точно неговият невинен разказ стига до корена на трагедията - безумно-сбърканата матрица на семейството, материална и духовна. Дали ще е финансист или лекар здравният министър в България днес, няма значение, докато моделът на българското опазване на здравето е сбъркан. Финансистът най-много да ограничи разходите. Забележете - парите, които бюджетът отделя за здраве се наричат официално разходи... Логично, нали - болниците са търговски дружества, а болните сме стока. И не се намери безумец, който да признае ясно, че матрицата е сбъркана. Или поне да нарича парите за здраве инвестиции... Поне думите да са утешителни.", "date": "2017.11.08", "title": "Врява и безумство за здравен министър"}
{"url": "http://www.dnevnik.bg/sviat/2017/11/08/3074222_papata_nahoka_horata_koito_snimat_s_telefoni_po_vreme/", "text": "Папа Франциск нахока хората, които снимат с телефоните си по време на меса – действие, което той нарече \"много грозно\". На седмичната си обща аудиенция пред хиляди вярващи на площад \"Св. Петър\" аржентинският понтифик каза: \"Свещеникът възгласява: \"Да издигнем сърцата си\". Не \"да издигнем телефоните си, за да снимаме\". \"Натъжавам се, когато отслужвам меса тук на площада или в базиликата, и виждам толкова много телефони. Не само на вярващите, а на някои свещеници и дори епископи!\", каза още той. \"Но, моля ви! Литургията не е спектакъл, така че, помнете, без телефони!\"", "date": "2017.11.08", "title": "Папата нахока хората, които снимат с телефони по време на служба"}
{"url": "http://www.dnevnik.bg/sviat/2017/11/08/3074127_kakvo_pravi_trump_s_amerika/", "text": "Датата 8 ноември 2016 ще се запомни в историята на САЩ като деня на двете големи заблуди. До този ден социолозите, журналистите, а и членовете на Демократическата партия бяха убедени, че Хилари Клинтън ще бъде избрана за президент на страната и че най-калната президентска кампания за последните 100 години ще приключи именно на този ден. Две огромни заблуди. Доналд Тръмп беше избран за 45-ия президент на САЩ, а предизборната борба така и не спря: симпатизиращи на Тръмп медии, сред които новинарската телевизия Fox News, както и някои онлайн портали с дясна насоченост продължават да клеймят Хилари Клинтън, сякаш тя управлява страната, а в същото време истинският президент обича да се показва на скроени по негов вкус мероприятия, които по нищо не се различават от предизборните му изяви отпреди 8 ноември 2016. Същинската политика, организирането на мнозинства и правенето на компромиси – т.е. онова, за което Доналд Тръмп всъщност е избран – са неща, по които той не си пада. По съответен начин изглежда и равносметката от първата му година като президент на САЩ. Неизпълнените обещания По време на предизборната кампания, а и след това Тръмп например обещаваше, че ще отмени здравната реформа на Обама (Оbamacare), която осигури достъп на милиони американци до здравно осигуряване, за да я замени с \"нещо много по-добро\". И до днес обаче съпартийците на Тръмп в Конгреса не успяват да се споразумеят за нов закон, който да замени Оbamacare. Някои републикански сенатори се опасяват, че ако промените са твърде радикални, няма да бъдат преизбрани, други пък смятат предложенията за половинчати. След няколко неуспешни опита да се отмени здравната реформа на Обама републиканците се примириха с факта, че ще трябва да я търпят поне още известно време. А президентът се задоволява с това да съкращава финансирането за Оbamacare, опитвайки се по този начин да провали икономически реформата. Вторият \"хит\" в предизборната кампания на Тръмп беше обещанието за \"чудно хубава\" стена по границата с Мексико, която щяла да спре притока от bad hombres (лоши момчета) към САЩ. И сметката за тази прекрасна и непреодолима стена щели да платят самите мексиканци. Тръмп обещаваше, че само седмица след като поеме властта в началото на 2017, плановете за стената ще бъдат подписани. През август обаче \"Вашингтон пост\" публикува протокол от един разговор между Тръмп и мексиканския президент Енрике Пеня Нието. В него Тръмп признава, че знае за отказа на Мексико да плаща за строежа на стената, и моли Пеня Нието да не споменава този факт, тъй като това щяло да му навреди пред американската общественост. А сумата от 1.5 млрд. долара, които са нужни, за да започне строежът на стената, още не е одобрена от Конгреса. Drain the swamp - пресушаването на т.нар. вашингтонско блато - беше друго обещание на Тръмп. Също както и други кандидат-президенти преди него, Тръмп обичаше да се представя за човек, който не принадлежи към естаблишмънта, поради което е в състояние да измете натрупалите се в течение на десетилетия политически сплъстявания във Вашингтон. В действителност Тръмп замени едни хора с други – разполагайки на ключови позиции във властта мултимилионери, бизнесмени и лобисти. Обещанието, че ще стои настрана от предишния си бизнес, той изпълни, като предаде управлението на империята \"Тръмп\" в ръцете на своите синове. Той обаче не я повери на доверителен фонд, каквато беше обичайната практика в подобни случаи. А в хотела му \"Тръмп интернешънъл\", открит два месеца преди да бъде избран за президент и намиращ се на един хвърлей място от Белия дом, и до днес нощуват представители на официални делегации, които се надяват по този начин да си осигурят по-благосклонно отношение от страна на президента. Политика с декрети Все пак би било голяма грешка да се смята, че досегашното управление на Тръмп представлява само сбор от политически провали. Сътрудничеството с Конгреса наистина би могло да е по-добро, а също така обещаното намаляване на данъци \"за всички\" засега само се обсъжда и навярно ще се окаже подарък само за свръхбогаташите. От друга страна обаче, президентът има възможност да действа с помощта на т.нар. executive orders – т.е. декрети, които нямат ранга на закони, но са абсолютно задължителни за администрацията и нейните служители. Предшествениците на Тръмп също ползваха подобни декрети, затова на Тръмп сега ще му е твърде лесно да отменя решенията на Барак Обама. Същевременно настоящият президент вече е издал и 50 собствени декрета, а целия този акционизъм правителството му се опитва да представи за решителни политически действия. Пак с декрети Тръмп се опитва да изпълни и друго свое основно обещание: ограничаването на имиграцията. Само че наложените от него ограничения за граждани на определени държави бяха обявени за невалидни от различни съдии на федерално равнище.", "date": "2017.11.08", "title": "Какво прави Тръмп с Америка"}
{"url": "http://www.dnevnik.bg/sviat/2017/11/08/3074135_kak_livan_se_prevurna_v_nov_front_na_sblusuka_na_iran/", "text": "Саудитска Арабия откри нов фронт в регионалната си война чрез посредници с Иран, вземайки на мушка мощния съюзник на Техеран - \"Хизбула\" и Ливан, където е базирана шиитската организация, в стремежа си да вземе надмощие.  Докато иранската мощ надделява в Ирак и Сирия, а Рияд е затънал във война със съюзените с Иран групировки в Йемен, новият саудитски подход може да причини траен политически и икономически хаос в една страна, в която влиянието на Техеран също, изглежда, расте.  Оставката в събота на ливанския премиер  Саад Харири , който е саудитски съюзник, обявена в Рияд и съпроводена с обвинения срещу Иран и \"Хизбула\", се разглежда от мнозина като безпрецедентна саудитска намеса в ливанската политика. \"Саудитците, изглежда, са решили, че най-добрият начин да се противопоставят на Иран е като започнат от Ливан\", каза европейски дипломат. Рияд обвинява \"Хизбула\" за оставката на видния сунитски политик, като казва, че шиитската групировка е \"похитила\" ливанската политика.  Но Саудитска Арабия \"разширява\" списъка с виновни и с Ливан като цяло, казвайки, че той също е обявил война на кралството. Саудитски министър отправи почти неизпълнимото искане ливанците да вземат мерки срещу една групировка, която е важна част от ливанската политическа \"тъкан\" и е далеч по-мощна от самата слаба държава. А партизанската армия на \"Хизбула\" е по-силна от националната армия.  Шокиращото изявление на Харири, което съвпадна с голямата антикорупционна чистка, предприета срещу високопоставени саудитци, даде повод за твърдения на \"Хизбула\" и други, че неговите саудитски бизнес интереси са го замесили в разследването и че той е бил принуден да подаде оставка. Рияд и Харири отричат това, както и предположенията, че той е под домашен арест. Те казват, че той е бил принуден да постъпи така заради намесите на \"Хизбула\" в някои арабски страни в услуга на Иран.  Властови вакуум  Саудитският външен министър Адел ал Джубейр каза, че \"Хизбула\" е \"давала командите\" в правителството на Харири, което включваше двама министри от \"Хизбула\" и което бе сформирано м.г. след политическа сделка, в резултат на която Мишел Аун - съюзник на \"Хизбула\", стана държавен глава. \"Хизбула\" и нейните съюзници сега ще се мъчат да съставят правителство без Харири и неговата благословия, което хвърля Ливан в мъчително дълга криза. Тя може да породи напрежение между сунити и шиити, макар че засега още няма признаци за това, а всички страни призовават за спокойствие. Обявявайки оставката си, Харири се позова на заговор за неговото убийство и обвини Иран и \"Хизбула\", че сеят вражди и се опитат да \"отвлекат\" Ливан от арабския свят. Тази негова декларация изненада дори помощниците на Харири.  Не е ясно какво следва по-нататък. Подкрепяните от Саудитска Арабия опити за отслабване на \"Хизбула\" в Ливан претърпяха тежък провал преди десетина години, като приключиха с изблици на сунитско-шиитски въоръжени сблъсъци по улиците на Бейрут, които само показаха военното надмощие на \"Хизбула\". През последните години регионалната борба се прехвърли на други места, и по-специално в съседна Сирия, където бунтовническите групи, сражаващи се срещу президента Башар Асад с дългогодишната саудитска финансова подкрепа, не устояха на пряката военна интервенция от страна на Иран и \"Хизбула\". В Ирак  подкрепяните от Техеран  (шиитски) милиции и иранските командири често изглеждаха така мощни, както и подкрепяната от САЩ иракска армия. Това се видя неотдавна и в операцията по  превземането на Киркук , контролиран от кюрдските сили. Иран се почувства толкова окрилен, че един от най-високопоставените ирански държавници, Али Акбар Велаяти, шумно се похвали с успеха на неговия регионален алианс, обявявайки в Бейрут в петък победи в Ирак, Сирия и Ливан. Неговото изявление пред медиите след среща с Харири бе възприето като груба провокация от главната регионална сунитска сила Саудитска Арабия. Веднага след това отменяйки вече насрочените си ангажименти и изненадвайки дори най-близките си съветници на следващия ден с изявлението, което бе предадено първо от медии, които са саудитска собственост.  Регионалният сблъсък в района на Залива се прояви часове по-късно, когато съюзени с Иран групировки изстреляха от Йемен  балистична ракета към Рияд . Саудитска Арабия твърди, че тя е била изстреляна от \"Хизбула\". Групировката не отговори на обвинението.  Нито \"Хизбула\", нито ливанското правителство отговориха вчера на саудитското обвинение, отправено от министъра по въпросите на Залива Тамер ас Сабхан - един от главните помощници на престолонаследника принц  Мохамед бин Салман , че и Ливан, и \"Хизбула\" са обявили война.  \"Ливанското правителство ще се смята за правителство, обявило война на Саудитска Арабия, и всички ливанци трябва да разберат тези опасности и да работят за решаване на проблемите, преди да се стигне до точката, от която няма връщане\", каза той в интервю за телевизия \"Ал Арабия\". А престолонаследникът Мохамед каза пред \"Ройтерс\" миналия месец, че войната в Йемен ще продължи, за да се предотврати превръщането на съюзеното с Иран (шиитско бунтовническо) движение на хусите във втора \"Хизбула\" на саудитската граница.  Призив за санкции \"Хизбула\" бе основана от иранския  Корпус на гвардейците  на ислямската революция през 1982 г., за да се бие срещу израелските войски в Ливан. Последната ѝ голяма война срещу Израел бе през 2006 г., след което \"Хизбула\" значително укрепна.  Макар Сабхан да се закани, че \"Хизбула\" ще бъде натикана обратно в \"пещерите си\" в Южен Ливан, евентуални саудитски военни действия в Ливан, като например въздушни удари, биха били голяма изненада. Възникването на политическа парализа и напрежение обаче е голяма заплаха за и без това вече  стагниращата  (ливанска) икономика, и може да осуети парламентарните избори догодина, които ще бъдат първите в Ливан от 2009 г. насам. Влиятелните политици на страната се надпреварват да тушират опасенията за финансовата стабилност на силно задлъжнялата страна. Те казват, че ливанската лира, която е вързана за долара с неизменен курс от 20 г., е стабилна.  Харири бе начело на усилията за мобилизиране на международна помощ, която да помогне на Ливан да се справи с бремето по които съставляват една четвърт от населението. Лидери от всички политически сили призовават да се спре по-нататъшната ескалация. Както \"Хизбула\", така и движението \"Бъдеще\" на Харири полагаха усилия за овладяване на сунитско-шиитските напрежения по време на войната в съседна Сирия.  След оставката на Харири лидерът на \"Хизбула\" Сайед Хасан Насрала призова за спокойствие и търпение. Окаб Сакр от движението \"Бъдеще\" посочи, че протестните демонстрации в знак на солидарност с Харири са били отменени, за да се избегнат ексцесии.  Саудитският министър Сабхан призова за \"реални санкции\" и съюзи, \"за да се намери фундаментално решение на тази ракова болест\", като настоя \"Хизбула\" да бъде разоръжена и извадена от правителството. Саад Харири, на когото се наложи да влезе в политиката заради убийството на баща му Рафик Харири през 2005 г., води години наред политически битки с \"Хизбула\" в Ливан. Неговата коалиция \"14 март\" обаче не успя да постигне никакъв напредък към разоръжаване на \"Хизбула\", както повеляват резолюции на ООН.  В отглас на саудитската позиция и САЩ обявиха мерки срещу \"Хизбула\" през последните седмици. В същото време президентът Доналд Тръмп възприема по-твърд подход срещу Иран. Вашингтон предложи награда за (залавянето на) двама ръководители на \"Хизбула\", а Камарата на представителите гласува за нови санкции, насочени срещу всякакви организации, които ѝ оказват подкрепа. /БТА", "date": "2017.11.08", "title": "Как Ливан се превърна в нов фронт на сблъсъка на Иран и Саудитска Арабия"}
{"url": "http://www.dnevnik.bg/bulgaria/2017/11/08/3074274_junker_ne_potvurdi_spirane_na_monitoringovite_dokladi/", "text": "Очакваме много положителен доклад за България в рамките на мониторинговия механизъм. Това заяви в Брюксел председателят на Европейската комисия Жан-Клод Юнкер на пресконференция с премиера Бойко Борисов. Брифингът беше в рамките на двустранна  среща  между българското правителство и еврокомисарите по повод предстоящото българско председателство на ЕС. Юнкер повтори отново, че е много \"за\" това България да се присъедини към Шенген, където по думите му е естественото място на страната. Той обаче не уточни дали предстоящият мониторингов доклад ще бъде последен. Председателят на Еврокомисията каза, че България през следващите шест месеца ще бъде столица на Европа и това е уникална възможност да докажем, че българите знаят за какво става дума в Европа, защото тя е част от ДНК-то на България. България се държи като основателка на ЕС, докато много други държави основателки не се държат по този начин, каза Юнкер. В отговор на журналистически въпрос председателят изрази възхищението си за представянето и резултатите на България по отношение на плановете за присъединяване към еврозоната. Той припомни, че България има по-нисък публичен дълг в сравнение с други страни от еврозоната. Борисов от своя страна подчерта, че страната е за пример и следва стриктно маастрихтските критерии. Той изрази надежда до края на годината темата за членство в еврозоната да бъде разгледана, но призова това да става дипломатично, за да не се разклатят пазарите. Рядък шанс за Балканите Премиерът Борисов заяви, че девизът ни -  \"Съединението прави силата\",  е валиден не само за България, но и за Европа. В този момент на изключителна конкуренция във всяка сфера съединението на държавите може да ни направи възможно най-силни, допълни Борисов. Той подчерта, че по време на председателството ни ще се водят най-тежките преговори за Брекзит. По думите му това е уникална възможност за Балканския полуостров да замести излизането на Великобритания от Европейския съюз. Дълги години темата не беше слагана на масата и сега имаме редкия шанс заедно със следващите държави председателки да я придвижим напред, допълни премиерът. Според Борисов трябва да се работи за подобрение на конкурентоспособността и инфраструктурата на региона. Сега работим по отпадането на роуминга за Западните Балкани, посочи той, като уточни, че през май 2018г. ще се проведе  среща на лидерите  на ЕС и региона. В отговор на журналистически въпрос Юнкер заяви, че очаква Сърбия и Черна гора да са членки на ЕС преди 2025 г. Борисов подчерта, че е радетел за голяма ревизия в сферата на отбраната и наличието на бойна техника и дали е достатъчно дислоцирана в Европа, къде да са първите отбранителни линии при война или при подготовката за война. След като ще харчим толкова милиарди по линията на НАТО, нека имаме по-ясна позиция къде и как да са дислоцирани, добави премиерът. Фазата на подготовка на председателството е приключила Българският министър за председателството Лиляна Павлова заяви, че днес завършва фазата на подготовката и започва фазата на изпълнението на политическите ни ангажименти по председателството. Тя изброи четири основни приоритета за българското председателство, а именно дебатите за бъдещето на Европа и многогодишната финансова рамка, европейската перспектива и свързаността на Западните Балкани, сигурността и стабилността в Европа и единен цифров пазар и дигитален дневен ред на Европа. Българският еврокомисар Мария Габриел подчерта, че България поставя като акцент и дигитализацията. Това означава за нас свързаност между хората, перспектива, стабилност, сигурност. По тези приоритети постигнахме съгласуваност и получихме подкрепа, заяви Павлова. Усилията са ни насочени в това да имаме единна, силна и цифрова Европа, каза още министърът и подчерта, че се очаква най-късно на 17 май на срещата на върха за Западните Балкани да приемем пътна карта за поетапното отпадане на роуминг таксите в региона.", "date": "2017.11.08", "title": "Юнкер не потвърди спиране на мониторинговите доклади за България"}
{"url": "http://www.dnevnik.bg/sviat/2017/11/08/3074319_vseki_nov_gazoprovod_do_bulgarskiia_briag_da_e_s_nova/", "text": "За всички газопроводи, внасящи до границите на Европейския съюз, или изнасящи от територията на ЕС, трябва да важат всички основни принципи на европейското енергийно законодателство, включително гарантиран достъп на трети страни, регулиране на тарифите, разделяне на собственика от оператора и прозрачност в дейността. Такава поправка  предложи в сряда Европейската комисия  към Газовата директива (2009/73/EC) и сега очаква мнението на страните членки и одобрението от Европейския парламент и Съвета на ЕС, за да бъде въведена в сила. Според авторите това би било \"значителна крачка за оформяне на Енергийния съюз\". В сегашния си вид директивата не създава цялостна регулаторна рамка за вносните газопроводи. Промяната, ако бъде одобрена, ще важи за всички нови проекти, т.е. директно от Русия до морската граница на България, пише в  обяснението на Еврокомисията . Страните членки могат случай по случай да получат изключение от директивата, стига то да не нарушава конкуренцията и да не застрашава сигурността на доставките. Директивата от 2009г. бе основният документ, на базата на който бе спрян проектът \"Южен поток\", излизащ директно от Русия до българския бряг без да преминава през сухопътна граница или територия на ЕС. В същото положение е и \"Северен поток 2\", който се изгражда през Балтийско море от Русия до Германия, но за него се спори дали не е проект в заварено положение спрямо предложената нова регулация. Друг вече напреднал в изграждането проект е този за Трансадриатическия газопровод (TAP е между Албания и Италия и е част от Южния газов коридор), но той вече се ползва с изключение съгласно Член 36 от директивата и не е засегнат от предложението. Позицията на Еврокомисията е, че в новия си вид Газовата директива трябва да важи за \"Северен поток 2\". Брюксел неведнъж е обяснявал, че този газопровод не може да съществува в правен вакуум или изключително да се основава на законодателството на трета държава, в случая - Русия. В съобщението се обяснява, че новите предложения ще действат както за бъдещи, така и за съществуващи проекти. Но като опит спорове като този за \"Северен поток 2\" да не блокират поправката в директивата, от Брюксел предлагат да се позволи на страните членки да дават на вече съществуващи трансгранични газопроводи изключение от действието ѝ. Промяната няма да има екстериториално приложение, т.е. ще действа само в страните от ЕС, но се посочва, че не е практично от двете страни на един и същи газопровод да действат различни регулаторни режими. Поради това се препоръчва преодоляването на подобни правни конфликти с помощта на международни преговори за принципите, по които ще се управлява всеки конкретен газопровод. Еврокомисията посочва, че промяната на тази част от Третия енергиен пакет ще подобри вътрешния енергиен пазар, сигурността и солидарността между страните членки, както е обещал в годишната си реч на 13 септември в Европарламента председателят Жан-Клод Юнкер. Така трябва да се осигури прозрачен регулаторен надзор, да се премахне конфликтът на интереси между оператори и доставчици и да се карантират тарифи за пренос, които не дискриминират други играчи на газовия пазар.", "date": "2017.11.08", "title": "Всеки нов газопровод до българския бряг да е с нова регулация, предложи Европейската комисия"}
{"url": "http://www.dnevnik.bg/sport/2017/11/08/3074300_grigor_dimitrov_zapochva_finalite_v_london_sreshtu/", "text": "Григор Димитров ще се изправи срещу Доминик Тийм в дебютния си мач от  финалите на АТП в Лондон . Двубоят между 26-годишния българин и 24-годишния австриец е в понеделник (13 ноември) от 16.00 часа българско време. Димитров и Тийм ще дадат старт на битките в група \"Пийт Сампрас\". Вторият мач за деня противопоставя лидерът в световната ранглиста Рафаел Надал и Давид Гофен. Срещата между испанеца и белгиеца е насрочена за 22.00 часа българско време. Димитров, за когото това ще е първо участие във финалите на АТП, има отрицателен баланс в мачовете с Тийм - две загуби в три срещи. През този сезон те се срещнаха два пъти. Българинът се наложи с 6:3, 4:6, 6:3 в четвъртфиналите в Бризбейн и впоследствие спечели турнира. Австриецът спечели инфарктна победа с 4:6, 6:4, 7:6 (9) в осминафиналите на мастърса в Мадрид, където стигна до финала. Първият двубой помежду им беше в четвъртфиналите на турнира в Акапулко през 2016 г. Тийм спечели със 7:5, 6:2 по пътя към най-престижната титла в професионалната си кариера. \"Финалите на АТП са много специален турнир за всеки тенисист. Винаги много съм искал да бъда част от тази елитна група. Няма по-голяма награда за представянето ти през годината\", коментира Димитров в навечерието на турнира. Федерер открива турнира Тазгодишните финали на АТП ще стартират в неделя, а първият двубой в индивидуалния турнир противопоставя носителя на рекордните шест титли Роджър Федерер и дебютанта Джак Сок. 36-годишният швейцарец и 25-годишният американец излизат на корта в 14.00 часа. Вторият двубой на сингъл от първия ден ще изправи един срещу друг Александър Зверев и Марин Чилич. Първоначално беше обявено, че турнирът ще стартира с мачовете от група \"Пийт Сампрас\", а тези от група \"Борис Бекер\" ще са в понеделник. Впоследствие обаче се стигна до промяна, която вероятно е свързана с неяснотата около участието на Надал. Световният №1 има контузия в коляното, заради която миналата седмица се отказа от мастърса в Париж преди мача си от четвъртфиналите с Филип Крайнович. Очаква се в петък окончателно да стане ясно дали испанецът ще играе в Лондон. Той се класира за 13-и път за заключителната надпревара в мъжкия тенис, но пет пъти досега се е отказвал заради контузия. Програмата за първия кръг Континен/Пиърс - Харисън/Винъс (от 14.00 ч.) Роджър Федерер - Джак Сок (най-рано в 16.00 ч.) Ройер/Текау - Ербер/Маю (от 20.00 ч.) Александър Зверев - Марин Чилич (най-рано в 22.00 ч.) Мъри/Соареш - Браян/Браян (от 14.00 ч.) Доминик Тийм - Григор Димитров (най-рано в 16.00 ч.) Кубот/Мело - Додиг/Гранойерс (от 20.00 ч.) Рафаел Надал - Давид Гофен (най-рано в 22.00 ч.)", "date": "2017.11.08", "title": "Григор Димитров започва финалите в Лондон срещу Тийм в понеделник"}
{"url": "http://www.dnevnik.bg/skorost/2017/11/08/3074329_novoto_volvo_xc40_do_nedelia_moje_da_se_vidi/", "text": "Най-компактният кросоувър на \"Волво\" - ХС40 може да се види предпремиерно в столичния мол \"Сердика\" до 12 ноември. Днес колата беше показана пред журналисти. Всеки, който се снима ХС40 и публикува кадъра на специална фейсбук страница, може да спечели екскурзия за двама до Милано. Компактният кросоувър може да се екипира с почти всички системи за безопасност, познати от ХС60 и ХС90, беше подчертано при представянето на модела. Първоначално \"Волво\" ХС40 излиза на пазара с дизелов двигател D4 с мощност 190 к.с. и среден разход на гориво 5.1 л/100 км и 4-цилиндров бензинов Т5 с 247 коня, предлагащ ускорение до 100 км/ч за 6.5 секунди. Други задвижващи системи, включително хибридни версии и електрически варианти, ще бъдат добавени на по-късен етап. ХС40 ще е и първото \"Волво\" с трицилиндров мотор.", "date": "2017.11.08", "title": "Новото \"Волво\" XC40 до неделя може да се види предпремиерно в София"}
{"url": "http://www.dnevnik.bg/sport/2017/11/08/3073782_snimka_na_denia_maestroto_igrae_tenis_s_shotlandska/", "text": "Рекордьорът по титли от Големия шлем в тениса Роджър Федерер и Анди Мъри изиграха мач в Глазгоу, който беше част от благотворително събитие. Швейцарецът спечели с 6:3, 3:6, 10:6 срещу шотландеца. Федерер, който се готви за участието си във финалите на АТП, показа добро настроение и поигра, облечен с шотландска поличка.", "date": "2017.11.08", "title": "Снимка на деня: Маестрото играе тенис с шотландска поличка"}
{"url": "http://www.dnevnik.bg/bulgaria/2017/11/08/3071351_hristiianite_pochitat_sveti_arhangel_mihail/", "text": "На Архангеловден християните почитат светите ангели и най-вече св. Архангел Михаил, смятан за вожд на небесните сили и главен страж на Божия закон. Според българските народни вярвания Архангел Михаил е един от братята светци юнаци, на когото при подялбата на света се паднали мъртвите души. Затова той е възприеман като ангел на смъртта. Народът вярва, че когато умиращият се усмихва, Архангел Михаил му подава златна ябълка. Ако умира в конвулсии – предстои му да изпие горчива чаша. На Архангеловден българите колят курбан в чест на светеца - покровител на мъртвите. Обикновено се жертва мъжко животно - овен или шиле, чиито глава и крайници се варят цели и след това се кадят с тамян. Жените приготвят и раздават помежду си специални обредни хлябове, наричани \"Рангелов\" или \"Господьов хляб\", \"Боговица\", \"Света Петка\", \"Рангелово блюдо\". Тържествената трапеза, била тя семейна или общоселска, се освещава от представител на църквата. Кожата на обредното жертвено животно се дарява винаги на църквата.  Ангел, Ангелина, Лина, Михаил, Михайлина, Михаела, Мила, Милена, Рангел, Рафаил, Гавраил, Гаврил, Серафим, Райко, Рая, Радко, Райна, Радослав, Рада, Радостин, Радивой, Емилия, Емил, Райка, Райчин, Рачо, Пламен, Пламена, Огнян, Огняна, Милко, Милка, Михо, Геле, Ханка.", "date": "2017.11.08", "title": "Християните почитат свети Архангел Михаил"}
{"url": "http://www.dnevnik.bg/detski_dnevnik/2017/11/08/3073510_grajdanskoto_obrazovanie_ne_e_na_nivo_v_bulgariia/", "text": "Българските ученици нямат достатъчно познания за гражданската активност и не правят връзка между действията на институциите и законните начини за граждански контрол върху тях. Това показват  част от резултатите  от Международно изследване за гражданското образование, които бяха обявени във вторник. Проучването е проведено през 2016 г. сред осмокласници от 3800 училища в 24 страни, в някои от които има отделен предмет за гражданско образование, а в други - не. В изследването са участвали 2966 ученици от 147 училища в България. Средният резултат на българските ученици в проучването за гражданското образование е 485 точки, което е под средното ниво от 517 точки. Резултатите са близки до тези на учениците в Латвия (492 точки), Малта (491 точки), Чили и Колумбия (по 482 точки). Страните попадат в група Б по гражданско образование (според индексите на изследването), т.е. учениците имат основни познания за демокрацията като политическа система и разбират начина, по който институциите трябва да бъдат използвани да защитават обществените ценности; разбират каква е ролята на упражняването на правото на глас за запазване на представителната демокрация и знаят какво е гражданско общество. За разлика от тях обаче учениците с най-добри резултати (група А според индекса) могат да правят връзки между процесите в политическите организации и институциите и законните начини те да бъдат контролирани. Освен това успяват да генерират точни хипотези за мотивацията и резултатите от политиките на различните институции и гражданските действия. В тази група попадат осмокласници от страни като Дания (586 точки), Република Китай (581 точки), Швеция (579 точки), Финландия (577 точки), Норвегия (564 точки), Естония (546 точки), Русия (545 точки) и др. В България, както и в световен мащаб, момичетата (средно 505 точки според прочуването) имат по-добро гражданското образование от момчетата (средно 468 точки според проучването). От 2009 г. насам, когато е проведено последното такова проучване, гражданското образование у нас се подобрява - средният брой на точките се увеличава с 19. За сметка на по-лошите познания българските ученици са едни от първите по участия в доброволчески акции. Близо половината от запитаните ученици от България, Колумбия, Доминиканската република и Перу отговарят, че са участвали в такива. В другите страни процентът е около 10%. В 11 държави се смята, че гражданското образование трябва да е отделен предмет. В други девет, сред които и България, че то трябва да е допълнителна дейност в училищата.", "date": "2017.11.08", "title": "Гражданското образование не е на ниво в България, сочи международно проучване"}
{"url": "http://www.dnevnik.bg/morski/2017/11/08/3073574_remont_zatvaria_za_poveche_ot_mesec_chast_ot_ednoto/", "text": "От днес до 15 декември ще бъде затворено за движение част от едното платно на магистрала \"Черно море\", съобщиха от Агенция \"Пътна инфраструктура\". Това се налага заради извършването на неотложен ремонт. Движението по аутобана от Варна до кръстовището за кв. \"Аспарухово\" ще се осъществява двупосочно в платното за Варна. През това време ще се извършва ремонт на платното за Бургас, като е предвидена подмяна на асфалтовата настилка. Ще бъдат ремонтирани още бордюрите, а отводняването на пътя ще бъде подобрено. По време на дейностите е предвидено полагане на хоризонтална маркировка и нови пътни знаци. През 2018 г., със стартирането на строителния сезон, ще се ремонтира и платното за Варна, уточняват от пътната агенция.", "date": "2017.11.08", "title": "Ремонт затваря за повече от месец част от едното платно на магистрала \"Черно море\""}
{"url": "http://www.dnevnik.bg/biznes/2017/11/08/3073701_narodnoto_subranie_se_zahvashta_s_bjudjetite_za_zdrave/", "text": "Първото четене на проектобюджетите на Националната здравноосигурителна каса и на държавното обществено осигуряване е включено в програмата на Народното събрание за тази седмица. В началото на днешното заседание се очаква депутатите да обсъдят   с които се променят няколко закона. Между тях е предложението на правителството за  намаляване на прага за плащанията в брой  от 10 хил. на 5 хил. лв. - ограничение, което не мина при предишния опит през лятото. Друг текст от същия законопроект предвижда отпадане на 5-процентната отстъпка за данъка за довнасяне при подаване на декларация онлайн. Проектобюджетът на здравната каса , който е втора точка от седмичната програма на депутатите, предвижда с 409.6 млн. лв. повече разходи и намален с една трета резерв. Планираните здравноосигурителни приходи за догодина са в размер на 3.818 млрд. лв., от които 2.556 млрд. лв. са приходи от здравноосигурителни вноски и 1.262 са трансфери за здравно осигуряване. Очакваните вноски са с 276 млн. лв. повече, отколкото през 2017 г. Бюджетът на общественото осигуряване  е разчетен при увеличени минимални осигурителни доходи средно с 3.9%. Размерът на осигурителната вноска за фонд \"Пенсии\" се увеличава с един процентен пункт", "date": "2017.11.08", "title": "Народното събрание се захваща с бюджетите за здраве и за пенсии и с плащанията в брой"}
{"url": "http://www.dnevnik.bg/sport/2017/11/08/3073768_grigor_dimitrov_ochakva_da_nauchi_supernicite_si_za/", "text": "Григор Димитров ще научи днес съперниците си за финалите на АТП в Лондон. Българският тенисист ще играе за първи път в надпреварата, събираща най-добре представилите се състезатели през сезона. Тенисистите ще бъдат разпределени в две групи по четирима. От 12 до 17 ноември те ще играят всеки срещу всеки, а двамата най-добри от всяка група отиват на полуфиналите. Групите ще носят имената съответно на Пийт Сампрас и Борис Бекер. Преди две години АТП избра по този начин да почете някои от най-успешните играчи през годините. Освен Димитров  в Лондон ще има още трима дебютанти  - Александър Зверев, Давид Гофен и Джак Сок. Другите четирима участници са водачът в световната ранглиста Рафаел Надал, шесткратният победител Роджър Федерер, Марин Чилич и Доминик Тийм. Всяка година в зала \"О2\" в Лондон за финалите на АТП се събират над 250 000 почитатели на тениса, а телевизионната аудитория надхвърля 100 млн. зрители.", "date": "2017.11.08", "title": "Григор Димитров очаква да научи съперниците си за финалите на АТП в Лондон"}
{"url": "http://www.dnevnik.bg/bulgaria/2017/11/08/3073707_jena_ot_burgas_osudi_ginekologa_si_za_lekarska_greshka/", "text": "Жена от Бургас осъди на две инстанции болница \"Дева Мария\" и наблюдавщия си лекар в нея д-р Сияна Драгнева, заради неправилна диагноза и ненавременно лечение на възпаление след секцио, което в последствие наложило тотална хистеректомия - отстраняване на матката й. , като решението на Окръжния съд в Бургас в полза на ищцата в последствие се обжалва от болницата, но с решение от този октомври и Апелативният съд в Бургас потвърждава вината на лекарката и лечебното заведение за нанасяне на неимущствени вреди. Наложено им е да изплатят на пострадалата жена обезщетение при предявен частичен иск за сумата от 26 хил. лв. и да покрият разходите по делото. През 2014 г. тогава 26-годишната Женя Димова кара трудна бременност и неколкократно е хоспитализирана в болница \"Дева Мария\" в периода на износване. Наблюдава я акушер-гинекологът д-р Сияна Драгнева и е планирано бебето да се роди със секцио през март 2015 г., но месец преди термина и насрочената дата за операцията, състоянието на жената се влошава с бързи и резки промени на кръвното налягане. Налага се спешно да бъде приета и бебето излиза на бял свят с цезарово сечение в началото на февруари. За събитията разказва още тогава в писмо до медиите съпругът на родилката, цитирано в сайта е-Бургас. Секциото е последвано от  , които по преценката на лекаря тогава са нормални. Това е записано и в болничната документация на жената - че \"родилката няма никакви субективни оплаквания и състоянието й е нормално\". Младата майка и бебето й са изписани пет дни по-късно, когато температурата й влиза в норма, обаче болките след това продължават и се влошават. При консултации с д-р Драгнева по телефона и на живо, по разказа на съпруга, тя многократно повторила, че това е в реда на нещата и не е необходимо лечение, а търпение. В обвинението се посочва, че гинеколожката отдавала болките на цистит, а не на гинекологичен проблем, макар че след консултация с уролог това предположение било отхвърлено. Минават   преди друг гинеколог в болницата да прегледа Женя и да установи некротични налепи и остра инфенкция по матката и пикочния мехур, които налагат тотална абдоминална хистеректомия. Апелативният съд в Бургас изброява   на майката и ги определя като   Първо, месец преди раждането изследвания на жената показват инфекция, за която обаче не е назначено лечение. Второ, два дни след изписването след цезаровото сечение отново е установена бактериална инфекция (с ентерококи фекалис и кандида), но на самото изписване не са изчакани резултатите и няма категорично заключение за овладяна гинекологична инфекция. И трето - не е извършен гинекологичен преглед при сваляне на конците от операцията и не са назначени допълнителни изследвания с образна диатностика, което е довело до \"грешна диагноза\". Допълнително се признава и, че въпреки отрицателните за инфекции урологични изследвания, лекарката не е сменила предположението си. - пише в решението на Апелативния съд. Решението подлежи на касационно обжалване пред Върховния касационен съд в едномесечен срок. По време на събитията през 2015 г. се развива остър конфликт между болницата и пострадалото семейство, отразен в местните медии. В писмото си афектираният съпруг на Женя обвинява лекарите от \"Дева Мария\" в нехуманно и безхаберно отношение и че \"отдавна са забравили Хипократовата клетва\". Отговорът на болницата е, че семейството се опитва да я рекетира. \"В крайна сметка грешката е непоправима, животът ми се преобърна на 360 градуса. След като заведох делото с мен се свързаха доста жени, които са пострадали от д-р Драгнева, за да ме поздравят за смелостта. Тук не става въпрос за пари, а за възмездие\", казва пред е-Бургас Женя Димова.", "date": "2017.11.08", "title": "Жена от Бургас осъди гинеколога си за лекарска грешка заради закъсняло лечение на инфекция след секцио"}
{"url": "http://www.dnevnik.bg/sviat/2017/11/08/3073676_cialoto_pravitelstvo_shte_razkazva_dnes_za/", "text": "Министър-председателят Бойко Борисов и българското правителство ще бъдат днес на работно посещение в Брюксел, за да представят на Европейската комисия подготовката за ротационно председателство на България на Съвета на Европейския съюз и приоритетите, които София би искала да има през първите 6 месеца на 2018г. Срещата на Борисов с председателя на Европейската комисия Жан-Клод Юнкер, заседанието с Колегиума на комисарите, двустранните разовори на министри с ресорните еврокомисари и съвместната пресконференция в края на посещението са установена през годините практика за предстоящо председателство. Това става и в навечерието на очакваното следващата седмица представяне на поредните доклади за напредъка на България и Румъния по механизма за сътрудничество и проверка. По този повод на среща с български журналисти във вторник в Брюксел еврокомисарят по цифровизацията Мария Габриел припомни за пореден път, че Юнкер е заявил, че до края на мандата на комисията (2019 г.) би искал механизмът да отпадне. Преди три седмици Мартин Зелмайер, ръководителят на кабинета на Юнкер, заяви в София, че целта е да имаме общоевропейски механизъм, защото това не са проблеми на една държава и не признават граници, отбеляза Габриел, цитирана от БТА.", "date": "2017.11.08", "title": "Цялото правителство ще разказва днес за председателството в Брюксел"}
{"url": "http://www.dnevnik.bg/sport/2017/11/08/3072907_shte_spasi_li_sportnata_strast_na_kim_chen-un/", "text": "До началото на олимпийските игри остават 92 дни, а основните притеснения за  Пьончан 2018  са свързани с  напрежението между Северна и Южна Корея . Двете страни са в обтегнати отношения, а непрестанните ядрени опити на Северна Корея хвърлят сянка върху най-големия спортен форум в света.  Икономическите санкции срещу комунистическата страна се увеличават, но спортният свят и Южна Корея правят всичко по силите си, за да убедят Пхенян да приеме поканата за участие на игрите. С този ход се цели да се намали политическото напрежение между двете страни, което оказва  негативно влияние върху продажбата на билети . След месеци политически заплахи от страна на Ким Чен-ун, лидерът на Северна Корея може да отстъпи заради... любовта си към спорта. В очакване на Северна Корея Ако Северна Корея реши да се включи в игрите, това ще бъде прецедент в следвоенната олимпийска история. За пръв път една страна домакин ще приеме друга, с която е официално във война. Корейската война приключва през 1953 г., но само с примирие, а не с мирен договор, отбелязва \"Ройтерс\". Южна Корея прие олимпийските игри през 1988 г. в Сеул. Тогавашният лидер на Северна Корея Ким Ир-сен бойкотира форума, след като планът за съвместно домакинство се провали. \"Със Северна Корея (на игрите) нещата ще преминат по-гладко. Игрите ще са наистина успешни, само ако има спокойствие. Успех ще има, ако САЩ, Северна Корея и Китай имат отбори в Южна Корея\", заяви член на Европейската федерация на зимните спортове пред \"Ройтерс\", който е пожелал да остане анонимен. Северна Корея имаше срок до 31 октомври да приеме поканата на Международния олимпийски комитет (МОК) и Южна Корея за участие в Пьончан 2018. От МОК заявиха, че Пхенян има време до началото на игрите, за да вземе решение дали да се присъедини към игрите. От комитета допълниха, че са готови да преразгледат даването на \"уайлд карт\" на състезатели, които не са преминали квалификационната норма. Белият дом засега запазва мълчание по въпроса с поканата към Северна Корея за участие в игрите. Президентът на САЩ  Доналд Тръмп заплаши, че е \"готов да унищожи\" азиатската страна , ако бъде провокиран.  Спортната страст на Ким Чен-ун В основата на идеите на Ким Чен-ун за подобряването на жизнения стандарт в Северна Корея е спортът. Преди няколко години лидерът на Северна Корея, който е фен на баскетбола,  се \"сприятели доживот\" с бившата звезда от НБА Денис Родман . След като пое властта през 2011 г., разходите за спорт от годишния бюджет на страната са нараснали по-бързо, отколкото в други области, твърдят държавните медии. Финансирането в спорта за 2014 г. се е увеличило със 17% спрямо година по-рано. Медиите в Северна Корея съобщават, че лидерът e изпратил отворено писмо до Работническата партия, в което заявява своята амбиция да превърне страната в световна спортна сила. Държавният глава е призовал партията и спортистите да подпомогнат \"плана за превръщането на страната в световна спортна сила, да се потят повече на тренировките, за да донесат слава, като печелят златни медали\". \"Изглежда, че се провеждат повече спортни събития (в Северна Корея). Отборите на Северна Корея пътуват повече от всякога и успехът се отчита повече от преди\", каза пред \"Ройтерс\" Саймън Кокерел – шеф на базираната в Пекин транспортна компания Koryo Tours, която цели да развие туризма в Северна Корея. Състезателите на комунистическата страна спечелиха 11 златни медала на Азиатските игри през 2014 г. в Южна Корея. Шестото им място в класирането по отличия беше определено като значим успех, а спортистите бяха посрещнати с парад от Ким Чен-ун, който им благодари за изпълнението на плана на партията за \"превръщането на страната в световна спортна сила\". \"Сателитните снимки показват много ремонти на скейтпаркове и спортни площадки дори и в най-отдалечените райони\", заяви анализаторът от университета във Вашингтон Къртис Мелвин.  До този момент само двама състезатели от Северна Корея са се класирали за игрите в Пьончан, които започват на 9 февруари 2018 г. Това са Рюм Тае Ок и Ким Ю Сик, които ще представят страната в дуетите във фигурното пързаляне.  Дори и да не се класират други спортисти от Северна Корея за игрите, организационният комитет за Пьончан 2018 обеща да покани част от състезателите, които са пропуснали да се класират по право. Опит, с който се цели да бъде стопен ледът между Северна и Южна Корея. \"Правим всичко възможно, за да може Северна Корея да участва на игрите, но Ким Чен-ун е непредсказуем\", каза Сон Ки Хун от организационния комитет на игрите.", "date": "2017.11.08", "title": "Ще спаси ли спортната страст на Ким Чен-ун олимпийските игри в Пьончан"}
{"url": "http://www.dnevnik.bg/sviat/2017/11/08/3073824_trump_prizova_na_7_noemvri_da_se_chestvat_jertvite_na/", "text": "Президентът на САЩ Доналд Тръмп смята, че вчерашният ден - датата, на която се отбеляза 100-годишнината от Октомврийската болшевишка революция в Русия, трябва да бъде обявен за национален ден на жертвите на комунизма, предадоха \"Франс прес\" и БТА. В комюнике, публикувано от Белия дом във Вашингтон докато Тръмп е в Сеул, американският президент казва, че \"по време на изминалия век комунистическите тоталитарни режими по света са избили над 100 милиона души и са подложили още повече хора на експлоатация, насилие и неописуеми опустошения\". \"Днес ние си спомняме за онези, които загинаха и за онези, които продължават да страдат при комунизма\", допълва Тръмп, подчертавайки решимостта на САЩ да \"поддържат запален пламъка на свободата за всички онези, които мечтаят за едно по-свободно и по-малко мрачно бъдеще\". Съобщението бе публикувано в навечерието на отпътуването на Тръмп от Сеул за Китай, комунистическа страна от 1949 г., напомня БТА. След Пекин, трети етап от обиколката на Тръмп в Азия след Япония и Южна Корея, президентът ще отиде във Виетнам и Филипините.", "date": "2017.11.08", "title": "Тръмп призова на 7 ноември да се честват жертвите на комунизма"}
{"url": "http://www.dnevnik.bg/intervju/2017/11/08/3073829_jak_peze_jurnalist_falshivite_novini_niamaha/", "text": "\"Дневник\" е медиен партньор на конференцията и публикува интервюто на Пезе от сайта на организацията. Той говори за работата по проверка на факти, мащаба и въздействието на опитите за дезинформация покрай тазгодишните избори във Франция и Германия и рисковете за Европейския съюз (ЕС), произтичащи от разпространението на подвеждащи или изфабрикувани истории - Дезинформацията представлява невярна информация, създавана умишлено с цел манипулиране на читателя. Като човек, занимаващ се с проверката на факти, аз се включвам в обществения дебат, за да обясня защо определени истории са неверни. Аз обаче трябва да действам праграматично и да не интерепретирам всичко, което е невярно (например сатира или хумор), като дезинформация. - Това е огромен труд! Прекарваме много време в търсене на неверни истории с надеждата да ги уловим, преди да добият популярност. Също така бихме искали нашите материали да имат по-голямо въздействие от самата дезинформация. За да постигнем това, използваме различни инструменти, които ни помагат да следим случващото се в социалните мрежи. Използваме например Crowdtangle и Spike или пък свои собствени списъци със сайтове, за които знаем, че се справят добре в разпространението на неверни истории. Също така слушаме какво казват политиците и други важни фигури, за да видим дали те не разпространяват неверни истории в рамките на обществения дебат. Общо взето, трябва да следим всичко. - Не мисля, че във Франция и Германия фалшивите новини имаха въздействието, което се очакваше, защото за разлика от САЩ, резултатите от изборите се припокриха с прогнозите в медиите. Относно мащаба на проблема с дезинформацията във Франция и Германия, бих казал, че контекстът изигра важна роля. Изборите бяха много различни. Преди година никой не знаеше, че Еманюел Макрон ще бъде следващият президент на Франция. Единственото, което знаехме с доста голяма сигурност, е, че Марин льо Пен ще достигне до втория тур. Не знаехме обаче срещу кого ще се изправи тя. Франсоа Оланд не се кандидатира за президент. Манюел Валс, министър-председател по времето на Оланд, загуби вътрешните избори на социалистите. От страната на консерваторите, Никола Саркози и Алан Жупе, които бяха фаворити според проучванията на общественото мнение, не успяха да преминат през вътрешните избори. След победата на Франсоа Фийон във вътрешната надпревара на консерваторите френски вестник го обвини, че се е облагодетелствал финансово, като е назначил съпругата си за свой асистент с обществени средства, когато е бил народен представител. Дотогава тя винаги твърдеше, че не е била част от политическия му живот... Националният фронт пък беше по-силен от всякога. Мнозина имаха интерес да разпространяват погрешна информация спрямо други политици, за да увеличат шансовете за победа на своя кандидат. Това обяснява защо крайнодесните атакуваха първо Франсоа Фийон, описвайки го като мюсюлманин и човек, настроен положително към имиграцията, а след разкритията на вестника нападнаха най-вече Макрон, който тогава беше атакуван и от привържениците на Франсоа Фийон, които се надяваха, че кандидадът им все пак би могъл да достигне до втори тур. В Германия канцлерът се нуждае от мнозинство, за да управлява. Всяка политическа партия уверяваше, че няма да съставя коалиция с крайнодясната партия Алтернатива за Германия. Ето защо вероятността крайнодесните да вземат властта беше почти нулева. След местните избори, в които социалдемократите постигнаха лоши резултати, стана много ясно, че Мартин Шулц не би могъл да спечели изборите. Това означаваше, че следващият канцлер отново щеше да бъде Ангела Меркел. За да създавате фалшиви новини, се нуждаете от цел: да манипулирате мнението, за да помогнете на любимия си кандидат да спечели. Защо бихте полагали толкова много усилия, ако знаете, че нямате шанс? Тъй като изборите във Франция бяха по-напрегнати, проблемът с фалшивите новини беше по-голям, отколкото в Германия, но не чак толкова голям, колкото в САЩ. Във Франция или Германия нямаше заглавия, според които папата е подкрепил Марин льо Пен, Алтернатива за Германия или някой друг кандидат. Това обаче не означава, че в Германия не е имало фалшиви новини. Екипът на Correctiv опроверга много неверни истории на местно ниво. Те също могат да окажат въздействие, особено когато се повтарят постоянно, за да накарат хората да повярват, че положението в страната е по-лошо, отколкото е в действителност. - След изборите в САЩ Facebook беше критикуван, че не прави нищо срещу разпространяването на фалшиви новини. Те решиха да си сътрудничат с организации за проверка на факти в САЩ (като Snopes и Politifact), а също и в други страни, в които предстояха избори. Correctiv започна разговори с Facebook относно борбата с дезинформацията. Не забравяйте, че сме организация с нестопанска цел и целта е нашите проучвания да бъдат в обществен интерес. В Correctiv вярваме, че дезинформацията е истински проблем за демокрацията и че гражданите трябва да бъдат информирани чрез достоверни истории, преди да гласуват. Не е наша работа да им казваме за кого да гласуват. Ние просто искаме те да знаят фактите. Важно е също да отбележим, че ние не работим за Facebook и не получаваме никакви пари от тях. Ние сме партньори: те ни предоставят списък с линкове, които техните потребители или алгоритми считат за потенциално неверни, и ние избираме историите, чиято достоверност искаме да проверим, след което да публикуваме резултатите от проверката на нашия сайт. След това информираме Facebook, че сме публикували резултатите от проверката с линк към невярната история. От този момент нататък Facebook показва линк в категория \"Свързани статии\", който да бъде видян от четящите невярната история. Ние не изтриваме нищо, а опитваме да убедим хората да прочетат проверените от нас факти. - Виждал съм много странни неща през последните три години. От гледна точка на работата ми към Correctiv, мисля, че [най-странната история] дойде от сайт, който твърдеше, че хората в Израел не умират от рак и че те са изобретили химиотерапията, за да убиват всички с изключение на евреите. Невярната информация се основаваше на грешка от страна на израелското посолство в Германия, което беше разпространило информация за броя на смъртните случаи вследствие на рак, но беше забравило да посочи, че този брой е на база всеки 100 000 души, а не просто за годината. Във Франция съм попадал на много истории, свързани предимно с терористичните атаки през ноември 2015 г. Тогава работих през цялата нощ и трябваше да обяснявам, че мъжът на снимка, споделена скоро след нападението, не беше терористът, а че ставаше въпрос за лоша шега от страна на тийнейджър. През 2016 г. пък трябваше да проверя твърдение на френски журналист, който по време на интервю с министър заяви, че руски хулигани са били внесли лопата на стадиона по време на Европейското първенство по футбол. Министърът не знаеше за такъв случай. Причината беше, че журналистът не беше видял, че снимката е била променена с помощта на фотошоп... - Това е труден въпрос от френска или немска гледна точка. Споделяната в социалните мрежи дезинформация не е насочена точно срещу европейския проект, а по-скоро срещу политици, които защитават идеята, че имиграцията или ислямът не представляват опасност за Европа. Фалшивите новини, които видяхме в социалните мрежи по време на изборите във Франция и Германия, бяха насочени предимно срещу африкански мигранти и мюсюлмани, а не срещу полски водопроводчици и гръцки работници, които се опитват да унищожат Европа. Твърденията, че ЕС застрашава суверенитета на националните държави, получават подкрепа най-вече директно от евроскептични политици, а след това от техните поддръжници.", "date": "2017.11.08", "title": "Жак Пезе, журналист: Фалшивите новини нямаха очаквания ефект върху изборите във Франция и Германия"}
{"url": "http://www.dnevnik.bg/gradska_sreda/2017/11/08/3073393_bronzovata_kushta_shte_deideologizira_miastoto_na/", "text": "Когато избирахме мястото, вървяха дълги дискусии с много хора. В края на краищата всяко поколение има право да го използва, не може да има терен, който е резервиран завинаги за някаква идеология. Като се има предвид, че беше и празно, беше подтикващо, не само за мен, а за всички, участвали в идеята да си кажем защо не - защо да не го превърнем по време на европейското председателство в място на дискусии, да си зададем въпроса какво е било преди и какво ще стане в бъдеще.\" Така живеещият в Австрия български художник Пламен Деянофф представи част от идеята на своята \"Бронзовата къща\" - временна художествена инсталация на мястото на бившия мавзолей, която Столична община иска да постави по предложение на австрийското правителство във връзка с председателството на Съвета на ЕС, което двете държави поделят догодина. В понеделник вечер в Университета по архитектура бе четвъртото от общо пет обсъждания на проекта, чието осъществяване се предвижда за началото на 2018 г. Последната среща е днес, 8 ноември от 17 ч. в зала \"София\" на Столична библиотека. \"Бронзовата къща\" ще е скулпторна сграда - едновременно произведение на изкуството и функционален обект, висок между 12 и 14 м. и съставен от над 1000 масивни бронзови елемента, които препращат към силуети и орнаменти от българската архитектура. Ако бъде одобрена, инсталацията ще стои на площад \"Батенберг\" от януари до декември 2018 г. По думите на Деянофф отправна точка \"Бронзовата къща\" са записки на Льо Корбюзие от пътуването му до Велико Търново, в които големият модернист се възхищава от архитектурата на късното средновековие и мечтае да вплете елементите й в съвременна сграда. Вече близо 12 години Деянофф прави отливки на орнаменти и различни макети за \"Бронзовата къща\", които представя в престижни музейни институции по света. Инсталацията дори е била осъществена в по-малък мащаб в Хамбург, където е била популярна сред училищата като класна стая. В предложения за София вариант \"Бронзовата къща\" трябва да препраща към Хрельовата кула на Рилския манастир, а идеята е жителите на града да открият свои приложения за пространството. В отговор от общината повториха, че решението за поставянето на монумента все още не е прието. От Австрийското посолство се заеха да отговорят на критиките от нейно име, посочвайки, че предложението е тяхно и не е трайно градоустройствено решение. Идеята е България и Австрия да се представят с произведение на общ художник по повод Европредседателството през 2018 г., която също е и Година на културното наследство. По думите на Томас Шьолцел - заместник-ръководител на мисията на Австрия в Германия, скулптурата на Деянофф е била единственото предложение за подобен мащабен проект, готово за осъществяване. Мястото е избрано от самия художник. Стана известно, че поставянето й в София се очаква да струва между 250 и 300 хиляди евро и подкрепата идва от Министерството на културата на Австрия. На въпрос дали Виена би приела българска скулптура, която да бъде поставена на знаково място, от посолството отговориха, че градът е поставял много скулптури на български артисти като част от програмата си за изкуство в градката среда, но все пак признаха, че подобни проекти се поставят на конкурсен принцип. Главният архитект Здравко Здравков определи \"Бронзовата къща\" като артистична провокация, необходима за преосмисляне на проблематичното пространство около мавзолея. Той заяви също, че София трябва да има пространство за художествени намеси, но то щяло да бъде избрано с конкурс. От общината обещаха да отговорят на всички питания лично на авторите на отвореното писмо, но не отговориха защо обсъжданията на проекта се правят чак през ноември. От \"Публично изкуство в България\" питат още къде в онлайн пространството е представена идеята на Деянофф, съгласувана ли е с Министерството на културата и НИНКН и по какво се различава тази процедура от непрозрачно натрапения \"светещ\" паметник на Самуил. Последното обсъждане трябва да бъде днес, 8 ноември от 17 ч. в зала \"София\" на Столична библиотека.", "date": "2017.11.08", "title": "\"Бронзовата къща\" ще деидеологизира мястото на бившия мавзолей, надяват се авторът и общината"}
{"url": "http://www.dnevnik.bg/sviat/2017/11/08/3073690_s_turisticheski_obikolki_ungarcite_opitvat_da/", "text": "Сред унгарците добиват популярност туристическите обиколки за запознаване с мюсюлманската общност в Будапеща и нейните джамии като начин за преодоляване на страховете и резервите в момент, когато правителството води усилена кампания срещу имигрантите. Базираната в унгарската столица туристическа фирма \"Шетамухели\" (Будапещенска работилница за разходки) организира 30 различни разходки, при които посетителите обикалят архитектурни и културни забележителности в града и еврейската и мюсюлманската общност. \"Мога да кажа, че тази разходка - \"Мюсюлманите, които живеят сред нас\", е най-популярната обиколка\", заяви управителят на фирмата Ана Ленард. Когато преди три години започнали да предлагат мюсюлманската обиколка, много малко хора проявявали интерес. \"Повечето хора никога в живота си не са срещали мюсюлманин, а това... заедно с онова, което чуват всеки ден в медиите, предизвиква доста напрежение и стрес в ежедневния живот. Мисля, че това е главната причина, поради която хората идват сега.\" Повечето от онези, които идват на четиричасовата обиколка, имат висше образование, а две трети са жени, каза тя. Мюсюлманската общност в Унгария, която по приблизителни оценки наброява около 40 000 души, нарасна покрай миграционната криза през 2015 г., въпреки че повечето от нейните представители са дошли по-рано, за да учат в унгарски университети. Стотици хиляди мигранти пристигнаха в Унгария от Балканите по време на кулминацията на кризата, но повечето отидоха в по-богати части на Западна Европа. Данни на изследователския център \"Тарки\" показват, че делът на хората, смятани за ксенофоби и отрицателно настроени към чуждестранните имигранти, е скочил на 60 процента тази година - с 19 пункта повече, отколкото преди две години. Около 80 души на месец идват на мюсюлманската обиколка, казаха организаторите. Обикновено група от трийсетина души отива най-напред в малка джамия, скрита в стар апартамент, където мюсюлмани идват да се молят по време на посещението. \"Проявявам голям интерес към всичко мултикултурно и към културите и религиите, които ни заобикалят\", каза психоложката Наусика, която не пожела да разкрие цялото си име. \"Това е най-добрият начин да се освободиш от страховете си - ако започнеш да питаш този, от когото се страхуваш\", добави екскурзоводката Мариана Карман, която е специалист по Африка и е приела исляма. \"Тези хора решават да дойдат на тези разходки, защото биха искали да говорят за този проблем. Те искат да се борят със страховете си.\" Обиколката може да включва други места, сред които мюсюлмански хранителни магазини и най-голямата джамия в Будапеща, помещаваща се в някогашна административна сграда. /БТА", "date": "2017.11.08", "title": "С туристически обиколки унгарците опитват да преодолеят страха от мигрантите"}
{"url": "http://www.dnevnik.bg/sport/2017/11/08/3073827_neuchastie_na_rusiia_v_pyonchan_shte_e_udar_po/", "text": "Кремъл се надява на подобряване на отношенията с Международния олимпийски комитет (МОК) преди игрите в  Пьончан  през февруари. Според Русия евентуално отсъствие на страната от зимните олимпийски игри ще бъде сериозен удар за олимпийското движение. В последните няколко месеца редица спортни федерации и някои спортисти призоваха Русия да бъде изхвърлена от игрите заради продължаващите разкрития за уличаване в използване на допинг. Броят на хванатите спортисти след Сочи 2014 се увеличава. Това се наложи след разкритията на бившия шеф на антидопинговата агенция на Русия Григорий Родченков. Той направи признания за системата на страната за използване на допинг от елитни спортисти, подпомагана от държавата. След това всички участници на игрите в Сочи бяха тествани отново. Решение за участието на Русия в Пьончан все още няма, случаят ще бъде обсъден на редовното заседание на  Изпълнителния комитет, което е между 5 и 7 декември . На игрите в Сочи страната спечели 12 златни, 10 сребърни и девет бронзови медала. \"Надяваме се, че диалогът с МОК ще продължи и проблемите ще бъдат разрешени. Не бихме искали да говорим за най-лошия сценарий, свързан с неучастието на нашите спортисти на игрите. Това би било сериозен удар за цялото олимпийско движение\", каза говорителят на Kремъл Дмитрий Песков. Последните двама руски спортисти, които бяха уличени и наказани са ски бегачите  Александър Легков  и  Евгений Белов . Те са с доживотни санкции, независимо че все още не е обявено кои антидопингови правила са нарушили. Освен руските спортисти, антидопинговата агенция на страната е със спрени права след независимия доклад на комисията \"Макларън\". Песков отрече подобни обвинения към Русия. \"Има набор от проблемни въпроси, по отношение на използване на забранени вещества, които повишават ефективността, но те нямат нищо общо с допинг, финансиран от държавата. Категорично отричаме това\", добави говорителят на Кремъл. Въпреки всички обвинения в последните години Русия не е признала официално ролята си.", "date": "2017.11.08", "title": "Неучастие на Русия в Пьончан ще е удар по олимпийското движение, твърди Кремъл"}
{"url": "http://www.dnevnik.bg/tehnologii/2017/11/08/3073833_tuitur_udvoi_maksimalnata_duljina_na_suobshteniiata_i/", "text": "След успешен тест \"Туитър\" реши да удвои максималната дължина на съобщенията и позволи въвеждането на 280 символа, съобщи американската компания, като уточни, че това е миниреволюция за социалната мрежа, съобщава БТА. \"Целта ни е да гарантираме запазването на бързината и краткостта, които олицетворяват \"Туитър\". Ще приложим промяната на всички езици, където лимитът от 140 знака затруднява потребителите\", написа в блога си социалната мрежа, която извърши тест сред потребители през септември. Удължаването на туитовете засяга само съобщенията с латински букви, напомня компанията, тъй като лимитът от 140 знака изглежда представлява проблем преди всичко за потребителите, които пишат на английски, испански, португалски или френски език, за разлика от тези, които пишат на японски, корейски или китайски. Един от първите възползвали се от удвояването на лимита на знаците в \"Туитър\" бе американският президент Доналд Тръмп. Той направи това преди да произнесе реч пред парламента на Южна Корея. \"Готвя се да произнеса важна реч в Националното събрание тук в Южна Корея, а после ще се отправя към Китай, където с вълнение очаквам срещата с президента Си, който току-що постигна своята голяма политическа победа\", написа Тръмп, използвайки 216 символа.", "date": "2017.11.08", "title": "\"Туитър\" удвои максималната дължина на съобщенията и позволи въвеждането на 280 символа"}
{"url": "http://www.dnevnik.bg/sviat/2017/11/08/3073597_jelanieto_za_nezavisimost_na_katalunia_ne_idva_ot/", "text": "Хосе Родриго Вилялпандо, старши служител в Съвета на Кастилия, 1716 г., извадка от \"Тайни инструкции\" до магистратите в Каталуня Хосе Игнасио Верт, испански министър на образованието, 2012 г.  Това ми казва мой приятел, който от три години живее в едно от по-малките градчета на север от Барселона и завършва докторантура. Поводът да говорим по темата е статия, публикувана в \"Дневник\" и озаглавена  \"Испания отсъства, монархията е зло, Европа се проваля – какво пише в каталунските учебници\" , която преразказва прочита на испанската медия ABC на едно изследване. Самото изследване е валидно и съдържа анализ на учебен материал за V и VI клас, заедно със забележки и препоръки, но преразказът на ABC е далеч от обективен и преднамерено внушава напълно недостоверни неща: като например, че в каталунските училища всичко се учи на каталунски, учебният материал е манипулиран и манипулативен, испаноговорящите деца са в неравностойно положение, учениците дори не знаели кой е Дон Кихот и биват облъчвани с антиевропейски послания. За жалост, това е част от активна кампания на испанските медии, обслужваща пряко тезата на испанското централно правителство на Народната партия, че каталунското движение за независимост е подхранвано от манипулирани исторически факти и систематично промиване на съзнания. В конфликта между Барселона и Мадрид медиите играят активна, но невинаги достатъчно чистоплътна роля. Затова помолих няколко събеседници, които имат преки наблюдения върху образователната система в Каталуня, да споделят своята гледна точка.  Валентина е българка, която живее от 17 години в каталунската област Тарагона. Майка е на две деца (на 9 и 11 години), нейни са снимките от учебниците за IV, V и VI клас от обикновено държавно училище, които илюстрират тази статия. Румен също е българин и е баща на две деца. Живее от две години и половина с цялото си семейство много близо до Барселона, а по-големият му син учи в частно международно училище.  Роса е каталунка, живее вече 48 години в град от област Барселона. Има две деца (на 8 и на 11 години) и е преподавател в системата на държавното образование на Каталуня. Комуникацията ни с Роса е на испански. Споделям им, че в България се прокрадва тезата, че каталунският стремеж за независимост е подклаждан от манипулации в образователната система и моля за техните гледни точки. , споделя Румен.  , още по-категорична е Роса.  А Валентина допълва, че проблемът е всъщност обратен и  Питам Румен как се обучават децата в частно международно училище и на колко езика се преподава и общува.  В едно свое есе Пере Маянс Балселс, който е професор по каталунски език и литература, разказва как още през 1979 г. Каталунският автономен статут (регионалния основен закон) установява каталунския език като официален (поделяйки, разбира се, този статус с испанския), а Законът за езиково нормиране в Каталуня от 1983 г, има за цел да изравни положението на каталунския език, който дотогава на всички нива е бил поставен неоспоримо по-ниско от испанския. С този закон каталунският език става главният език, използван в основното и средното образование. , пише проф. Балселс.  Между другото, каталунският езиков модел е признат за добра практика в областта на преподаването в многоезични общности и отличен от групата на високо равнище по въпросите на многоезичието, създадена от Европейската комисия през 2005 г. , уточнява Валентина.  Съгласно данни на официалната анкета за употреба на езиците [ EULP ], проведена през 2013 г., 94,3% от жителите над 14-годишна възраст заявяват, че разбират каталунски, 80.4% го говорят, 82.4% могат да четат и 60.4% могат да пишат на него. Но трябва да се има предвид, че Каталуня е общност на имигранти и едва малко повече от половината от анкетираните са родени в Каталуня, а около четвърт от тях на друго място в Испания – главно в региони, в които се говори кастилски, 18% са от чужбина. Ф. Чавие Вила (доцент в Барселонския университет по каталунска филология и доктор по лингвистика от Vrije Universiteit в Брюксел) пише:  Жузеп Мария Ганиет, компютърен инженер от Барселонския автономен университет, специализирал Изкуствен интелект, твърди, че  В заключение питам събеседниците си, дали считат, че учебниците провокират анти-европейски нагласи сред учениците или внушават, че Европа е провален проект? Валентина споделя:  Румен допълва:  Роса обобщава:  Питам я накрая и за гледната ѝ точка за политическата криза между централното и автономното правителство и тя споделя:  ** Бел.авт - В този материал са използвани извадки от есета, включени в книгата  \"Какво става с Каталуния?\" , преведена и издадена на български език от Сдружение \"Диалози\" като свободна за разпространение електронна книга. Снимките са от учебници за IV, V и VI клас и опровергават твърденията, че всички учебни материали са само на каталунски език, избягват споменаването на Испания и Европейския съюз, а децата не учат кой е Сервантес и Дон Кихот. Направени са от Валентина Григорова. Благодаря за съдействието на Юлияна Кръстева при подготвянето на този материал.", "date": "2017.11.08", "title": "Желанието за независимост на Каталуня не идва от учебниците"}
{"url": "http://www.dnevnik.bg/bulgaria/2017/11/08/3073831_sinut_na_kmeta_na_batak_se_okaza_stroitelen_monopolist/", "text": "Синът на кмета на Батак Петър Паунов управлява единствената строителна фирма на територията на общината, която има всички необходими лицензи, притежава единствения бетонов възел и е единственият доставчик на строителна техника. Освен това храни 32 семейства. Това заяви самият кмет в интервю за Би Ти Ви. Това е първото интервю на кмета, чиято оставка иска ГЕРБ заради \"уронване престижа на общината\", а прокуратурата го разследва за превишаване на права при продажба на държавен имот. Кметът управлява общината четири мандата като при три от тях е избиран на първи тур, съобщи самият той. Винаги е бил кандидат на БСП, но от две години е напуснал лявата партия по лични причини, които не пожела да оповести. Той съобщи, че е основал фирмата през 1993 г., а десет години по-късно, когато станал кмет, я прехвърлил на жена си. Кметът не можа да си спомни на колко точно години е синът му - \"на 23 мисля\", но подчерта, че той има нужната квалификация - строителен техникум и висше образование по икономика. Паунов заяви, че след като законът за конфликт на интереси е влязъл в сила, компанията не е печелила обществени поръчки. Подчерта, че \"има много поръчки в които участват и други фирми, печели тази, която подаде най-добра оферта. От отговорите му обаче се разбра, че дори да печелят други, те наемат техника и купуват бетон от дружеството, собственост на семейството. \"Като се изпълнява обект на общината откъде да купят бетон, от Пазарджик ли? Просто няма\", подчерта кметът. По повод разследването за неправомерна продажба на държавен терен Паунов уточни, че от кадастъра е получил скица, че имотът е частна общинска собственост. На база на скицата е изготвен акт за общинска собственост, който е вписан в Агенцията по кадастър в Пещера. Никоя от тези институции не е заявила, че имотът е държавен. Кметът не познавал купувача, ставало дума за 100 кв. м, а не 100 декара, както пишели медии. Кметът изрази удовлетворение, че е напуснал БСП, за да не се налага сега партията да черпи политически негативи от случая. В отговор на въпрос той поясни, че влизането му в болница било планирано и станало преди скандала и болничният не е свързан с него.", "date": "2017.11.08", "title": "Синът на кмета на Батак се оказа строителен монополист в общината, хранел 32 семейства"}
{"url": "http://www.dnevnik.bg/sviat/2017/11/08/3073620_porochen_krug_sindromut_na_maltretiranite_jeni_v_kosovo/", "text": "По думите ѝ тя е чест посетител на полицейското управление в южно Косово, където търси защита от съпруга си насилник. Тя е на 20 и няколко години, когато бракът ѝ се превръща в кошмар от постоянен тормоз и насилие. Наред с другите заплахи, съпругът ѝ размахва и пистолет срещу нея. Един ден намира пистолета и го носи в полицията, страхувайки се за живота си. \"Полицаят, който се занимаваше с мен, беше приятел на съпруга ми,\" казва жената, която сега е на 31 години. \"Каза ми, че ако бях негова съпруга, нямаше да мога да донеса пистолета, защото вече щеше да ме е гръмнал.\" В крайна сметка тя е тази, която убива съпруга си. Прерязва му гърлото с бръснач. Седнала на покрит с петна офисен стол в стаята за посещения на единствения женски затвор в Косово, който се намира в покрайнините на град Липян, на юг от Прищина, тя размишлява върху 12-годишната си присъда за убийство. Жената вече е излежала осем години и четири месеца. Остават ѝ по-малко от четири години. Съдията беше прекалено строг, казва тя. Миглите ѝ са натежали от спирала след курс по професионално гримиране, провеждащ се в затвора. А всички тези години на насилие и молби за помощ, които оставаха без отговор? Севдие Морина, заместник-главен прокурор в Прищина, определя решението на съда като \"нормална присъда\", която не взема предвид определени смекчаващи вината обстоятелства. \"Съпругът ѝ наистина я е накарал да страда,\" казва тя. Съдбата на жертвите на домашно насилие в Косово често е изцяло в ръцете на правосъдната система, която не ги защитава и не е толерантна, когато отчаянието на жените ги принуждава да прибягнат към самоотбрана или отмъщение, казват адвокати и правозащитници. Както и в други патриархални общества в региона, дискриминацията и двойните стандарти към насилствените престъпления, в зависимост дали са извършени от мъже, или от жени определят приоритетите на претоварените полиция, прокуратура и съд. Но непризнатият политически статут на независима държава прави ситуацията в Косово е единствена по рода си, тъй като отрязва достъпа на страната до ключовите инструменти на европейското правосъдие, а това от своя страна дава на активистите малко възможности за промяна. \"Наричаме го черната дупка на Европа,\" каза Хилми Джашари, омбудсманът на Косово, чиято роля е да защитава правата на гражданите. \"Косово всъщност е единствената страна [в Европа], където гражданите не могат да подадат жалба в Европейския съд по правата на човека в Страсбург\". Косово, страна с преобладаващо население от етнически албанци, обяви независимост от Сърбия през 2008 година. Някои държави обаче, сред които Сърбия, Русия и Китай, не признават нейния статут. Това означава, че страната не е член на Съвета на Европа, който следи за гражданските и политическите права в 47 държави-членки. Съдът в Страсбург, Франция, е правораздавателен орган към съвета. Случващото се в Страсбург на теория би трябвало да оказва влияние върху това как Косово се бори с домашното насилие и защитава жертвите. Според конституцията на страната местните закони трябва да се тълкуват в съответствие с решенията на съда. Но тъй като Страсбург няма правомощия да налага санкции на Косово, една от най-бедните страни в Европа, високите принципи, заложени в Конституцията, рядко работят на практика. Решения по случаите на домашно насилие се вземат от редови магистрати в една претоварена правосъдна система. Те са хората, които определят как полицията и прокуратурата действат по сигналите за домашно насилие и дали съдиите издават ограничителни заповеди. И в крайни случаи, когато жертвите се обърнат срещу насилниците си, съдиите трябва да дадат адекватни присъди за убийците, страдащи от т.нар. синдром на малтретиране, форма на психологическа травма, причинена от продължителен физически тормоз. \"Европейският съд по правата на човека не пита дали имаме достатъчно хора да вършим работата или дали можем да си го позволим,\" каза прокурор Морина. \"Човешките права трябва да се спазват, а когато бъдат нарушени, държавата би била задължена да се съобрази със санкциите, които съдът би наложил [ако Косово беше член на Съвета на Европа] ...Държавата би била отговорна пред хората\". Омбудсман Джашари дава Италия като пример за страна, която е подобрила усилията за борба с домашното насилие след редица препоръки на Европейския съд по правата на човека през годините. В едно такова решение от март тази година съдът постановява, че италианските власти не са успели да защитят майка и син, като не реагират бързо на оплакване от системно малтретиране, довело до убийството на сина и опит за убийство на майката от страна на съпруга. Далеч от погледа на обществото В Липянския затвор за жени и непълнолетни, бетонна сграда, оградена с бодлива тел, разположена насред полето, шепа жени, осъдени за убийство на съпрузите си, описват ужасите, които са преживели, преди да стигнат до тези крайни действия. Според правилата в затвора те не могат да бъдат идентифицирани.  \"Той ме биеше, измъчваше ме и ме провокираше с анонимни обаждания и съобщения,\" казва 45-годишна затворничка, която излежава 11-годишна присъда за убийството на съпруга си, за когото се жени чрез уреден брак. Друга 24-годишна жена излежава 13-годишна присъда за убийство. Застреляла съпруга си, след като нападнал тяхното малко момиченце. \"Не исках да го убия,\" каза тя. \"Просто исках да го сплаша\". Само малък брой жертви прибягват до убийство. В затвора в Липян има 17 жени, осъдени за убийство; шест излежават присъди, защото са убили партньорите си. \"Жените в Косово са изправени пред икономически и социални проблеми,\" каза Еди Гусия, главен изпълнителен директор на държавната Агенция за равенство между половете. \"Те са безработни и икономически зависими, тъй като обикновено нямат право на наследство от родителите си. Без собствен дом, те живеят в омагьосания кръг на постоянно насилие и в някои случаи това води до фатален край.\" Фатмире Халити, адвокат в Косовския център за рехабилитация на жертви на мъчения, заявява, че президентът трябва да използва зправомощията си за помилване, за да освободи предсрочно жертвите на насилие, които са получили твърде тежки присъди. От 2010 г. насам благодарение на закона за помилване са освободени 86 мъже и пет жени, осъдени за различни престъпления. \"Когато разглеждаш досиетата на жените, се натъкваш на случаи на малтретиране, ужасите, на които те са били подложени, и мотивите за техните престъпления,\" каза Халити. \"Повечето от тези жени са майки, чиито деца трябва са дадени в приютите за изоставени деца. Всички тези фактори трябва да се вземат предвид при прилагането на Закона за помилването.\" Според Хесет Локу, директор на затвора в Липян, няколко затворнички заслужават да бъдат освободени предсрочно поради спецификата на техните случаи и доброто поведение в затвора. Министерството на правосъдието не отговори на исканията ни за коментар. Правозащитните организации казват, че статистическите данни за престъпността само намекват за мащаба на домашното насилие в страна с население от 1.8 млн. души. По данни на Агенцията за равенство между половете около 90% от случаите на домашно насилие остават недокументирани. През 2016 г. полицията е получила 870 сигнала за домашно насилие, най-вече срещу жени, и е направила 243 ареста. Останалите случаи са препратени към прокуроратурата или центрове за социална работа. Според изследване от 2015 г. на Косовската женска мрежа, която обединява няколко организации за правата на жените 68% от жените са били жертва на домашно насилие в определен етап от живота си. Повече от 20% от анкетираните мъже и жени смятат, че понякога е приемливо съпругът да бие жена си. \"Косово няма капацитета да се бори с домашното насилие - нито да защитава жертвите, нито да го разследва такива случаи,\" заяви Тахир Хадхоли, ръководител на дирекцията в косовската полиция, която се занимава с домашно насилие и тормоз над деца. \"Трябва да има решение на национално ниво. Трябва солиден бюджет, който да помогне на косовската полиция да си върши добре работата.\" Този проблем отдавна е в дневния ред на гражданските организации, които помагат за възстановяването на Косово след конфликта със Сърбия в края на 90-те години. Но нищо не предизвика публична дискусия така, както два ключови случая, които показват, че държавата не успява да защити жените от системен тормоз. През 2011 г. Диана Кастрати, 27-годишна студентка от Прищина, иска ограничителна заповед, след като съпругът ѝ многократно я заплашва и преследва. Съдът отказва. Три седмици по-късно съпругът ѝ я застрелва на път за университета. Той бяга от Косово и се предполага, че живее в Испания, казват адвокатите на семейството на Кастрати. Тъй като Косово не е член на Международната полицейска организация, Интерпол, и няма двустранно споразумение за екстрадиране с Испания, той няма как да бъде върнат.  \"Държавата е отговорна за смъртта на Диана Кастрати,\" заяви адвокат Атан Керкини, който представлява родителите ѝ в първото по рода си подобно дело пред Конституционния съд. \"Властите не са действали в съответствие с правните и конституционните разпоредби, за да защитят живота на дадено лице, въпреки данните, че това лице е в опасност\". През 2013 г. съдът реши, че държавата е нарушила правата на Кастрати, гарантирани от конституцията и Европейската конвенция за правата на човека. Семейството търси обезщетение чрез конституционния съд. Въпреки че случаят представлява важен прецедент, според омбудсман Джашари без възможност за тежки санкции от Страсбург \"всичко остава в ръцете на държавните органи\". Междувременно Зейнеп Битичи Бериша, 39-годишна жена от село близо до южния град Суха река, в продължение на 16 години е подложена на системен тормоз от съпруга си Неби Битичи. Мъжът ѝ има дълъг списък от провинения. Тя многократно се оплаква в полицията в продължение на 13 години, но полицаите не правят нищо. Една нощ през октомври 2015 г. той я намушква 20 пъти, докато тя не издъхва. Ранява и дъщеря ѝ, която се опитала да го спре. Неби Битичи бе обвинен в убийство по особено жесток начин, което предвижда максимална присъда доживотен затвор. Осъден беше на 12 години затвор. Основна аргумент на неговата защита е, че той е действал в момент на ревност, \"въз основа на подозрението, че съпругата му е изневерила с полицай от Суха река,\" обясни адвокатът на Битичи пред съдебната зала. Прокурор Морина заяви, че адвокатите, които защитават насилници, често пледират за намаленат отговорност за престъпленията им поради временна невменяемост. \"Когато поискат, невропсихиатрите могат да изкарат един разумен човек – луд,\" каза тя. През август прокуратурата обжалва присъдата на Неби Битичи. В деня, когато съдът трябваше да обяви решението си, десетки хора се присъединиха към семейството на бдение пред съдебната палата в покрайнините на Прищина. Те държаха гигантски плакат с надпис: \"Справедливост за Зейнеп\". Апелативният съд увеличи присъдата на Битичи с пет години – до 17 години затвор. Регионален проблем Навсякъде на Балканите домашният тормоз е бич патриархалните общества, където - поне за някои мъже - мачизмът и агресията вървят ръка за ръка. В западната съседка на Косово - Черна гора, повече от 67% от омъжените жени са преживели насилие от партньор, показва проучване на SOS гореща линия за жени и деца жертви на насилие, направено през 2012 година. Данните на Съдебния съвет, който съдиите в страната с население от 620 000 души, показват, че прокурорите са склонни да омаловажават домашното насилие, насочвайки делата си към граждански, а не към наказателни съдилища, или насърчавайки помирението между партньорите. Миналата година почти 90% от случаите на домашно насилие - повече от 2 000 от тях – се разглеждат от гражданските съдилища в Черна гора. При много от случаите жертвите са получили сериозни телесни наранявания. В по-малко от 30% от случаите се стига до глоба или ефективна присъда. \"Говорих с някои от прокурорите и те ми казаха: \"Делата за насилие не са наш приоритет. Те лесно се решават, а имаме огромни случаи на корупция и организирана престъпност\", казва Мая Райчевич, ръководител на Центъра за права на жените, неправителствена организация в Подгорица. През последните три години пет жени от Черна гора са били убити от партньорите си. \"Четири от тях многократно съобщават за насилие пред полицията и различни институции и не получават адекватна защита,\" казва Райчевич. Но казва и че правозащитните организации започват да се осланят на международните конвенции, особено Конвенцията на ООН за премахване на всички форми на дискриминация срещу жените, CEDAW, която се смята за световен закон за правата на жените. \"Ако Комитетът на CEDAW реши, че има нарушения на правата на жените от страна на институциите, тогава е правно обвързващо за държавата да промени този вид практика.\" Косово е единствената страна в Европа, която не е подписала документа. Албания ратифицира конвенцията през 1994 г. Но подобно на Косово, трябва да извърви дълъг път, когато става дума за борба с домашното насилие, казват експерти по правосъдието. \"Ние сме кажи-речи една и съща нация,\" каза Зойе Джака, директор на затвора \"Али Деми\", единственият албански затвор за жени. \"И в Албания, и в Косово, имаме същата нагласа и подход към закона.\" Неотдавнашното убийство на съдия се превръща в символ на неуспеха на Албания да защити жените в риск. Филдез Хафизи е убита от бившия си съпруг в края на август след години на заплахи. Няколко дни след убийството протестиращи в Тирана замеряха с червена боя министерството на правосъдието и минаха на протестно шествие пред парламента. \"Убийството не те прави мъж, прави те убиец,\" гласеше един от плакатите на демонстрантите.  Но не всички са възмутени. В социалните мрежи много хора защитиха убиеца на Хафъзи, който беше обвинен в убийство и се призна за виновен. \"Да върви по дяволите тази курва, която направи кариера с парите на съпруга си и изрита мъжа, който я е направил това, което е,\" пише един потребител във Facebook. Според Генералната дирекция на затворите 816 мъже са осъдени за убийство в Албания към юли тази година. Жените са 14. В затвора \"Али Деми\" - група сгради с керемидени покриви, наблюдавани от охранителни кули, разположени в един от жилищните квартали на Тирана, много от жените, които излежават присъда за убийство, са убили съпрузите си или мъже, които са ги преследвали. Наскоро излязла книга на албанския телевизионната журналистка Ени Васили документира обстоятелствата, довели до някои от тези престъпления. Фатбарда Гянай от село Мат в Северна Албания бе осъдена на 12 години за убийство на мъж, който я преследва и заплашва с изнасилване с насочен нея пистолет. \"Ако не дойдеш с мен, брат ти ще умре след седмица,\" са заплахите, които тя чува в деня, когато го убила с автоматичния пистолет на баща си, когато тя е на 26. \"Ще те отвлека и ще те заключа в една пуста къща. Ще те нарежа, после ще те горя със сол и ще те пробода с нажежено желязо. През януари Гуанай е помилвана. За да се сложи край на насилието над жени, съветват юридически експерти, трябва да се започне съвсем в началото – да се работи с младите мъже. \"Рядко говорим за насилие над деца и насилие срещу тийнейджъри,\" заяви Морина, заместник-главния прокурор на Косово. \"Семейства тук са доста авторитарни и много от тези млади мъже са били бити и физически тормозени от бащите, чичовците и дядовците си, възпитавайки ги да бъдат \"истински мъже\". Жените често носят стават жертва на тази агресия, особено в традиционните общности в Косово и Албания, където традиционните албански закони отдавна са в ущърб на жените. От Средновековието насам традиционните албански закони, известни като Канун или Канон, на Леке Дукагини, са служили като средство за регулиране на социалния живот. Въпреки че влиянието на Канун върху съвременното албанско и косовско общество е спорно, традиционно се приема, че животът на мъжете е по-ценен - оправдавайки убийствата на роднини на мъже, които са пролели мъжка кръв, например. Това автоматично означава, че животът на жените не се цени толкова. \"Кръвта на една жена не е равна на кръвта на един мъж,\" се казва в Кануна, в частта му за брака. В друг текст жената е сравнена с \"вещ, направена да служи на съпруга си дотогава, докато живее под неговия покрив\". Някои експерти виждат останки от този начин на мислене в отношението към жените на много съвременни мъже. \"Значението на половите роли и норми за това какво означава да си мъж, жена, момче или момиче, има своите корени в Кануна,\" каза Нита Лучи, антрополог в университета в Прищина. \"Те са заложени във всекидневието и намират подкрепа във всяка една социална институция.\"  Експерти в областта на наказателното правораздаване отбелязват и различното отношение към осъдените на база техния пол и независимо от престъпленията, които са извършили. Когато мъжете нарушат закона, семействата често правят всичко възможно, за да осигурят най-добрите адвокати, дори да трябва да продадат земя, коли или трактори или да вземат заем. В същото време много жени, които нарушават закона, биват изоставени от семейството и приятелите си, дори когато самите те са били жертва на насилие. \"По време на моя досег с поправителната система в Албания забелязах, че когато става дума за престъпления, свързани с насилие, има двойни стандарти в зависимост от пола,\" каза Кледжа Наджела, координатор в албанския Хелзинкски комитет, правозащитна организация в Тирана. \"Нямаше почти никакво разбиране към жените, които са убили. От друга страна, съществува очевидна тенденция да се оправдават мъжете, които са убили съпругите си, особено когато ревността и личните им отношения се приемат за мотиви.\" В косовския затвор Липян е време за спорт и затворничките влизат и излязат от килиите си. \"Когато мъж убие някого, това е мъжественост,\" каза една от затворничките. \"Когато една жена убие някого, това е трагедия.\"  ", "date": "2017.11.08", "title": "Порочен кръг: Синдромът на малтретираните жени в Косово"}
{"url": "http://www.dnevnik.bg/na_put/2017/11/08/3068682_v_hrama_na_sporta_na_rafael_nadal/", "text": "Манакор щеше да е просто вторият по големина град на остров Майорка, ако не беше Рафаел Надал. От малко повече от година, освен къщата на световния номер 1 в тениса, любителите на тази игра имат още една причина да се отбият в Манакор – музеят на спорта на Рафаел Надал (Rafa Nadal Museum Xperience). Експозицията е разположена в сграда, част от комплекса, в който е тенис академията на Рафа и комбинира по отличен начин дигитално и класическо музейно съдържание. Още от входа се виждат някои от най-впечатляващите трофеи, спечелени от Рафаел Надал през неговите над 20 години на корта. В огромен \"аквариум\" вляво от входа са събрани хиляди тенис топки, с които майсторът на ракетата е играл. Почетно място заема и костюмът, с който е бил облечен Надал, като знаменосец за отбора на Испания на лятната олимпиада в Рио през 2016 година. Да усетиш тръпката виртуално Влизането в музея става през тунел, облицован със светодиоди, в който мултимедийно шоу подсказва, че тенисът е акцент, но не и единственият спорт в експозицията. В първата зала са разположени високотехнологични симулатори, на които посетителят може да се почуваства като пилот от Формула 1, участник в състезание по планинско колоездене или от отбор по гребане. Не липсват и симулатори за проверка на уменията в спортове като футбол, хокей, баскетбол и тенис, разбира се. Най-впечатляващи поне за мен за трите платформи, снабдени с очила за виртуална реалност, които пресъздават, по-максимално близък до реалността начин, скок с парашут, параглайдинг, спускане със ски по неотъпкан сняг и други екстремни спортове. На спортната алея на славата За любителите на спорта обаче вероятно най-ценната част на музея е в неговия подземен етаж, където са събрани всички най-значими трофеи, които Рафа Надал е спечелил. Макар залата да е огромна, а купите и плакетите безброй, те са малка част от всички, които тенисистът е завоювал. Само на сингъл Надал има почти 100 спечелени турнира от Големия шлем и АТР. Всъщност, това е единственият музей в света, посветен на тенисист, в който могат да се видят титли и екипировка от детството му, та чак до наши дни, като колекцията постоянно се увеличава. В музея присъстват и други впечатляващи експонати, като болида на Фернандо Алонсо от годините, когато беше част от екипа на \"Рено\", пълната състезателна екипировка на мотоциклетния ас Дани Педроса, каската на колегата му Марк Маркес, екипи на лекоатлета Юсеин Болт, баскетболистите Майкъл Джордан и Пол Гасол, футболистите Кристиано Роналдо и Лионел Меси, тенисиста Роджер Федерер и т.н. В залата с основната експозиция човек се чувства, като на истинска алея на спортната слава. Всички приходи отиват за благотворителност  Цената за билета за храма на спорта на Рафаел Надал е 18 евро за възрастни и 10 евро за деца между 8 и 12 годинo. Музеят е отворен от понеделник дсо събота включително от 10 до 18.30 часа. Всички приходи отиват за фондацията на Рафаел Надал, която се грижи за над 200 деца в неравностойно положение. След края на обиколката, не е за изпускане възможността да се изпие едно кафе на терасата, която гледа към впечатляващият комплекс на тенис академията на Рафа Надал, в който има 27 корта, игрища за футбол, баскетбол и скуош, училище, хотел, басейн и СПА център . Предвид треньорите в академията, нищо чудно да наблюдавате изграждането на някоя нова звезда на тениса.", "date": "2017.11.08", "title": "В храма на спорта на Рафаел Надал"}
{"url": "http://www.dnevnik.bg/photos/2017/11/08/3073439_fotogaleriia_i_abu_dabi_shte_si_ima_luvur/", "text": "Лувърът Абу Даби е първият от трите музея, който тази събота ще отвори врати за посетителите на остров Саадият. Там ще бъдат открити още два музея - Гугенхайм Абу Даби, проектиран от Франк Гери и Зайед, проектиран от Норман Фостър.", "date": "2017.11.08", "title": "Фотогалерия: И Абу Даби ще си има Лувър"}
{"url": "http://www.dnevnik.bg/skorost/2017/11/08/3073849_taka_li_shte_izglejda_purvoto_elektrichesko_lamborgini/", "text": "Италианският производител \"Ламборгини\" обедини сили с две лаборатории в Масачузетския технологичен институт, за да направи един възможен модел, който да е първият на ток за марката. Моделът е кръстен \"Ламборгини Терцо Миленио\" (Lamborghini of the Terzo Millennio) и има амбицията, че представя дизайн и технологии от бъдещето.. По проекта се работи от една година. Революционните решения в колата започват от това за съхранение на енергият, като вместо батерии се използват супер кондензатори. Промяна има и по отношение на използваните материали за купето на автомобила, което е изработено от ново поколение въглеродни влакна. Любопитното в случая е, че реално цялата структура на колата ще се използва и за съхранение на енергия, която да се ползва за задвижването й Не по-малко интересна е възможността на иновативният материал да се самовъзстановява след одрасквания и леки удари. Що се отнася до задвижването, всяко колело на \"Ламборгини Терцо Миленио\"използва електромотор. Разбира се, моделът има и автономен режим на шофиране, включително и на писта, като водачът може да преживее една перфектна обиколка на \"Имола\", да кажем, преди да се опита да е максимално бърз и сам. Има и възможност да шофира зад виртуален автомобил, който описва максимално прецизно всеки завой.", "date": "2017.11.08", "title": "Така ли ще изглежда първото електрическо \"Ламборгини\""}
{"url": "http://www.dnevnik.bg/razvlechenie/2017/11/08/3073842_i_d_shef_na_istoricheskiia_muzei_shte_nablegne_na/", "text": "Изпълняващата длъжността директор на Националния исторически музей Бони Петрунова, която е археолог по професия, възнамерява да засили представянето на българската етнография в него, което, по думите й леко изостава. \"Искам да се засили етнографията. Има желание да се опознаят българските традиции - нещо, изключително важно за нацията\", каза тя в интервю за Би Ти Ви. Петрунова все още не е решила окончателно дали ще се яви на конкурс за титуляр на поста, освободен от пенсиониралия се в началото на месеца Божидар Димитров. Ако преценя, че не съм полезна за музея, няма да се явя, каза тя. Петрунова предположи, че е била издигната за директор заради умението си да работи в колектив и заради опита си в  опазването на културното наследство. Тя съобщи, че ще наблегне на модернизацията на експозицията и въвеждането на нови технологии и по-модерни начини на представяне. Основен проблем по думите й е тежката поддръжка на сградата, където техниката, например, асансьорите, е много остаряла. Помолена да коментира  изявленията от Русия , които омаловажават приноса на България за спасяването на евреите по време на Втората световна война, тя отговори: \"Наградени са 20 българи като праведници на света, не съм чула да е наградена Съветската армия.\"", "date": "2017.11.08", "title": "И. д. шеф на историческия музей ще наблегне на етнографията"}
{"url": "http://www.dnevnik.bg/sport/2017/11/08/3073836_klivland_prechupi_miluoki_sled_30_tochki_na_lebron/", "text": "Гръцкото чудо на НБА  Янис Андетокунбо  вкара 40 точки, но въпреки това неговият \"Милуоки бъкс\" загуби със 119:124 при гостуването си на \"Кливланд кавалиърс\" в \"Куикън лоунс арена\". \"Елените\" записаха четвърто поредно поражение в Лигата и вече са на 12-о място в Източната конференция. Андетокунбо, който е сериозен кандидат още от сега за приза Най-полезен играч, има средно по 28 точки в последните 10 мача на \"Милуоки\". \"Кавалерите\" продължават да редуват силни със слаби изяви и спечелиха едва за втори път в последните си шест мача.  Леброн Джеймс  вкара 30 точки за успеха на тима си, а най-резултатен беше Кевин Лав. Той се отчете с 32 точки и 16 борби. Джей Ар Смит помогна с 20 точки, като пет тройки в двубоя. Гардът вече има 1787 точки от зоната за три и се изкачи на 14-о място във вечната ранглиста на НБА. В двубой от Западната конференция  \"Сан Антонио спърс\"  победи със 120:107 \"Лос Анджелис клипърс\". \"Шпорите\" са в серия от три успеха, а най-силно за тях се представи Ламаркъс Олдридж – 25 точки и шест борби. Успехът на \"Сан Антонио\" дойде след много силна трета четвърт, в която тимът вкара 40 точки срещу 21 за \"ножиците\". На почивката \"шпорите\" изоставаха с три точки, но обърнаха ситуацията. Тимът на Грег Попович записа рекордните за сезона 12 откраднат топки, а освен силната игра на Олдридж, принос имаха още Дани Грийн (24 точки), Руди Гей (22) и Пау Гасол (19). \"Сан Антонио\" е със седем победи и четири загуби дотук през сезона, а \"Клипърс\" е 5-5. Изненадващо на Запад \"Оклахома сити тъндър\" продължава да има проблеми и загуби гостуването си на \"Сакраменто кингс\". За пореден мач Кармело Антъни и Пол Джордж не бяха на висота, а Ръсел Уестбрук също се представи под очакванията. \"Гръмотевиците\" отстъпиха с 86:94, а \"кралете\" сложиха край на серията си от седем поредни загуби. Победата е първа за тима от 20 октомври. В първата четвърт \"Сакраменто\" вкара едва 10 точки, но отговори във втората с 32:16, за да поведат с една точка. След почивката \"кралете\" увеличиха аванса си на 10 точки, което се оказа решаващо. Зак Рандълф вкара 18 точки, всичките след почивката, а Бъди Хилд реализира 21 за победителите. За \"гръмотевиците\" Уестбрук реализира 20 и овладя 12 борби, а Антъни и Джордж завършиха съответно с 16 и 12. Продължава силното представяне и на центровете на \"Ню Орлийнс\" Антъни Дейвис и Демаркъс Къзънс. Двамата бяха с основен принос за победата със 117:112 при гостуването на \"Индиана\". Дейвис вкара 37 точки и овладя 14 борби, а Къзънс завърши с 32 точки и 13 борби. За втори път през сезона и двамата завършват с под над 30 точки и повече от 10 борби, а общо за пети са с дабъл-дабъл едновременно. За \"Индиана\" шестима играчи завършиха с двуцифрен актив, но това не се оказа достатъчно да избегнат третата поредна загуба. На почивката домакините водеха със 75:61, но голямата разлика дойде в третата четвърт, когато \"пеликаните\" дръпнаха след 35:19. \"Денвър нъгетс\" спечели в своя \"Пепси сентър\" 112:104 срещу \"Бруклин нетс\". Никола Йокич записа рекордните за себе си 41 точки, като добави и 12 борби, и имаше най-голям принос за шестата победа на \"буците\".", "date": "2017.11.08", "title": "\"Кливланд\" пречупи \"Милуоки\" след 30 точки на Леброн Джеймс"}
{"url": "http://www.dnevnik.bg/bulgaria/2017/11/08/3073853_bankomat_e_bil_vzriven_v_stolichniia_kv_reduta/", "text": "Малко преди 5 ч. тази сутрин в полицията е постъпил сигнал за пореден взривен банкомат в София. Инцидентът е станал в кв. \"Редута\", съобщава \"Фокус\". По предварителна информация става въпрос за банкомат на първия етаж на жилищна кооперация. В момента на мястото се извършва оглед. Няма пострадали при взрива. По информация на БНР извършителите са използвали бутилки със сгъстен въздух или газ под налягане. По данни на обществената медия в банкомата е имало около 60 хил. лева. В момента банката извършва ревизия, за да се установи точният размер на откраднатата сума. Пред две седмици  в рамките на една нощ бяха взривени два банкомата.  Преди това имаше подобни инциденти в кв. \"Дружба\" и в кв. \"Младост\".", "date": "2017.11.08", "title": "Банкомат е бил взривен в столичния кв. \"Редута\""}
{"url": "http://www.dnevnik.bg/bulgaria/2017/11/08/3073852_gerb_obvurza_poslednoto_si_padane_ot_vlast_s_opita_si/", "text": "Второто правителство на Бойко Борисов е паднало от власт заради опита на ГЕРБ да започне разследване на приватизацията. Тази теза застъпи в интервю за Би Ти Ви председателят на правната комисия и депутат от ГЕРБ Данаил Кирилов в коментар на  новата правна инициатива на партията  да се увеличи давността за престъпления, свързани с приватизацията, от 10 на 47 години.  \"Това е работа, която трябва да свършим. Опитахме в края на мандата на предишното Народно събрание и стигнахме до предсрочни избори в резултат на това настояване. Очевидно това води до ескалация и прегрупиране на олигархически кръгове, които са се облагодетелствали от този процес, а това е голяма част от икономиката. Заради тази прозрачност това беше един от съществените елементи да бъдем атакувани сериозно\", каза Кирилов. Шефът на правната комисия похвали прокуратурата за активността по темата в годините, но изрази съжаление, че съдът е издавал оправдателни присъди. \"Прокуратурата е водила доста разследвания, най-много е имало по време на приватизацията на Костовото правителство, включително и съдебни дела, но те, уви, завършиха с оправдателни присъди, тоест не е била пасивна прокуратурата\", каза Кирилов. Той допълни, че ГЕРБ ще даде достатъчно време на праворазследващите \"да свършат тая работа\". Шефът на правната комисия се надява до края на тази седмица да са прецизирани всички текстове така че да не противоречат на конституцията и европейските конвенции. Срамота е български депутат да служи открито на чужда държава и да неглижира исторически обстоятелства, които се признават от всички. Това е позорно, такива хора не трябва да влизат в парламента, коментира той думите вчера на  депутата от БСП Иво Христов , който се съгласи с руската версия за спасяването на българските евреи и нарече 80% от населението дебили.", "date": "2017.11.08", "title": "ГЕРБ обвърза последното си падане от власт с опита си да разследва престъпната приватизация"}
{"url": "http://www.dnevnik.bg/skorost/2017/11/08/3073864_bulgariia_e_edinstvena_v_es_bez_prodaden_elektromobil/", "text": "България е единствената страна в ЕС, в която от началото на годината до края на септември не е регистриран нито един нов електромобил, поне според разпространените днес данни на Асоциацията на производителите на автомобили в Европа (АСЕА). В същото време в Европа търсенето на подобни модели скача с малко над 53% до 70 541 бройки. Прави впечатление обаче, че в новите страни членки се купени едва 1456 от тях, но пък ръстът е 153.2%. Отсъствието на данни за регистрирани нови електромобили в България вероятно се дължи на технически проблем или объркване, тъй като фирмите вносителки имат регистрирани поне десет подобни коли за тестове. От края на миналия месец в София тръгна и услуга за споделени автомобили с модели на ток, която се обслужва от 25 коли, но не е изключено те да са регистрирани след края на септември. 750% ръст на купените в България плъгин хибриди Според данните на АСЕА в България сериозен ръст се забелязва в търсенето на зареждащите се от контакта (плъгин) хибриди, като за деветте месеца са купени 35 при 4 за същия период на миналата година (+750%). При традиционните хибриди ръстът е 143.2 на сто, като до септември са регистрирани 783. В страните от ЕС продадените плъгин хибриди за деветмесечието са 79 409 (+36.4%), а традиционните 324 678 (+60.6%). Делът на зареждащите се от контакта коли (електромобили и плъгин хибриди) е 1.6 на сто.", "date": "2017.11.08", "title": "България е единствена в ЕС без продаден електромобил за девет месеца, твърди асоциация"}
{"url": "http://www.dnevnik.bg/politika/2017/11/08/3073863_gerb_poiska_ostavkata_na_deputata_ot_bsp_ivo_hristov/", "text": "Парламентарната група на ГЕРБ поиска в декларация оставката на депутата от БСП Иво Христов заради  негово изказване в Раднево , в което се съгласява с версията на говорителя на министерството на външните работи на Русия Мария Захарова, че  ако не беше Съветската армия, България нямаше да спаси 50 000 евреи . В лекцията си в Раднево Христов казва още два пъти, че 80% от населението са дебили. В декларацията на ГЕРБ, прочетена от Тома Биков, се осъжда остро изказването на Иво Христов, \"защото то е символ на безродие и презрение към българския народ\". \"Преди всичко това изказване е унизително за институцията на Народното събрание. Изказването на Иво Христов е гавра с паметта на онези смели българи, които в най-мрачните и тежки години в световната история намериха сили и кураж да защитят своите съграждани евреи и да ги спасят от лагерите на смъртта. Огромната част от тези смели хора след окупацията от 9 септември 1944 година попадат в комунистическите лагери на смъртта, а една част от тях, като Лиляна Паница, са убити веднага след преврата без съд и присъда\", прочете Биков. \"В годините от 1944 до 1989 г. Българската комунистическа партия, като филиал на КПСС, положи всички усилия паметта за тези хора да бъде изтрита и на нейно място да се инсталира лъжата, че комунистическото движение в България с помощта на СССР е основният двигател за спасяването на българските евреи. Това беше национално предателство, защото спасяването на българските евреи е хуманно достижение от европейския мащаб, което принадлежи и винаги ще принадлежи на България. Откажем ли се от това, както правеше в продължение на 45 години комунистическата власт и както прави днес народният представител от БСП Иво Христов, ние се отказваме от себе си. Няма да позволим това\", заяви Биков. В декларацията на ГЕРБ се припомня, че на твърдението на Захарова са отговорили почти всички институции, политици и общественици с различни политически възгледи, а два дни по-късно руското посолство в София призна приноса на \"българския народ, българската интелигенция и Българската православна църква\" за спасяването на българските евреи. В същото време организацията на българските евреи \"Шалом\" и Американският еврейски комитет реагираха остро на думите на Захарова. В своя позиция изпълнителният директор на Американския еврейски комитет Дейвид Харис нарече твърденията на руския официален представител \"фактически неверни и крещящ пример за най-лошия възможен исторически ревизионизъм\". \"В позицията на господин Харис се казва още: \"Независимо от предаността си към Берлин България се извиси през 1943 година, за да стори нещо забележително - да се противопостави на нацистките заповеди и да защити близо 50 хил. български евреи от депортиране и почти сигурно изтребление. Мнозина бяха смело ангажирани с това героично спасително усилие, което e признато с благодарност от Яд Вашем, историци на холокоста и самите оцелели\", припомни Биков. \"Не бива да се подминават и думите на Иво Христов, според когото 80 процента от българския народ са дебили, които не могат да се подписват. Това е срамно изказване на човек, който по конституция е призван да представлява целия български народ. И ако тезата, че Червената армия е спасила българските евреи, е перфиден израз на защита на чужд интерес, да наречеш 80 процента от българския народ дебили е обида, която няма как да бъде преглътната от нито един българин\", се казва още в декларацията на ГЕРБ. Само Димитър Благоев и Христо Монов си позволявали подобни обиди Според Биков подобна срамна откровеност са си позволявали само двама народни представители - основателят на социалистическото движение в България Димитър Благоев, който преди 100 години от трибуната на парламента е нарекъл българската история фалшификация и заявил, че не е българин, а македонец. Вторият е бившият депутат от БСП Христо Монов, който през 2013 година нарече протестиращото множество интернет лумпени. Биков припомни още, че само преди две седмици е гласувана оставката на депутата от ГЕРБ Антон Тодоров, \"който си позволи да прояви неуместно чувство за хумор в телевизионно предаване\". Ако не бъде изключен Иво Христов, ще изглежда шизофренно ГЕРБ призоваваха лидерът на БСП Корнелия Нинова да заяви ясна позиция – \"да се разграничи от подобни изказвания и да поиска незабавно оставката на своя народен представител или да го изключи от парламентарната група\". \"Ако още днес не изключите Иво Христов от вашата парламентарна група, ще изглеждате като хора, които говорят едно, когато са в София, друго, когато отидат в Брюксел, и трето, когато се намират в Москва. Причината да не ви вярват нито в София, нито в Брюксел, нито в Москва е шизофренното Ви мълчание при подобни ситуации. Само преди по-малко от месец, от тази трибуна, Ваш депутат заяви, че иска България да излезе от НАТО и ЕС и Вие нямахте нито куража, нито волята да осъществите адекватна политическа реакция. Защото политическа реакция не е да се кълнете, че сте за НАТО и ЕС, докато ваши представители призовават да излезем от Европа и против националния си интерес да се присъединим към нищото\", прочете Биков. От ГЕРБ се обърнаха и към президента Румен Радев с призив да се разграничи категорично от думите на Иво Христов, който беше част от инициативния комитет, издигнал го за държавен глава. Малко след прочитането на декларацията на ГЕРБ Иво Христов се извини за непремереното си изказване, че 80% от населението са дебили, но не спомена нищо за оставката.", "date": "2017.11.08", "title": "ГЕРБ поиска оставката на депутата от БСП Иво Христов"}
{"url": "http://www.dnevnik.bg/sviat/2017/11/08/3073885_godina_sled_pobedata_na_trump_demokratite_pecheliat/", "text": "Година след изборите, които качиха на власт Доналд Тръмп, демократите отвоюваха властта на местни избори във Вирджиния и Ню Джърси и успяха да наберат подкрепа в някога републикански настроени общности, съобщава в. \"Ню Йорк таймс\". Най-големият успех бе изборът на Ралф Нортъм за губернатор на Вирджиния. Нортъм изпревари с близо 9 процентни пункта подкрепяния от Тръмп  Ед Гилеспи  с гласовете на либерали и умерени от щата, който отхвърли президента и през 2016 г. Разликата в подкрепата за двамата кандидати е най-голямата от десетилетия. Демократите спечелиха две други щатски изборни длъжности във Вирджиния и увеличиха властта си в местния конгрес; взеха и оспорвано кметско място в Ню Хемпшър. А демократът Филип Мърфи измести републиканеца  Крис Кристи  от губернаторската длъжност в Ню Джърси. И във Вирджиния, и в Ню Джърси Тръмп не се появи, за да подкрепи кампаниите на републиканските кандидати. Той е първият президент, който прави това, от 2001 г., когато Джордж У. Буш отмени планираните си обиколки заради атаките на 11 септември. Оттогава във Вирджиния е имало пет вота за губернатор, четири от които спечелени от демократи. Тръмп побърза да обвини Ед Гилеспи за загубата, обявявайки в \"Туитър\", че републиканецът \"не прие нито мен, нито идеите ми\". Победата на Нортъм е важна за демократите, които понесоха тежък шок заради  загубата на президентските избори . 58-годишен ветеран и невролог педиатър, той се оказа по-привлекателен за избирателите от Гилеспи, който идва от корпоративния свят. Подкрепата за Нортъм бе осигурена и от доброто наследство на други демократи от Вирджиния – губернатор Тери Макълиф, сенаторите Тим Кейн и Марк Уорнър. В Ню Джърси демократите също имаха преднина от самото начало. Техният кандидат Филип Мърфи е бивш посланик в Германия, а кампанията му се основаваше на борбата срещу Тръмп и Кристи, който е спорна фигура в щата. Догодина САЩ ще проведат и ключови национални избори - всички 435 места в Камарата на представителите и 33 от 100-те в Сената ще бъдат обект на вота. Сега републиканците контролират и двете камари на Конгреса.", "date": "2017.11.08", "title": "Година след победата на Тръмп демократите печелят важни местни избори"}
{"url": "http://www.dnevnik.bg/politika/2017/11/08/3073866_deputatut_ot_bsp_prof_ivo_hristov_se_izvini_za/", "text": "Два дни след като  определи 80% от българите като \"дебилни\" , депутатът от \"БСП за България\" проф. Иво Христов се извини на засегнатите. Колегите му от ГЕРБ искат той да  подаде оставка като народен представител . \"Във връзка с появили се спекулации за мои думи и изказвания поднасям извиненията си на всички, които са засегнати от думите ми\", бе единственият коментар на проф. Христов пред журналисти в парламента. На лекция пред \"Ротари клуб\" в Раднево депутатът от \"БСП за България\" изрази съгласие с  версията на говорителката на руското министерство на външните работи  Мария Захарова, че ако не е била Съветската армия, България е нямало да спаси 50 000 евреи. По думите му скандалът с изявлението на Захарова е манипулация. \"Като отчетеш, че 80% от населението са дебилни и не могат да се подписват, това работи безупречно\", каза още проф. Христов. По-късно в сряда в декларация на парламентарната група на \"БСП за България\" бе обявено, че проф. Христов вече се е извинил за изказването си. \"Напомняме, че далеч по-груби квалификации като \"лош материал\", \"прости\" и подобни по отношение на българите са правени от сегашния министър-председател, за които изказвания извинения не са поднасяни в този момент\", заяви зам.-председателят на парламента Валери Жалблянов.", "date": "2017.11.08", "title": "Депутатът от БСП проф. Иво Христов се извини за изказването, че 80% от българите са дебили (допълнена)"}
{"url": "http://www.dnevnik.bg/sport/2017/11/08/3073870_andi_muri_shte_se_zavurne_prez_ianuari_samo_ako_e/", "text": "Бившият №1 в тениса Анди Мъри се надява да се завърне на корта през януари за участие на  турнира в Бризбейн . Традиционно шотландецът играе в надпреварата, с която се готви за участието си на Australian Open. Той обаче уточни, че ще се върне само ако е готов физически на 100%. Мъри се изправи в  демонстративен мач срещу Роджър Федерер в Глазгоу . В шоуто за публиката Маестрото спечели с 3:6, 6:3, 10:6, а това беше първа поява на шотландеца пред публика от загубата му на \"Уимбълдън\" от Сам Куери. \"Определено се чувствам по-добре, отколкто на \"Уимбълдън\" или в периода преди US Open. В един момент дори ходенето беше голям проблем за мен\", обясни Мъри. Контузията в бедрото го извади от кортовете за дълъг период, а в момента тенисистът се намира на 16-о място в световната ранглиста. Той е сигурен, че ще се върне към най-доброто си състояние, но не се съмнява, че се нуждае от време. Мъри ще пътува до Маями по-късно през годината, където традиционно провежда подготовката си за новия сезон. След това планът му включва участие в Бризбейн. \"Когато се върна на корта, няма веднага да съм в най-доброто си състояние и аз знам това. Това обаче не ме кара да мисля, че няма да намеря най-добрата си форма. Ще се върна тогава, когато съм на 100%, няма да бързам\", добави бившият №1 в света. Той отчита като голяма грешка решението си да опита да играе на US Open. Той не беше играл дълго време, но пътува до Ню Йорк, а  два дни преди началото на последния турнир от Шлема се отказа . \"Смятам, че направих грешка в опита си да се готвя за US Open. Имах голямо желание да играя там, защото е последният турнир от Големия шлем. В момента тренирам, някои дни се чувствам много добре, други не толкова, но е важното, че се готвя\", каза още Мъри. Той уточни, че използва като пример Роджър Федерер и  Рафаел Надал , които се завърнаха на корта през 2017 г. след продължително лечение на контузии. Двамата записаха много силни сезони, като швейцарецът спечели титлите на Australian Open и \"Уимбълдън\", а Надал останалите два Шлема.", "date": "2017.11.08", "title": "Анди Мъри ще се завърне през януари, само ако е напълно здрав"}
{"url": "http://www.dnevnik.bg/sviat/2017/11/08/3073895_princ_charlz_sushto_se_okaza_zamesen_v_dosietata_ot/", "text": "Една от централните теми на британските вестници днес е новината, че и принц Чарлз, освен майка си - кралица Елизабет Втора, се оказва замесен в скандалните разкрития на  \"Досиетата от Рая\" . Вестник \"Гардиън\" съобщава, че частното имение на принца е получило милиони лири печалби от офшорни фондове и компании, включително и от неговия дял, инвестиран в офшорна фирма на близък приятел. Решението на членовете на борда на имението да купи дялове в приятелска компания било взето с явното съзнание за деликатността на операцията, поради което те дали клетва да го пазят в тайна. Компанията, в която кралското имение решило да инвестира, била оглавявана от стар приятел на  принц Чарлз  от университетските му години в Кеймбридж. Решението да инвестира в приятелска фирма, при това при строга тайна, повдига неудобни въпроси за имението на принца, отбелязва \"Гардиън\".  Друг скандален момент е, че тази фирма се занимавала със залесителни проекти и търговия с въглеродни емисии от тропически гори, а принцът е известен като активен  природозащитник , агитиращ за всякакви \"зелени\" проекти. Така, отбелязва \"Гардиън\", името му косвено се използвало за подкрепа на проектите, а следователно и за печалбите, на въпросната фирма.  Преди разкритията не е било публично обявявано, че имението на принца има офшорни интереси. Кралското интендантство публикува ежегодни отчети, но те не съдържат подробности за инвестициите и къде са направени те. Тези съзнателни \"пропуски\" винаги са били критикувани както в парламентарните комисии, така и от граждански активисти, отбелязва вестникът.  Въпросната приятелска фирма била регистрирана на Бермудските острови през 1999 г. и търгувала с въглеродни емисии, като генерирала \"привлекателни доходи... инвестирайки в тропически и субтропически гори по света\". В нея инвестирали и други богати хора и публични личности.  \"Гардиън\" обръща внимание също на факта, че кралското имение винаги е било освободено от данъци върху доходите си и върху печалбите от инвестиции. Темата се подхваща и от електронното издание \"Индипендънт\", което отбелязва, че принц Чарлз е лобирал за промяна в политиката по климатичните промени, без да разкрива, че има личен финансов интерес от това чрез офшорните си инвестиции. Според вестника тези действия на британския престолонаследник представляват \"сериозен конфликт на интереси\". \"Индипендънт\" също обръща внимание на подозрителния факт, че купувайки дял в компанията на своя близък приятел, управата на имението на принца е дала клетва това да се пази в строга тайна.  \"Принцът на Уелс отдавна се изказва гръмко по въпросите за климатичните промени. \"Според Би Би Си той инициира мощно популяризирана кампания за промени в две много важни споразумения, отнасящи се до околната среда, само две седмици след като (бермудската компания) изпратила в офиса му документи за лобиране\", пише електронният всекидневник. Четири седмици след като купил акции в компанията, принц Чарлз призова въпросът за търговията с въглеродни емисии от тропическите гори да бъде включен в Протокола от Киото и в системата на ЕС за търговия с такива емисии, защото това било пропуск, отбелязва \"Индипендънт\".  Вестникът цитира бившия председател на Комисията за стандартите за поведение на обществените лица сър Алистър Греъм, според когото има \"конфликт на интереси между собствените инвестиции на имението на принца и онова, за което той публично се бори\". / БТА", "date": "2017.11.08", "title": "Принц Чарлз също се оказа замесен в \"Досиетата от Рая\""}
{"url": "http://www.dnevnik.bg/photos/2017/11/08/3073448_snimka_na_denia_kak_izglejdat_luvcheta_kogato_im/", "text": "Тази седмица очакваме добри новини за Масуд и Терез - двете лъвчета, които бяха спасени малко след раждането си преди два месеца от фондация \"Дивите животни\". Те бяха преемстени по спешност от зоопарка в Разград и за живота им се бореха ежедневно ветеринарите от клиниката \"Добро хрумване\" в София. С днешна дата здравословното им състояние добро, вече са чипирани, но все още не са ваксинирани, разказ за \"Дневник\" Любомила Кривошиева. От фондацията съобщават във фейсбук, че за тази седмица е предвидено подписването на споразумението между oбщина Разград и фондация \"Четири лапи\", което ще направи възможно малките Терез и Масуд да пътуват като станат готови за това, за да намерят за тях дом с адекватни условия. Това споразумение ще направи възможно и лечението на болният лъв от предишно поколение Асен, както и прекратяване на размножаването на лъвовете в зоопарк Разград.На снимката виждате как изглеждат лъвовете като им прекъснеш бебешкия бой, обясняват от \"Дивите животни\".", "date": "2017.11.08", "title": "Снимка на деня: Как изглеждат лъвчета, когато им прекъснеш играта"}
{"url": "http://www.dnevnik.bg/sport/2017/11/08/3073912_svetovniiat_boksov_suvet_otmeni_dojivotnata/", "text": "Руският боксьор Александър Поветкин беше реабилитиран от  Световния боксов съвет (WBC)  и от 2018 г. ще може да се бие за титлите на най-престижната организация в спорта. Неговата доживотна дисквалификация беше отменена, потвърди промотърът му Андрей Рябински. През декември 2016 г. Поветкин нокаутира Йоан Дюапа, но  даде положителна проба за веществото остарин . Боксьорът беше наказан, но след това правата му бяха възстановени от някои от федерациите. Антидопинговите власи приеха, че забраненото вещество е попаднало в тялото му случайно. На 2 юли тази година Поветкин победи руснака Андрей Руденко за континенталната титла на WBA и интернационалния пояс на WBO в тежка категория. Това му позволи да възвърне точките си в класацията на Международната боксова федерация (IBF). WBO и WBA го вписаха в своите ранглисти, но първоначално WBC отказа да го направи. Световният боксов съвет му наложи доживотна санкция, която беше обжалвана от адвокатите на боксьора. \"През годината той беше тестван многократно и се видя, че е чист, не взима допинг. Освен това го вписаха в програмата \"чист бокс\", което е достатъчен аргумент\", каза неговият промотър. Благодарение на доклада на Световната антидопингова агенция (WADA) Поветкин е с възстановени права. На 15 декември той ще се бие с румънеца Кристиан Хамер и ще защитава интернационалния пояс на WBO. Очаква се през 2018 г. Поветкин да бъде включен в мачове на WBC. Той беше сребърен шампион на Световния боксов съвет, преди да бъде хванат с допинг. Поветкин има 33 мача на професионалния ринг и само една загуба – от  Владимир Кличко  през 2013 г. През 2016 г. руснакът стигна до втори мач за световна титла. Той трябваше да се боксира с шампиона на WBC Дионтей Уайлдър в Москва. Двубоят обаче пропадна, след като Поветкин  беше хванат с мелдоний .", "date": "2017.11.08", "title": "Световният боксов съвет отмени доживотната дисквалификация на Поветкин"}
{"url": "http://www.dnevnik.bg/bulgaria/2017/11/08/3073915_deloto_za_iztochvaneto_na_ktb_zapochva_na_13_dekemvri/", "text": "Специализираният наказателен съд (СнС) ще започне да гледа делото за източването на Корпоративна търговска банка (КТБ) на 13 декември тази година. За тогава съдията Вержиния Петрова е насрочила първото заседание по процеса, съобщиха от съда. Обвинителният акт  беше внесен през юли, като обемът му надхвърля 10 хиляди страници. С него на съд бяха предадени 18 души, за които се твърди, че са организирана престъпна група, чийто ръководител е бившият мажоритарен собственик на банката Цветан Василев. Обвинението е за присвояване на над 2 млрд. лв. и за длъжностно присвояване на 205 млн. лв., изнесени в брой от трезора на КТБ, както и престъпления по служба от служители на \"Банков надзор\" на БНБ. Делото ще се гледа в специализирания съд, след като преди година прокуратурата откри организирана престъпна група. Според последните изменения в НПК това заседание ще е разпоредително. В него ще се обсъдят въпросите дали делото е подсъдно ли е делото на съда, дали има ли основание за прекратяване или спиране на наказателното производство, дали е допуснато съществено процесуално нарушение в досъдебното производство и други подобни въпроси.", "date": "2017.11.08", "title": "Делото за източването на КТБ започва на 13 декември"}
{"url": "http://www.dnevnik.bg/biznes/2017/11/08/3073918_promenite_v_niakolko_danuchni_zakona_minaha_na_purvo/", "text": "Промените в  няколко данъчни закона,  които правителството предлага с проект за изменения на Закона за ДДС, минаха първото четене в пленарната зала без подкрепата на БСП и ДПС. Сред множеството изменения са намаляване на прага за плащанията в брой от 10 хил. на 5 хил. лв., отпадането на отстъпката за физическите лица при подаването на данъчна декларация онлайн, намаление на срока за заявление за регистрацията на ДДС от 14 на 7 дни, някои промени при търговията с акцизни стоки.  ДПС не даде подкрепа защото някои от измененията били правени под влиянието на коалиционния партньор, а тезата на движението е, че участието на националистите във властта е пагубно за държавата. \"Нашата основна теза от създаването на този кабинет винаги е била, че участието на националисти във властта е пагубно за държавата. В този Закон за изменение и допълнение личи намесата на ресорния вицепремиер\", заяви депутатката Адлен Шевкед ( наблюдението на Министерството на финансите е  в ресора на премиера Бойко Борисов ). Тя даде пример с намаляването на срока за регистрация по ДДС от 14 на 7 дни. \"Не виждам как това помага на бизнеса\", подчерта Шевкед. При първото четене законът се обсъжда по принцип, а между първото и второто в комисиите се прецизират конкретните текстове. Един от спорните се очаква да бъде прагът за плащанията в брой. През юли депутатите вече обсъждаха темата, като Министерството на финансите беше предложило прагът да падне на 1000 лв., а след отпор в пленарната зала групата на ГЕРБ предложи компро мисните 5000 лв. И това обаче не събра достатъчно подкрепа и в закона  остана ограничението от 10 хил. лв.", "date": "2017.11.08", "title": "Промените в няколко данъчни закона минаха на първо четене без подкрепата на БСП и ДПС"}
{"url": "http://www.dnevnik.bg/sport/2017/11/08/3073865_grigor_dimitrov_se_subra_s_nadal_tiim_i_gofen_vuv/", "text": "Григор Димитров се събра със световния №1 Рафаел Надал, Доминик Тийм и Давид Гофен в група \"Пийт Сампрас\" на финалите на АТП в Лондон. В другата група, която носи името \"Борис Бекер\", попаднаха носителят на рекордните шест титли от турнира Роджър Федерер, Александър Зверев, Марин Чилич и Джак Сок. Димитров ще участва за пръв път в надпреварата, която ще се проведе между 12 и 19 ноември в зала \"О2 арена\". Освен него дебют в заключителния турнир на мъжкия тенис ще направят Зверев и Сок. Българинът, който заема шестото място в световната ранглиста, има отрицателен баланс срещу шестима от другите седем участници. Той има предимство в директните мачове само срещу Гофен - три победи и една загуба. Срещу Надал има един успех и девет поражения, а срещу Тийм - две загуби в три срещи. През този сезон Димитров игра с всеки един от съперниците си в група \"Пийт Сампрас\". Той направи три зрелищни мача с Надал, всеки един от които стигна до решаващ трети или пети сет.  Двамата изиграха епичен полуфинал на Australian Open, спечелен от испанеца с 6:3, 5:7, 7:6 (5), 6:7 (4), 6:4. Другите им две срещи бяха през октомври в рамките на седмица - в полуфиналите в Пекин (6:3, 4:6, 6:1) и в четвъртфиналите в Шанхай (6:4, 6:7, 6:3).  Три бяха и мачовете между Димитров и Гофен. Първият беше на четвъртфиналите в Австралия, когато българинът постигна убедителен успех с 6:3, 6:2, 6:4. Десетина дни по-късно двамата се срещнаха във финала на турнира в София, спечелен от Димитров със 7:5, 6:4. На следващия турнир от календара - в Ротердам, белгиецът победи българина в четвъртфиналите с 6:4, 1:6, 6:3. Димитров и Тийм си размениха по една победа през 2017 г. Българинът се наложи с 6:3, 4:6, 6:3 в четвъртфиналите в Бризбейн, а австриецът спечели с 4:6, 6:4, 7:6 (9) в осминафиналите на мастърса в Мадрид. Тийм и Гофен ще участват за втори път във финалите на АТП. Двамата направиха своя дебют през 2016 г. Австриецът записа победа срещу Гаел Монфис и загуби срещу Новак Джокович и Милош Раонич. Гофен изигра само един мач, след като влезе като резерва на мястото на получилия контузия Монфис. Белгиецът отстъпи в два сета на Джокович. Надал, който има положителен баланс срещу всеки един от финалистите тази година, ще участва за седми път в турнира. Това е единственото отличие, което липсва в бляскавата колекция на испанеца. Той стигна два пъти до финала - през 2010 и 2013 г. В първия си мач за трофея световният №1 загуби от Федерер, а във втория - от Джокович. Федерер е единственият от тазгодишните финалисти, който е печелил заключителния турнир на АТП. Той е носител на рекордните шест титли, но последната беше през 2011 г. Легендарният швейцарец има и четири загубени финала. Маестрото има положителен баланс срещу два от тримата си съперници в група \"Борис Бекер\" - Чилич (7:1) и Сок (3:0). Срещу Зверев 36-годишният тенисист има две победи и две загуби. Германецът спечели последната им среща - 6:3, 6:4 във финала на мастърса в Монреал. Федерер е сочен за тотален фаворит за титлата в Лондон. Залози за титла на световния №2 се приемат при коефициент 1.66 (bet365). Надал е втори в списъка с 4.33, следван от Зверев с 8.50. Димитров е поставен под №4 сред претендентите за трофея . Шансовете на българина са оценени с коефициент 13.00, колкото букмейкърите са отредили и на Чилич. По-назад са Гофен (21.00), Сок (21.00) и Тийм (23.00). Група \"Пийт Сампрас\" №1 Рафаел Надал №4 Доминик Тийм №6 Григор Димитров №7 Давид Гофен Група \"Борис Бекер\"  №2 Роджър Федерер №3 Александър Зверев №5 Марин Чилич №8 Джак Сок", "date": "2017.11.08", "title": "Григор Димитров се събра с Надал, Тийм и Гофен във финалите на АТП"}
{"url": "http://www.dnevnik.bg/sviat/2017/11/08/3073730_zashto_kremul_ne_kaza_za_revoljuciiata_ei_kakvo_veliko/", "text": "Те изиграха ключови роли в болшевишката революция в Русия през 1917 г., която доведе до гражданска война, убила милиони, опустошила страната и преначертала границите й. Един век по-късно техните потомци казват, че тези нанесени от историята рани още не са зараснали.  Отбелязвайки 100 години от (болшевишкото) въстание, Русия все още се мъчи да преодолее наследството на онези, които преобразиха страната. Кремъл избягва всякакво официално честване на юбилея, деликатно премълчавайки събитието, което си остава поляризиращо за мнозина и може да предизвика някои нежелателни паралели с настоящето.  Алексис Родзянко, чийто прадядо е бил председател на предреволюционния руски парламент и принудил цар Николай Втори да абдикира (за което после съжалява), смята революцията за бедствие, което връща Русия далеч назад. \"Всяко еволюционно развитие би било по-добро от това, което се е случило, каза пред АП Родзянко, който е президент на Американската търговска камара в Русия. Главната поука, надявам се, е Русия никога повече да не опитва същото.\"  Според него революцията и гражданската война заедно с опустошението от Втората световна война и цялостното наследство на съветската система са отслабили потенциала на Русия и са свили икономиката ѝ само до част от онова, което тя би могла да бъде.  Подобен възглед споделя и Вячеслав Никонов, руски прокремълски депутат, чийто дядо Вячеслав Молотов е имал важна роля в организирането на болшевишкия преврат на 7 ноември 1917 г. и близо 4 десетилетия е бил член на комунистическото ръководство. Според Никонов революцията е \"една от най-големите трагедии в руската история\".  Годишнината е щекотлив въпрос и за президента Владимир Путин. Той се отнася критично към лидера на революцията Владимир Ленин, но не може да осъди открито събитието, родило Съветския съюз и пред което все още се прекланят много от неговите поддръжници. Путин, който е ветеран от КГБ, обаче презира всякакви народни въстания и със сигурност не би възхвалил революцията, унищожила Руската империя.  \"Последното нещо, от което Кремъл се нуждае, е още една революция. Последното нещо, от което Русия се нуждае, е още една революция, каза Родзянко. А празнуването на революцията с аргумента \"Ей, какво велико нещо\" някак си насърчава нещо, което те не желаят, и затова те определено са объркани.\" Според него двойственото отношение към тази годишнина е израз на една все още болезнена национална травма. \"За мен това е признак, че хората още не са я надживели. За Русия това е все още незараснала рана\", каза той.  Приглушеното отношение на правителството към вековния юбилей отразява дълбоките различия в Русия за революцията, каза Никонов, който е председател на комисията по образование и наука в контролираната от Кремъл долна камара на парламента, Държавната дума.  Общонационално проучване, проведено миналия месец от социологическата агенция ВЦИОМ, показа, че мненията за революцията са разделени почти поравно. 46 процента от руснаците са казали, че тя е обслужила интересите на мнозинството, и също толкова са отговорили, че от революцията са спечелили само малцина. Останалите участници в допитването не са изразили мнение. Анкетирани са били 1800 души при допустима грешка от не повече от 2,5 процентни пункта.  В съветски времена 7 ноември бе Денят на революцията и се честваше с големи военни паради и манифестации на Червения площад. След разпадането на СССР Русия престана да го празнува, макар че комунистите все още го отбелязват.  \"Просто няма начин да честваш революцията така, че мнозинство от населението да подкрепи това, каза Никонов. Няма обща интерпретация на историята на революцията и не мисля, че такава е възможна в обозримо бъдеще. Така че според мен най-доброто, което правителството може да направи в тази ситуация, е просто да се сниши.\"  Вячеслав Молотов си остана непоколебимо верен на комунистическата кауза до смъртта си през 1986 г. в Москва на 96-годишна възраст. Неговият внук Никонов смята, че революцията е лишила Русия от победа в Първата световна война. \"В началото на (1917) година Русия е била една от великите сили с чудесни шансове да спечели войната след няколко месеца. А след това държавната власт е била унищожена. Към края на годината Русия вече не е била сила, тя не е била способна за нищо\", каза той.  Никонов е убеден, че при сегашната политическа система страната е готова да посрещне всякакви предизвикателства и добавя: \"Не мисля, че Русия е изправена пред някакви опасности за стабилността си сега.\"  Широка известност доби изявлението на Путин, че рухването на Съветския съюз през 1991 г. е било \"най-голямата геополитическа катастрофа на ХХ век\". Той обаче не одобрява и революцията от 1917 г. Тази двойственост се корени в желанието му да черпи капитал от постиженията както на царската, така и на съветската империя в полза на усилията си да възстанови международните позиции и престижа на Русия.  \"Той няма да празнува това събитие, каза Андрей Колесников, анализатор в московския Карнеги център. То не може да се използва за легитимирането на Путин, защото той е контрареволюционер и смята, че Ленин е разрушил една велика империя.\"  Путин използва символите на различни епохи, за да върне блясъка на националната слава. Той възстанови (мелодията) на стария съветски национален химн, запази трицветното имперско знаме и двуглавия орел за национален герб.  Путин пренебрегва исканията за изваждане и погребване на балсамираното тяло на Ленин от мавзолея на Червения площад. Той обаче поощрява укрепването на силата и влиянието на Руската православна църква и на консервативни елементи в обществото. Паметници и светини, посветени на (убития от революционерите) цар Николай Втори, който бе обявен за светец, никнат из цяла Русия, макар че все още статуите и мемориалите на Ленин са много повече.  Родзянко каза, че прадядо му Михаил Родзянко бързо е започнал да съжалява, че е принудил царя да абдикира. \"Това винаги го е измъчвало, заяви той. \"Можех ли аз да направя нещо друго, за да предотвратя това\", е била фразата, която съм чувал, че той често повтарял.\" Броени дни след падането на монархията през февруари 1917 г. лидерът на Думата бил изолиран в глуха линия като твърде консервативен за новото временно правителство. Когато цялата либерална общност била пометена от болшевиките, той се присъединил към Бялото движение в гражданската война срещу червените. След поражението на белогвардейците напуснал Русия. Михаил Родзянко починал в Белград през 1924 г.  Прадядото на Родзянко се е сражавал за Бялата кауза за разлика от дядото на Никонов, Вячеслав Молотов, който е бил дясна ръка на Ленин по време на революцията и на гражданската война.  По-късно Молотов се издигнал до \"номер 2\" в йерархията при Йосиф Сталин, ставайки премиер, а по-късно и външен министър през 30-те и 40-те години на ХХ век. Той изпаднал в немилост през последните години от управлението на Сталин. През 1949 г. съпругата му била арестувана и изпратена в ГУЛаг.  \"Баба ми била арестувана по обвинение, че е оглавила еврейски заговор в Съветския съюз, каза Никонов. Те трябвало да се разведат, защото това бил единственият им шанс да оцелеят и защото една от причините за ареста й била да бъде подготвен следващият съдебен процес срещу самия Молотов, и той ясно разбирал това.\"  След смъртта на Сталин през 1953 г. Молотов успял бързо да издейства освобождаването ѝ от затвора.  Предшественикът му като съветски външен министър Максим Литвинов също е изиграл важна роля в революцията и е осъществил първите контакти на болшевиките с Великобритания през 1918 г. Литвинов е бил външен министър през 30-те години на ХХ век и посланик във Вашингтон по време на Втората световна война преди смъртта си в Москва през 1951 г.  Неговият внук Павел става дисидент и бе един от седмината, които протестираха срещу съветското нахлуване в Чехословакия през 1968 г. с демонстрация на Червения площад. Това му докара 5 години в Сибир. След това той замина за САЩ, където живее оттогава.  В интервю за в.\"Ню Йорк таймс\" Павел Литвинов казва, че дядо му \"се е опитал да осигури по-добър живот за руския народ, а вероятно и за целия свят\", и е вярвал в Ленин, но се разочаровал по времето на Сталин.  Синът на Павел, Дима, е активист на \"Грийнпийс\" и прекара над два месеца в руски арест през 2013 г. заради протест срещу руска петролна платформа в Арктика. \"Аз мисля, че е семейна традиция да се изправяме срещу властите и да се борим за правилни каузи, каза Дима Литвинов в Стокхолм, където живее. Ние се борим срещу несправедливостта и ако това означава, че трябва да се изправим срещу властите - точно това и правим.\" Дима Литвинов заяви, че неговият прадядо \"би бил ужасен от крайния национализъм и религиозната нетолерантност, които се засилват в Русия\". Според него сега Русия се изправя пред някои от същите проблеми, доведи до революцията от 1917 г.  \"Русия не върви напред. Хората се чувстват лишени от възможността да влияят върху съдбата си и изолирани от правителството. А на властите това им харесва\", отбеляза той. ", "date": "2017.11.08", "title": "Защо Кремъл не каза за революцията \"Ей, какво велико нещо!\""}
{"url": "http://www.dnevnik.bg/ot_vas/novini_ot_vas/2017/11/08/3073874_sutreshno_razdvijvane/", "text": "Един от градовете покрай каналите на р.Нил. На мен лично гледката ми се стори фанатастична. Рано сутрин - еми както и при нас. Хората отиват на работа - кой с каквото превозно средство разполага.", "date": "2017.11.08", "title": "Сутрешно раздвижване"}
{"url": "http://www.dnevnik.bg/biznes/2017/11/08/3073951_proizvodstvoto_na_prevozni_sredstva_raste_s_11_za_mesec/", "text": "Промишленото производство през септември се увеличава с 3.2% спрямо година по-рано, сочат данните на Националния статистически институт. В сравнение с август повишението е с 0.3%. На годишна база най-голям ръст е отчетен в добивната промишленост - със 7.7%, и в преработващата промишленост - с 4.3%. Спад е регистриран в производството и разпределението на електрическа и топлоенергия и газ - с 3.5%. По-значително увеличение в преработващата промишленост спрямо предходната година се наблюдава при: производството на основни метали - с 28.1%, производството на машини и оборудване с общо и специално предназначение - със 17.9%, производството на автомобили, ремаркета и полуремаркета - с 14.2%, производството на изделия от каучук и пластмаси - с 13.9%. Намаление е отчетено при: обработката на кожи; производството на обувки и други изделия от обработени кожи без косъм - с 12.5%, производството на метални изделия, без машини и оборудване - със 7.9%, производството на облекло - с 6.6%, производството на мебели - с 5.7%. По-значителен ръст в преработващата промишленост се наблюдава при: производството на превозни средства, без автомобили - с 11.0%, ремонта и инсталирането на машини и оборудване - с 10.3%, производството на напитки - с 6.3%, производството на автомобили, ремаркета и полуремаркета - с 5.8%. Спад е регистриран при: производството на компютърна и комуникационна техника, електронни и оптични продукти - с 12.9%, производството на химични продукти - с 9.3%, производството на метални изделия, без машини и оборудване - с 5.7%, производството на тютюневи изделия - с 4.1%.", "date": "2017.11.08", "title": "Производството на превозни средства расте с 11% за месец"}
{"url": "http://www.dnevnik.bg/biznes/2017/11/08/3073982_oborotite_v_turgoviiata_se_povishavat_benzinostanciite/", "text": "Оборотите в търговията на дребно през септември нарастват с 0.1% спрямо август и с 2.3% спрямо септември 2016 г., сочат предварителните данни на Националния статистически институт. За месец нарастват продажбите по пощата, телефона и интернет - с 3%, на мебели, битова техника и фармацевтични стоки - по 0.9%. С 0.6% се увеличава търговията с облекло и обувки, а с 0.2% - на храни и напитки. Статистиката отчита намаление при търговията с компютри и комуникационна техника - с 2.1%, а на автомобилни горива - с 1.9%.", "date": "2017.11.08", "title": "Оборотите в търговията се повишават, бензиностанциите са с двуцифрен спад за година"}
{"url": "http://www.dnevnik.bg/politika/2017/11/08/3073906_bez_da_spomenava_rusiia_bsp_obiavi_che_istinata_za/", "text": "Няколко дни след като говорителят на външното министерство на Русия Мария Захарова обяви, че  армията на Съветския съюз е спасила десетки хиляди български евреи , БСП излезе с политическа декларация, в която заяви, че спасяването на българските евреи е станало със съвместните усилия на \"различни по своите идейни и политически убеждения, на демократично мислещи обществени слоеве\". Без да споменават Русия, от социалистическата партия ясно заявиха, че историческата истина за това не може да бъде подменена или пренаписана от заинтересовани среди и държави. На среща в Раднево преди дни депутатът от \"БСП за България\" проф. Иво Христов  изрази съгласие с позицията на руската страна за спасяването на българските евреи . \"В тежките години на Втората световна война българският народ, неговите духовни водачи, смели и честни граждани от различни политически сили застанаха в защита на българските евреи. Със съвместните усилия на различни по своите идейни и политически убеждения, на демократично мислещи обществени слоеве, беше извършено дело, несравнимо по своя мащаб и краен резултат - спасяването на българските евреи\", заяви днес в декларация на групата на \"БСП за България\" зам.-председателят на Народното събрание Валери Жаблянов. В декларацията се казва още: \"Тази историческа истина не може да бъде подменена, изкривена или пренаписана от заинтересовани политически среди и държави. Тя намери своето подобаващо място в отношенията между българския и еврейския народ и се превърна в ценност на нашето междудържавно общуване.\" Валери Жаблянов посочи още, че БСП е участвала в този исторически подвиг - \"чрез своите представители, чрез работническите демонстрации\". \"Следователно напълно несъстоятелно е който и да било да поставя под съмнение нашата позиция, защото тя не е само устно изразена като позициите на съвременни партии, а за нея са загинали като членове на БКП стотици български евреи\", посочи зам.-председателят на парламента. \"Ние изразяваме нашето дълбоко безпокойство и несъгласие с опитите политическата дискусия в днешното Народно събрание да бъде фокусирана непрекъснато върху периоди от историята, които разделят нашата раса - очевидно това е търсено и целенасочено\", се посочва още в декларацията на БСП. Социалистите призовават \"да уважаваме историята и да не я използваме за противопоставяния\". В декларацията на БСП се засяга и изказването на червения депутат и професор Иво Христов, че 80% от българите са дебилни, за което  ГЕРБ поиска неговата оставка , а  той само се извини . \"Напомняме, че далеч по-груби квалификации като \"лош материал\", \"прости\" и подобни по отношение на българите са правени от сегашния министър-председател, за които изказвания извинения не са поднасяни в този момент\", заяви Жаблянов. Той поиска народните представители да работят за по-добро бъдеще на България.", "date": "2017.11.08", "title": "Без да споменава Русия, БСП обяви, че истината за спасяването на българските евреи не може да бъде подменена"}
{"url": "http://www.dnevnik.bg/sviat/2017/11/08/3074001_uchilishtata_v_delhi_sa_zatvoreni_zaradi_zamurseniia/", "text": "Индийската столица Делхи вече втори ден е обгърната от облаци гъста мъгла, дължащи се на замърсения въздух в града. Критичната ситуация наложи училищата да бъдат затворени за цяла седмица, а смогът е проникнал дори в тунелите на метрото. Така два милиона деца останаха днес по домовете си. В 9 ч. местно време таблата на датчиците, инсталирани в града, показваха опасни нива на фини прахови частици във въздуха - между 400 и 700 микрограма на кубичен метър. Световната здравна организация (СЗО) препоръчва да не се надхвърля среднодневният показател от 25. Подобни гледки са често явление през есента и зимата в Делхи, обявен през 2014 г. от СЗО за най-замърсения град в света. Студът и липсата на вятър притискат към земята вредните емисии от колите, заводите и централите и не им позволяват да се разсеят в атмосферата. Масов приток на пациенти в болниците, затворени предприятия, анулирани полети и промени в училищните разписания донесе днес смогът и във втория по големина град в Пакистан Лахор.", "date": "2017.11.08", "title": "Училищата в Делхи са затворени заради замърсения въздух в града"}
{"url": "http://www.dnevnik.bg/sport/2017/11/08/3073674_mourinyo_veche_ne_e_tolkova_specialen_ili_kakvo_se/", "text": "Изравнен  най-добър старт в историята , 19 точки от седем мача и само два допуснати гола срещу 23 вкарани. Преди месец животът на Жозе Моуриньо изглеждаше като песен. Мениджърът на \"Манчестър юнайтед\" се наслаждаваше на отлично начало на втория си сезон начело на тима и първо място в класирането. Някъде там, около прекъсването за мачовете на националните отбори, дойде контузията на Пол Погба, а след това и сривът на \"Юнайтед\". С една победа от четири мача, гарнирана с нулево равенство и две загуби ( 1:2 от \"Хъдърсфийлд\"  и 0:1 от \"Челси\") далеч от дома, ситуацията при \"червените дяволи\" започва да изглежда притеснителна. Равенството с \"Ливърпул\" беше сигналната лампа, която светна, но тогава Моуриньо побърза да отговори на критиците си, че тимът му все пак е спечелил точка. След  поражението от \"Челси\"  през уикенда Специалния отново имаше готово извинение, което по-скоро приличаше на заучена фраза. \"Втори сме в класирането, така че има 18 клуба, които са по-зле от нас. Защо трябва да се притеснявам\", обясни Моуриньо. Изоставане от осем точки от \"Манчестър сити\" след само 11 кръга обаче би трябвало да е повод за сериозно притеснение у мениджъра на \"Юнайтед\". 350 млн. паунда = 0 титли В исторически план осем точки не са някакъв непреодолим точков пасив, който не може да бъде наваксан. В историята на Висшата лига има четири сериозни обрата в битката за титлата и интересното е, че във всеки един от тях е намесен \"Юнайтед\". През 1995/96 \"червените дяволи\" изоставаха с 12 точки от \"Нюкасъл\" в края на януари, но все пак спечелиха титлата след серия от 13 победи в последните си 15 мача. Две години по-късно ситуацията се обърна и \"Арсенал\" спечели, след като навакса същия пасив от \"Юнайтед\". Последният подобен случай беше през сезон 2011/12, когато \"Манчестър сити\" навакса точно осем точки за девет кръга и спечели първа титла от 44 години насам. В сегашния момент обаче \"Юнайтед\" изглежда по-близо до това да не се пребори с градския си съперник, независимо че похарчи огромни суми след идването на Моуриньо. Откакто португалецът стъпи на \"Олд Трафорд\", той е дал 349.8 млн. паунда за шестима футболисти (Погба, Лукаку, Линдельоф, Матич, Мхитарян и Ерик Баи). Угрозата да не спечели титла е голяма не само заради точковия актив, но и заради представянето на \"Юнайтед\". \"До голяма степен Жозе има сериозно противоборство, защото той е в клуб с традиции. Когато си в \"Юнайтед\", не можеш да загърбиш историята, не можеш да кажеш, че всичко започва от теб, защото не е така. Тук философията е изградена от двама души – сър Мат Бъзби и сър Алекс Фъргюсън. И още от тях се знае, че  \"Юнайтед\" печели с атакуващ футбол , с красив футбол. Тук 75 хиляди зрители не идват да гледат пресметлива игра\", споделя една от емблемите на \"червените дяволи\" в последните 30 години Гари Невил, който е и сред най-уважаваните експерти на Острова в момента. Спечелените \"Къмюнити шийлд\", Купа на Лигата и Лига Европа през миналия сезон са отличия и никой не го оспорва, но когато \"Юнайтед\" е без титлата, всичко останало се брои за неуспех. Един отбор вкъщи, съвсем различен навън От влизането си в треньорството през 2000 г. до момента Моуриньо се доказа като един от най-добрите и успешни за 21-ви век. С осем титли в четири различни страни, две Шампионски лиги и още 15 други отличия - не са много треньорите в съвременния футбол, които са печелили повече от него. За този период португалецът успя да си изгради репутация на мениджър, чиито отбори губят много рядко у дома. Между февруари 2002 г. и април 2011 г., той записа 150 домакински срещи, в които \"Порто\" (36-2), \"Челси\" (46-14) \"Интер\" (29-9) и \"Реал\" (Мадрид) (14-0) не загубиха нито веднъж. Второто подобно постижение беше от 45 мача с \"Реал\" и \"Челси\". След идването на португалеца в \"Юнайтед\" силната домакинска форма се пренесе и на \"Олд Трафорд\". В момента \"червените дяволи\" са в серия от 36 мача без загуба у дома (25 победи и 11 равни). Всички отлични думи за домакинския фактор и постиженията на Моуриньо обаче контрастират с представянето на отборите му като гост. Особено когато стане въпрос за визити на преки съперници от топ 6. От януари 2015 г. португалецът няма успех навън срещу друг представител на голямата шестица (\"Тотнъм\", \"Арсенал\", \"Ливърпул\", \"Манчестър сити\", \"Юнайтед\" и \"Челси\") с последните си два тима \"Челси\" и \"Юнайтед\". За 11 мача отборите му са загубили шест пъти и са отбелязали само четири гола срещу 17 получени. През настоящия сезон ситуацията не е много добра В първите си три гостувания \"Юнайтед\" отправи 20 удара към вратата, отбеляза седем гола и спечели седем точки. В последните три показателите са шест удара към вратата, едва един гол и само една точка. Защо винаги Пеп \"Жозе има два проблема – единият е споменатия стил, който за \"Юнайтед\" е незаводолителен, все пак тук феновете неслучайно пеят \"Атака, атака, атака\", а вторият е Гуардиола. Футболът на Пеп е коренно различен от това, което изповядва Моуриньо, и на всичкото отгоре той печели с него\", обяснява Невил. Двамата имаха жестоко съперничество в Испания, където водеха  \"Реал\" и \"Барселона\"  и испанецът спечели седем трофея срещу три за Специалния. Освен това Гуардиола води в преките мачове помежду им със седем на три победи от общо 16 двубоя. Сега на английска земя  Гуардиола  може да нанесе нов сериозен удар на стария си враг, ако спечели титлата. През първия им сезон в Манчестър и двамата имаха сериозни проблеми и не оправдаха очакванията, но нов провал за един от тях едва ли ще бъде простен. В този случай победителят ще е само един. \"Още имаме шанс да настигнем \"Сити\". Осем точки във Висшата лига не са като осем точки в Португалия, в Ла Лига, Бундеслигата или някое друго първенство. Надявам се, вярвам, мисля и ми се иска в натоварения период в края на ноември и през декември те да загубят повече точки от нас\", каза Моуриньо след загубата от \"Челси\" през уикенда. Може ли Специалния отново да преобърне ситуацията и да донесе мечтаната титла?", "date": "2017.11.08", "title": "Моуриньо вече не е толкова специален, или какво се случва с \"Манчестър юнайтед\""}
{"url": "http://www.dnevnik.bg/zelen/2017/11/08/3073996_obshtina_carevo_premahna_nezakonnata_stulba_na_plaj/", "text": "В началото на ноември работници на община Царево са премахнали незаконно построената стълба на плаж \"Делфин\". Това показват снимки, изпратени до редакцията. Пред \"Дневник\" директорът на Регионалната инспекция по околна среда в Бургас Тонка Атанасова потвърди, че става дума за изпълнение на предписание на РИОСВ - Бургас, до кмета на община Царево Георги Лапчев. От началото на май плажът - известен като най-стария нудистки плаж в Южното Черноморие, вече не е див, след като беше отдаден под наем за следващите пет години на пловдивското дружество \"Тива Интернешънъл\" със собственик Йордан Тодоров. Предписанието беше изпратено на общината още в началото на летния сезон, когато беше констатирано и нарушението, че наемателят на плажа строи незаконно в \"Натура 2000\". Той не беше съгласувал строежа на масивна дървена стълба с екоинспекцията, каквото е задължителното изискване за строителство в защитените зони и нямаше необходимите за това документи. Така РИОСВ обяви стълбата за незаконна и възложи на общината тя да бъде премахната. Преди изграждането й голяма площ храсти и дървета бяха изсечени незаконно на мястото, където по-късно наемателят построи дървената стълба. Прокуратурата и досега разследва кой е извършителят на незаконната сеч. Демонтажът стълбата не започна преди 15 септември, защото – както обясни кметът Лапчев, дотогава е в действие забранителен режим за строителни дейности по Черноморието. От гражданското сдружение за екоплаж \"Делфин\" са отправили запитване до областния управител, дирекция на парк \"Странджа\" как ще бъде възстановено съсипаното през лятото чрез изкоп и сеч.", "date": "2017.11.08", "title": "Община Царево премахна незаконната стълба на плаж \"Делфин\""}
{"url": "http://www.dnevnik.bg/photos/2017/11/08/3074027_fotogaleriia_razcvet_na_hazarta_v_razgara_na_krizata/", "text": "Все повече венецуелци се обръщат към хазарта в търсене на варианти за оцеляване по време на безпрецедентната икономическа криза в страната. Макар повече от тях по-скоро да губят, като цяло, идеята за бързи пари и примамлива в страната с най-висока инфлация в света, в която заплатите се обезценяват с часове.", "date": "2017.11.08", "title": "Фотогалерия: Разцвет на хазарта в разгара на кризата във Венецуела"}
{"url": "http://www.dnevnik.bg/razvlechenie/2017/11/08/3074030_video_tom_hanks_meril_striip_i_spilburg_s_film_za/", "text": "Филмът за \"досиетата от Пентагона\" - конфиденциални и уличаващи документи за войната във Виетнам, изтекли към \"Вашингтон пост\" и \"Ню Йорк таймс\" през 1971 г. и станали повод за знаков съдебен сблъсък между пресата и Белия дом, ще излезе по екраните тази Коледа. The Post - по името на вестника, решил да публикува документите въпреки президентската забрана - е режисиран от Стивън Спилбърг и събира многократните носители но \"Оскар\" Том Ханкс и Мерил Стрийп, а първият му трейлър бе публикуван вчера, часове след като Спилбърг се похвали със завършения монтаж. Стрийп е в ролята на собственичката на \"Пост\" Катрин Греъм, която трябва да вземе трудното решение дали да публикува докладите, които могат да доведат до фалит и затвор в зависимост от решението на съда. Упорството на вестника заедно с дело, заведено от колегите им от \"Ню Йорк таймс\", води до знаково за свободата на пресата решение на Върховния съд в САЩ. Ханкс ще играе редактора \"Вашингтон пост\" Бен Брадли. Невероятно, но факт - The Post е тяхното първо екранно партньорство.", "date": "2017.11.08", "title": "Видео: Том Ханкс, Мерил Стрийп и Спилбърг с филм за \"Вашингтон пост\" срещу Белия дом"}
{"url": "http://www.dnevnik.bg/politika/2017/11/08/3074023_bsp_i_dps_se_razbraha_za_vot_na_nedoverie_kum/", "text": "На първи разговори за внасянето на вот на недоверие към кабинета \"Борисов 3\" днес БСП и ДПС се разбраха, че той ще бъде иницииран след приемането на бюджета за 2018 г. Второто четене на проектозакона за националния бюджет обикновено е в първата половина на декември, което значи, че вотът на недоверие ще бъде внесен в навечерието на европредседателството. \"По тайминга имаме разбирателство - това е първата новина за днес\", обяви зам.-председателят на парламентарната група на ДПС Йордан Цонев. Инициативата за разговори за вот на недоверие бе на БСП, а лансираната тема - корупцията. Миналата седмица ДПС също реши, че кабинетът \"Борисов 3\" трябва да бъде демонтиран от властта. Днес двете партии са се разбрали, че ще избират между четири теми - корупция, национална сигурност и отбрана, демографска политика и здравеопазване, тъй като във всички области можело да се открие корупция. От думите на Цонев се разбра, че предложението вотът на недоверие да бъде заради провал в демографската политика е на ДПС. Ресорен вицепремиер е Валери Симеонов, на когото ДПС иска оставката от няколко седмици. \"Водената от това правителство политика е вредна и опасна за страната\", заяви днес зам.-председателят на парламентарната група на \"БСП за България\" Жельо Бойчев. По думите му вотът на недоверие няма да бъде за цялостна политика, тъй като така опозицията няма да може да внася нов в следващите шест месеца. \"Гласовете, което имаме в зала, не стигат. Ще търсим широка подкрепа и в парламента, и в българското общество, за да спечелим и да свалим правителството от власт\", каза още Жельо Бойчев. За успешен вот на недоверие са нужни поне 121 гласа, а БСП и ДПС имат 105. Разговорите продължават и следващата седмица. На такива се очаква да бъде поканена и парламентарната група на партия \"Воля\".", "date": "2017.11.08", "title": "БСП и ДПС се разбраха за вот на недоверие към правителството в навечерието на европредседателството"}
{"url": "http://www.dnevnik.bg/biznes/2017/11/08/3074058_godishniiat_rust_v_stroitelstvoto_se_zabavia_prez/", "text": "По предварителни данни на Националния статистически институт през септември 2017 г. индексът на продукцията в сектор \"Строителство\" е с 1.0% под равнището на август, но с 6.0% над нивото година по-рано. За месец строителството на сгради се свива с 1.4%, а на инфраструктурни обекти - с 0.4%. Сравнението със септември 2016 г. обаче сочи увеличение на сградното строителство с 12.3%, докато при гражданското строителство има намаление с 1.1%. Ръстове при строителството на сгради от над 9 на сто годишно НСИ отчита всеки месец от февруари насам. Най-големите са между май и август - между 16 и 19 на сто. Пикът на индекса за целия отрасъл е през май - 11% на годишна основа.", "date": "2017.11.08", "title": "Годишният ръст в строителството се забавя през септември (графика)"}
{"url": "http://www.dnevnik.bg/sport/2017/11/08/3074069_nad_74_hiliadi_bileta_biaha_prodadeni_za_priiatelskata/", "text": "Почти всички билети за приятелския мач между Русия и Аржентина са продадени, информираха от Руския футболен съюз (РФС). Около 74 хиляди пропуска са изчерпани до сряда сутрин, съобщи ръководителят на търговския отдел Владимир Карпович, цитиран от агенция ТАСС. \"Продадохме практически всички билети – 74 хиляди. Мисля, че към момента има свободни около две или три хиляди. Останалите са раздадени на наши корпоративни партньори, на футболни школи. Има билети и във ВИП секторите, т.нар. скай боксове, обясни Карпович. Приятелската среща между Русия и Аржентина е в събота на стадион  \"Лужники\"  в Москва. От футболния съюз уточниха, че отпечатаните билети са 78 хиляди. Съоръжението претърпя реконструкция между 2013 и 2017 г., която беше на стойност 350 млн. евро. След ремонта \"Лужники\" вече е на два етажа, а пълният капацитет на стадиона е 81 хиляди места. На  световното първенство  догодина съоръжението ще приеме седем мача, включително двубоя на откриването и финала. Междувременно руските медии отчетоха отсъствието на  Лионел Меси  от сутрешната тренировка на Аржентина в сряда. \"Гаучосите\" са в Москва от понеделник и се готвят за приятелския двубой. След като тренираше на пълни обороти във вторник, Меси не беше в групата в сряда сутрин. \"Той няма никакви проблеми, а става въпрос за решение на треньорския щаб. Групата е разделена на две – сутринта се готвят защитниците, а следобед нападателите. Това се налага заради специални тактически тренировки\", обясниха от пресслужбата на Аржентина. След двубоя на 11 ноември с Русия Аржентина ще срещне Нигерия на 14 ноември в Краснодар.", "date": "2017.11.08", "title": "Над 74 хиляди билета бяха продадени за приятелската среща между Русия и Аржентина"}
{"url": "http://www.dnevnik.bg/ot_vas/novini_ot_vas/2017/11/08/3073856_hristiianski_hram_v_hurgada/", "text": "Египет е мюсюлманска страна (90% от населението изповядва тази религия), но при пътуване в страната и в по-големите градове могат да се открият и християнски храмове.", "date": "2017.11.08", "title": "Християнски храм в Хургада"}
{"url": "http://www.dnevnik.bg/bulgaria/2017/11/08/3074072_sudiite_ot_gradskiia_sud_predlagat_velichka_canova_za/", "text": "Общото събрание /ОС/ на Софийския градски съд (СГС) с впечатляващо мнозинство издигна за председател съдия Величка Цанова. За нея са гласували 61 съдии, 14 са се въздържали, и никой не е бил против, научи \"Дневник\". По закон решението на ОС се взема с повече от половината от присъстващите с право на глас съдии (не влизат младшите и командированите в това число). А за Цанова са гласували повече от 2/3 от присъстващите с право на глас - 61 от 74 съдии (общо са присъствали 75, но тя се изключва). Цанова е наказателен съдия и беше кандидат за председател на СГС, също посочен от съдиите,  през 2011 година, но избрана беше Владимира Янева.  Повторното издигане на Цанова сега е нов опит на съдиите да излъчат свой кандидат в конкурса за ръководител. Кандидатурата й бе издигната миналата седмица от 43-ма съдии. От тяхно име днес на общото събрание съдия Златка Чолева мотивира предложението с думите, че Величка Цанова е от 11 години в СГС, Цанова е била представена като мъдър и диалогичен човек с дълъг стаж в системата, който умее да отстоява независимостта на съда, със способност да вижда проблемите и да търси тяхно решение. Освен това е почтен човек с принципна позиция, която отстоява, дори когато обира личен негатив. Пред магистратите Цанова е заявила, че ако бъде избрана, ще използва всички законови механизми на общото събрание, \"за да управляват съдиите заедно\". Вчера със съдиите се е срещнал и Евгени Георгиев, който обяви, че ще се самономинира. Като лична мотивация за участието си в конкурса той е посочил, че не иска да бъде вече \"само свидетел\". Миналата седмица  общото събрание на магистратите  в СГС не одобри предложението за върховния съдия Геника Михайлова. А другите двама номинирани - временно изпълняващата функциите ръководител Десислава Попколева и Владимир Вълков не се съгласиха да участват в надпреварата. СГС остана без председател, след като Калоян Топалов, избран през 2015 година, подаде оставка и напусна системата. До избор на нов ръководител съдът се управлява от един от заместниците на Топалов - Десислава Попколева.", "date": "2017.11.08", "title": "Съдиите от градския съд предлагат Величка Цанова за свой председател (допълнена)"}
{"url": "http://www.dnevnik.bg/biznes/2017/11/08/3074075_nad_70_ot_mladite_bulgari_iskat_da_plashtat_sus/", "text": "Над 70% от притежателите на разплащателни карти във възрастовите групи 18-24 и 25-34 г. искат да плащат със смартфона си в магазин чрез приближаване на мобилното устройство до безконтактен терминал, както и онлайн през мобилно приложение, сочат резултатите от изследване на проучването MasterIndex 2017 на Mastercard. Две трети от активните потребители проявяват интерес към услугата.  В момента българските потребители използват мобилния си телефон главно за разговори (93%), за достъп до социални мрежи (53%), за сърфиране в интернет (36%), за чат (29%), за работа и достъп до електронна поща (27%) и снимки (25%), сочи проучването на Mastercard. Ако имаха възможност да използват своята разплащателна карта за плащания в мобилния си телефон, потребителите биха използвали услугата главно за пазаруване в супермаркет (42%), за плащане на сметки (38%) и покупки на дрехи и обувки (26%). Всеки пети би плащал през смартфона си сметки в ресторанти, кафенета и барове, а всеки шести – за билет за транспорт, показват резултатите от изследването. Най-голям е делът на хората, които биха плащали в супермаркети и за сметки, във възрастовата група 45 – 64 г. В същото време, потребителите на възраст 18-24 г. биха били най-активни в заплащането с мобилни устройства на дрехи и обувки. Картодържателите на възраст между 25 и 34 г. биха плащали през мобилния си телефон най-вече в ресторанти, кафенета и барове.", "date": "2017.11.08", "title": "Над 70% от младите българи искат да плащат със смартфона си, показа изследване"}
{"url": "http://www.dnevnik.bg/bulgaria/2017/11/08/3074083_moratoriumut_za_novi_lekarstva_beshe_priet_na_purvo/", "text": "Предложението на надзорния съвет на Националната здравноосигурителна каса  да се наложи забрана за плащане на нови терапии  за една година получи одобрението на мнозинството в Народното събрание заедно с целия проектозакон за бюджета на касата за догодина. Проектът за парите за здравеопазване за 2018 г. беше приет на първо четене днес със 125 гласа \"за\" и 88 \"против\". В бюджета на касата за догодина са предвидени  над 400 млн. лв. повече, отколкото през тази година , но с две трети е намален резервът й, а задълженията й към лечебни заведения в България и чужбина са за над 300 млн. лв., припомниха и критикуваха депутати от БСП и ДПС. Опозицията не одобрява ограниченията за плащането на нови молекули и дейности за годината, както и че като цяло макар да има заявка за реформа, тя не личи в разчетите за догодина, като например не са предвидени достатъчно увеличение на средствата за извънболнична помощ, където трябва да се провеждат политиките на превенция и профилактика. Коалиционните партньори от \"Обединени патриоти\" защитиха мораториума и предложиха той да е за по-дълго време от една година, докато се изравнят средствата на касата, предвид че за лекарства редовно има преразходи и перото им заема една трета от бюджета. Настояха и за по-ясна и строга прогенерична политика. Според председателя на парламентарната здравна комисия Даниела Дариткова от ГЕРБ, така формулиран, бюджетът на здравната каса за 2018 г. позволява да се \"гарантира една стабилна финансова рамка\". Според зам.-председателя на Народното събрание от ДПС Нигяр Джафер обаче макар и да предвижда повече разходи за здраве, има опасност този бюджет да задълбочи дисбалансите, защото  приоритетите и разпределението на средствата се разминават . Предвидените разходи в бюджета на здравната каса за 2018 г. са в размер на 3 859 978 000 лв., от които 3 622 060 700 лв. са за здравноосигурителни плащания. С планираните средства е предвидено закупуването на медицинска помощ в обхвата на задължителното здравно осигуряване. Парите за болнична медицинска помощ остават най-голямото перо - 1.8 млрд. лв. Здравноосигурителната вноска ще остане 8%, но в разчета е отразен ефектът от увеличаване на минималната работна заплата от 460 лв. на 510 лв. Затова от здравноосигурителни вноски се очаква да постъпят 2.5 млрд. лв., или с 276 млн. лв. повече от миналата година.", "date": "2017.11.08", "title": "Мораториумът за нови лекарства беше приет на първо четене в парламента заедно с бюджета на здравната каса"}
{"url": "http://www.dnevnik.bg/photos/2017/11/08/3073992_snimka_na_denia_chernata_ovca_v_gorata/", "text": "Дърво, все още запазило пожълтелите си листа в късната есен, е снимано в гора край германския град Байришцел, където падна първият за годината сняг.", "date": "2017.11.08", "title": "Снимка на деня: Черната овца в гората"}
{"url": "http://www.dnevnik.bg/bulgaria/2017/11/08/3074086_edin_policai_e_arestuvan_za_krajba_na_iake_ot_mol_a/", "text": "Двама полицаи са арестувани късно снощи. Това обяви зам.-министърът на вътрешните работи Стефан Балабанов навръх професионалния празник на полицаите, цитиран от \"Фокус\". Единият е заловен по време на кражба на яке в столичния мол на бул. \"Цариградско шосе\". Другият пък е задържан заради незаконен добив на дърва. \"Обидно ми е на празника да обявявам такава информация, но от 47 хил. души в системата има и гнили ябълки. Не може да няма. Хората се изкушават, променят манталитета си, но ние за разлика от другите ведомства това не го крием, а го показваме, за да действа възпитаващо и дисциплиниращо, пък и гражданите да знаят, че се борим с вътрешната корупция с всички сили и средства\", каза още Балабанов. Главният секретар на МВР Младен Маринов пък потвърди, че в банкомата, който днес беше  взривен в столичния кв. \"Редута\" , е имало 60 хил. лв. Той обаче отказа да дава повече информация по случая, за да не ориентира извършителите на престъплението какви мерки е предприела полицията.", "date": "2017.11.08", "title": "Един полицай е арестуван за кражба на яке от мол, а друг – за незаконен добив на дърва"}
{"url": "http://www.dnevnik.bg/sport/2017/11/08/3074089_tehnologiiata_za_videopovtoreniia_shte_bude_izpolzvana/", "text": "Технологията за видеоповторения ще бъде използвана в мача между Англия и Германия в петък, съобщава британският вестник \"Таймс\". Футболната асоциация на Англия (FA) потвърди, че е постигнала съгласие с Германския футболен съюз (DFB) и за пръв път в историята си ще изпробва видеосъдии в мач на представителния тим. Двата тима, които се класираха без проблем за световното първенство в Русия, ще се срещнат на \"Уембли\". Видеоповторенията бяха въведени в последната година заради зачестилите спорни положения по време на двубоите. Видеореферите са използвани в няколко случая – голове, червени картони, дузпи и съмнения за грешки от съдиите. Това ще бъде втори мач между двата тима за 2017 г. През март на \"Сигнал Идуна парк\" в Дортмунд  Германия победи с 1:0  след гол на Лукас Подолски. В исторически план \"Трите лъва\" има отрицателен баланс срещу Бундестима – 13 победи, 3 равенства и 15 загуби. Последният двубой на голям форум между двата тима на световното първенство през 2010 г. завърши с разгромен успех на германците 4:1, но роди и един от големите скандали, довели до въвеждането на  технологиите във футбола . Тогава на стадиона в Бломфонтейн Германия водеше с 2:1, а  удар на Франк Лампард  се отби в гредата и тупна на метър зад голлинията. Попадението не беше зачетено, а по-късно ФИФА въведе технологията на голлинията, която известява реферите, ако топката мине зад нея с пълния си обем. Англия ще бъде без доста основни играчи за двубоя на \"Уембли\". Поради контузии отпаднаха Хари Кейн, Хари Уинкс, Рахийм Стърлинг, Фабиан Делф и Джордан Хендерсън. Деле Али пък е наказан. Междувременно стана ясно, че двата тима ще носят черни ленти, на които ще има макове. Така Англия и Германия ще почетат паметта на загиналите във всички военни конфликти, в които Великобритания е участвала. През миналата година ФИФА глоби Англия, Шотландия, Уелс и Северна Ирландия за носенето на макове. От Световната футболна централа нарекоха това \"политически символ\". В Обединеното кралство през ноември се почита паметта на загиналите, а на 12 ноември е т.нар. Възпоменателен ден, в който се понасят венци с червени макове.", "date": "2017.11.08", "title": "Технологията за видеоповторения ще бъде използвана на мача между Англия и Германия"}
{"url": "http://www.dnevnik.bg/biznes/2017/11/08/3074099_blizo_90_hil_ptici_sa_unishtojeni_sled_otkrivaneto_na/", "text": "Близо 90 хил. птици са унищожени до момента след констатирането на  четири огнища на инфлуенца . Болестта е по-позната като птичи грип, съобщиха от земеделското министерство. Първото огнище на болестта беше открито в средата на октомври в животновъден обект за отглеждане на патици в добричкото село Стефаново. Там бяха унищожени близо 11 хил. птици. Второто и третото огнище бяха констатирани в хасковското село Узунджово и сливенското Глушник, като и двете бяха в частна ферма. За ликвидиране на заболяването бяха унищожени над 1500 птици. Четвъртото огнище беше открито на 3 ноември в животновъден обект за отглеждане на патици в ямболското село Зимница. Там бяха унищожени близо 8 хил. патици. Като част от мерките по ликвидирането и недопускането на разпространението на болестта беше умъртвено и цялото стадо кокошки-носачки в животновъден обект в Зимница. Фермата е в непосредствена близост до констатираното огнище и попада в 3-километровата зона, в която се унищожават всички възприемчиви животни. Унищожени са близо 68 хиляди кокошки-носачки.", "date": "2017.11.08", "title": "Близо 90 хил. птици са унищожени след откриването на 4 огнища на инфлуенца в България"}
{"url": "http://www.dnevnik.bg/video/2017/11/08/3073746_katalunskata_obshtestvena_televiziia_uchi_decata_kakvo/", "text": "Испански и каталунски политици, журналисти и потребители на социалните мрежи реагираха с учудване на предаване по детска програма на каталунската обществена телевизия, обясняваща какво означава \"политически затворници\".  Така общественият оператор - който в последния момент отпадна от списъка с каталунски институции, които трябваше  да минат под контрола  на централното испанско правителство - не само взе страна срещу Мадрид в спора за постоянното задържане под стража на политици и активисти заради кампанията за отделяне на Испания, а предизвика и дебат дали подобни политически послания са подходящи за деца. InfoK, информационно предаване, разяснява защо се смята, че членовете на  уволненото правителство  и двамата задържани каталунски активисти -  Жорди Санчес и Жорди Кушарт  - са политически затворници. \"Политически затворник е човек, който е в затвора заради политическите си идеи, заради това, че мисли и действа по различен начин от хората, които управляват страната,\" се казва в кратко видео. \"В случая на тези хора някои мислят, че те са в затвора заради това, че искат независимостта (на Каталуня - бел. ред.), т. е. че са политически затворници и че не е справедливо да са в затвора, но мнозина мислят и че... в Испания няма политически затворници и че те трябва да са в затвора, защото са извършили серия престъпления, считани за много сериозни.\" Жорди Санчес и Жорди Кушарт, които оглавяват двете организации, подкрепящи независимостта, бяха задържани през септември заради кампанията за референдума за независимост, на който над 90% от участвалите (около 38% от всички избиратели) гласуваха за отделяне от Испания. След като  парламентът в Барселона обяви , че Каталуня е независима държава, прокурор  поиска , а съдът прие обвиненията срещу членовете на правителството и поиска за тях постоянен арест. Специално за министрите от уволнения кабинет аргументът да останат задържани е, че има риск да се укрият - пример за това според съдията е бившият премиер Карлес Пучдемон, отишъл в Белгия и отказал да се яви в съда във връзка с обвинения за бунт, подбудителство към размирици и разхищение на държавни средства. \"Част от испанското правосъдие\" Програмата продължава с въпроса защо част от каталунското правителство е в затвора. \"Защото испанското правосъдие ги обвинява, че не спазват нормите на Конституцията, книгата, в която се събират испанските закони, за да постигнат независимостта на Каталуня.\" Обяснява се в какво са обвиненията към тях по следния начин: бунтът е \"престъпление, което се състои в подтикване на много хора да излязат на улицата, използвайки насилие, за да променят основни неща в страната... Каталунските политици казват, че не са правили това, защото не е имало насилие, всичко се е случило мирно. Обратно, част от испанското правосъдие смята, че (се е случило). И изпрати каталунските политици в затвора.\" Някои обаче не са - като \"премиера  Карлес Пучдемон \", който е в  Белгия . Той и министрите \"смятат, че процесът няма да е справедлив.\" Използвана е думата president (\"премиер\" в испанския контекст), все още  употребявана  от привържениците на независимостта, а не \"бивш премиер\" или \"уволнен премиер\", какъвто е Пучдемон според испанските власти. Показват се и кадри с деца, които отиват на митинги за свободата на Каталуня. Без контрол от Мадрид Вицепремиерът  Сорая Саенс де Сантамария , която представлява испанските власти в Барселона, обясни във вторник, че не е гледала детската програма, но ръководството на медиите е длъжно да уважава децата, защото \"тук действително става въпрос за човешки права.\" Тя каза, че задачата на изборните власти, които ще подготвят вота на 21 декември в Каталуня, са длъжни да гарантират неутралното съдържание на прорами като TV3, но отказа да коментира конкретния случай, преди да гледа програмата, предава \"Ла вангуардия\". Според друго каталунско издание, \"Ел насионал\", лидерът на каталунския клон на управляващата в Мадрид Народна партия Шавиер Гарсия Албиол обяви, че в сряда ще подаде официален сигнал за \"индоктриниране на деца\". По-рано този месец от централното ръководство на партията вече предупредиха, че следят внимателно канала и ако се наложи, ще вземат нужните мерки. Агенция \"Ефе\" пише, че Албиол е изразил и съжаление, че Мадрид е отказал да поеме ръководството на TV3 въпреки първоначалното намерение да го направи като част от мерките за пряко управление по т. нар. чл 155 от Конституцията. При гласуването на прякото управление в сената обаче тази възможност беше премахната по искане на социалистите. Противниците на това решение смятат, че то е позволило на поддръжниците на независимостта да продължат да използват обществения оператор като инструмент, с който да агитират за независимост.", "date": "2017.11.08", "title": null}
{"url": "http://www.dnevnik.bg/photos/2017/11/08/3074025_fotogaleriia_omagyosanata_gora_na_ierusalim/", "text": "На брега на рекичка край Йерусалим се намира омагьосаната гора, получила името си заради обвитите от гигантски паяжини дървета.", "date": "2017.11.08", "title": "Фотогалерия: Омагьосаната гора на Йерусалим"}
{"url": "http://www.dnevnik.bg/sviat/2017/11/08/3074110_kak_purvata_godina_na_trump_se_otrazi_na_ikonomikata/", "text": "Мина година, откакто Доналд Тръмп шокира света, печелейки изборите за президент на САЩ. Новините отприщиха драматични продажби на азиатските пазари и след това още по-драматично възстановяване. Американските ценни книжа поскъпнаха, развиващите се пазари се сринаха. Първите прогнози бяха, че управлението на Тръмп ще промени изоснови световната икономика, и то в негативна посока. Резултатите обаче са малко по-различни, пише в. \"Файненшъл таймс\". Първоначалните впечатления, че протекционистката политика \" Америка на първо място \" ще навреди на други държави, особено на развиващите се пазари, се оказаха грешни. Те преизпълниха предвижданията, а ръстът в еврозоната и Китай върна вярата и на скептиците. По-лошото от очакваното представяне на  американските ценни книжа  се дължеше на долара – поскъпнал след изборите, но след това значително поевтинял, отчасти заради изненадващо силния  ръст на еврото . Руската рубла е поскъпнала най-много в сравнение с долара след вота, а турската лира е загубила най-много от стойността си. След първоначалния срив песото се възстанови. В последните седмици обаче цената му е нестабилна заради слуховете, че търговското споразумение НАФТА може да е застрашено. Въпреки гнева и изблиците на президента и спрямо него стоковият пазар на САЩ е изключителен спокоен. Консуматорите също са доволни – проучванията на \"Галъп\" за икономическата увереност показват, че веднага след изборите тя е достигнала най-високата си стойност за повече от десетилетие и след това е останала на нивата отпреди финансовата криза. Гневът на либералните противници на Тръмп очевидно е повече от уравновесен от ентусиазма на поддръжниците му, отбелязва изданието. В основните аспекти на икономиката обаче той няма такъв забележителен ефект. Безработицата продължи постоянния си спад, започнат при първия мандат на Барак Обама. Инфлацията първоначално се повиши, предполагайки, че ръстът ще я последва, но отново падна през лятото. Сега отново се покачва. Остава въпросът как безработицата може да е толкова ниска, без да провокира по-висока инфлация. Тенденцията от годините на Обама се запазва. Най-голямото икономическо разочарование за администрацията на Тръмп са анемичните заплати – след кризата, която доведе до стагнация, в последните години те изглеждаха, сякаш са започнали да се повишават. Но ръстът им отново падна по времето на Тръмп. Това остава критичен въпрос за управлението му, както и за новото ръководство на Федералния резерв. Що се отнася до обещанието на Тръмп да намали данъците – пазарите не му вярват безусловно. Много банки следят ценните книжа, които се облагат с най-високи данъци, и логично биха спечелили най-много от облекченията. Търсенето им обаче не е голямо, тъй като пазарите не са убедени, че наистина ще има значителни облекчения. По отношение на мексиканската имиграция обаче се забелязват промени. Арестите на границата са намалели рязко, което вероятно означава, че много по-малко хора опитват да влязат в страната. Междувременно броят на изпращаните в Мексико пари е скочил. Подобен феномен в миналото се е наблюдавал, когато мексиканските работници са се страхували, че ще изгубят работните си места, и вероятно показва, че много хора планират да напуснат САЩ.", "date": "2017.11.08", "title": "Как първата година на Тръмп се отрази на икономиката"}
{"url": "http://www.dnevnik.bg/sviat/2017/11/08/3074122_germanskiiat_konstitucionen_sud_poiska_grafa_za_treti/", "text": "Най-висшата юридическа инстанция в Германия настоя днес да се легализира вписването на \"трети пол\" в актовете за раждане, с което Германия се очаква да стане първата европейска държава, признала това понятие, съобщи \"Франс прес\". Решението е ключово за близо 80 000 души в страната, които се определят като интерсексуални.  Конституционният съд даде на депутатите от долната камара срок до края на 2018 г. да гласуват за легално използване на графа за \"трети пол\" в регистрите за ражданията наред с думите \"мъжки\" и \"женски\", уточнява агенцията, като се позовава на съдебното решение, пише БТА. Съдът със седалище в Карлсруе приканва депутатите да въведат в съответните документи термини като \"междинен\", \"различен\" или всякакво друго \"позитивно определение на този пол\". Според \"Дойче веле\" магистратите се позовават на правото за защита на личността в конституцията, което изисква възможност за самоопределяне по този начин и промяна в сегашните правила. \"Определянето на социален пол е от основно значение за индивидуалната идентичност: обикновено играе ключова роля в образа, който човек има за себе си, и в начина, по който въпросният човек се възприема от другия. Половата идентичност на онези, които не са нито мъже, нито жени, е защитена\", се казва в решението. От май 2013 г. и досега в Германия бе възможно да се оставя празна графата за пол, а след това заинтересованите лица с течение на годините можеха да изберат мъжки или женски пол или да оставят полето непопълнено. През август 2016 г. обаче Федералният съд - по-долна инстанция от Конституционния, отказа да отиде по-далеч и да признае юридическото съществуване на трети пол с мнението, че това \"не е законно\". Така съдът отхвърли молбата на интерсексуално лице, родено през 1989 г. и регистрирано като човек от женски пол, въпреки че анализ на хромозомите му показа, че на тяхна база въпросният човек не е нито мъж, нито жена.  С подкрепата на сдружение за подпомагане на хора от третия пол това лице се обърна към по-висша инстанция - Конституционния съд, и представи на върховните съдии хромозомни анализи, доказващи, че то не е нито мъж, нито жена.  Ако депутатите одобрят искането на конституционните съдии, Германия ще стане първата страна в Европа, признала официално съществуването на трети пол. През май Франция отхвърли термина \"неутрален пол\", предложен в молбата на лице, родено без пенис и без вагина, напомня АФП.", "date": "2017.11.08", "title": "Германският конституционен съд поиска графа за \"трети пол\" в актовете за раждане"}
{"url": "http://www.dnevnik.bg/bulgaria/2017/11/08/3074138_celta_ni_e_da_napravim_es_po-silen_i_ustoichiv_po/", "text": "Премиерът Бойко Борисов обяви, че България е готова да застане начело на Съвета на Европейския съюз, като амбицията на страната е да направи ЕС по-силен и по-устойчив по време на своето председателство. Министър-председателят взе участие в днешното съвместно заседание на българското правителство и Европейската комисия, на което беше обсъдено предстоящото ротационно председателство на страната ни през първата половина на 2018 г. и подготовката за него. По думите на Борисов след 10 години членство България е доказала своята надеждност и стабилност. Той добави, че страната е участвала активно в решаването на финансовата и миграционната криза. Премиерът допълни, че мотото за българското председателство - \"Съединението прави силата\", не е избрано случайно. То било урок, \"научен от собствената ни история, и като председател на съвета България ще търси съгласие и ще работи за единството на ЕС\". \"Усилията ни ще бъдат основно в три посоки - консенсус, конкурентоспособност, кохезия. Хората очакват от нас конкретни и видими резултати. Трябва да бъдем отговорни и солидарни. Ще положим всички усилия да стигнем до консенсус по въпроси като сигурността и миграцията, укрепването на контрола по границите, реформата на системата за убежище, разпределението на бъдещия бюджет на ЕС\", заяви Борисов. Той посочи, че трудните преговори по Брекзит, които предстоят по време на българското председателство, няма да засенчат другите важни за европейските граждани въпроси. Бойко Борисов определи повишаването на конкурентоспособността на ЕС и укрепването на единния пазар като приоритет с огромно значение за гражданите и бизнеса. Премиерът се срещна насаме и с председателя на Европейската комисия Жан-Клод Юнкер. Чрез профила си във \"Фейсбук\" той показа и своя рисунка, с която се е опитал да обясни на Юнкер преди две години част от енергийните връзки, минаващи през България. Борисов се похвали, че реализирането на газовия хъб \"Балкан\" е все по-близо.", "date": "2017.11.08", "title": "Целта ни е да направим ЕС по-силен и устойчив по време на българското председателство, заяви Борисов"}
{"url": "http://www.dnevnik.bg/bulgaria/2017/11/08/3074087_mnozinstvoto_prie_bjudjeta_za_pensii_opoziciiata_go/", "text": "Бюджетът на държавното обществено осигуряване за 2018 г. беше приет на първо четене в Народното събрание със 123 гласа \"за\", 86 против и нито един въздържал се. БСП и ДПС се обявиха против проекта и го нарекоха бюджет на застоя и липсата на мисъл, бюджет на фалшивите новини и на отнетите права. Отнемат се права на безработните и дребните фермери  И Георги Гьоков от БСП, и Хасан Адемов от ДПС подчертаха, че проектът отнема права на осигурените. Те дадоха за пример предложението хората, които са изгубили работата си, да не могат да получават обезщетение за болест един месец след това. Адемов, който е и председател на социалната комисия, напомни, че въпреки вдигнатия от управляващите шум за големия брой фалшиви болнични, в проектобюджета парите по това перо се увеличават, вместо да се предложат мерки за справяне с проблема. \"Вдигаме страхотен шум, че има много болнични и после увеличаваме парите за болнични, къде е логиката?\" попита риторично той като напомни, че във фонд \"Общо заболяване и майчинство\" парите за догодина са със 100 млн. лв. повече без да се очаква бум на ражданията. Светла Бъчварова от БСП предупреди, че предложеното увеличение на осигурителния праг за земеделските производители от 300 на 480 лв. е драстично изземане на доход и тласка малките стопанства към сивия сектор и отказ от субсидии.  Тя цитира данни, според които малките стопанства с до 5 декара са 112 хил., а от тях регистрирани, тоест плащащи осигуровки и с право на евросубсидии са 35 хил. Те получават 3% от директните плащания като 20 хил. от тях взимат между 500 и 1250 евро годишно. От крайната цена, която потребителите плащаме, доходът на фермерите е не повече от 40%, добави тя. Друго отнето право е  достъпът до безработица , подчерта Хасан Адемов. Той напомни, че периодът на осигуряване, който дава право на помощта, се увеличава от 9 месеца през последните 15 на 12 от последните 18. Променят се и годините отработен стаж и месеците, в които обезщетението ще се получава, а това също ограничава права, добави Надя Клисурска - Жекова. Става дума за  новата схема , според която при същия стаж срокът, в който безработният ще получава обезщетение, се намалява. Например за 12 месеца обезщетение за безработни вече ще се изисква осигурителен стаж от над 15 г., а не над 12 г., както е сега. Хасан Адемов нарече проектобюджета и поредната фалшива новина за пенсионерите и осигурените. \"В този първи бюджет на управляващата коалиция трябваше да намерят място заявените в платформите на партиите обещания, но нищо подобно не се случва\", каза той и припомни заявката на Патриотите за 300 лв. пенсия. За социално подпомагане и грижи са заделени 12.4% от БВП, а през 13.3% от БВП през тази, а това е знак, че средствата, макар и номинално увеличени, спрямо БВП са намалени, каза той. Сравнения с тестени изделия Опозицията си послужи и със станалите традиционни при дебатите по темата сравнения с тестени изделия. Адемов префразира изказване на вицепремиера Валери Симеонов, нарекъл проектобюджета на държавата \"сочна пица калцоне\" като определи бюджета на общественото осигуряване като \"постна пица кЪлцоне\". Колегата му от БСП надя Клисурска - Жекова пък даде друго сравнение - \"не пица, а къшейче сух хляб\". Управляващите: Правим възможното \"Вършим това, което е възможно - стъпка по стъпка, бавно, но сигурно\", отговори от името на мнозинството лидерът на \"Атака\" Волен Сидеров . Той призова БСП да изплатят заплатите в партийния орган, ако искат \"част от хората, които бедстват и мизерстват, да се почувстват по-добре\". Светлана Ангелова от ГЕРБ нарече критиките на опозицията неоснователни и непродуктивни критики, имащи за цел да създадат неоснователни страхове у хората . Лесно е да се дават съвети, когато не носиш отговорност\", заяви тя. Допълни, че едно от основанията за ограниченията при обезщетенията за безработица е да не се насърчава професията безработен. ", "date": "2017.11.08", "title": "Мнозинството прие бюджета за пенсии, опозицията го нарече бюджет на отнетите права"}
{"url": "http://www.dnevnik.bg/bulgaria/2017/11/08/3074114_cacarov_e_za_vechnite_sudebni_nachalnici_i_pita/", "text": "Главният прокурор Сотир Цацаров е поискал тълкуване на текст от конституцията за т.нар. вечни съдебни шефове. Самият той не вижда проблем магистрат, който е бил на ръководен пост в определен орган на съдебната власт два мандата, след това да бъде назначен за трети път в друг орган на Темида. Това стана известно по време на заседанието на прокурорската колегия на Висшия съдебен съвет (ВСС). Конституционният съд е образувал дело с докладчик Филип Димитров. Текстът в конституцията, чието тълкуване иска главният прокурор, гласи: \"Административните ръководители в органите на съдебната власт, с изключение на тези по ал. 2, се назначават на ръководната длъжност за срок от пет години с право на повторно назначаване.\" Той обяви, че не иска обявяване на противоконституционност на разпоредбата в Закона за съдебната власт, който засяга същия проблем - \"Длъжностите административен ръководител на съд и прокуратура могат да се заемат не повече от два мандата в един и същ орган на съдебната власт\". Повод за изказването на Цацаров станаха точки в дневния ред на колегията за назначаване на ръководители на прокуратури. По думите му във Варна има точно такъв проблем, след като кандидатът за прокурорски шеф вече е бил два мандата ръководител в друг орган на съдебната власт. В средата на октомври съдийската колегия промени практиката на предшествениците си и забрани \"вечните шефове\" в съда и прокуратурата. С осем гласа \"за\" и пет \"против\" бе решено, че конституцията позволява максимум два поредни ръководни мандата, независимо дали те ще са в един или в различни органи на съдебната власт. Предишният състав на ВСС не виждаше проблем в \"постоянните шефове\" и в мандата му бяха гласувани няколко такива назначения. Мотивът им бе, че основният закон не позволява някой да изкара три поредни мандата в един и същ съд, но проблемът отпада, ако третият и следващите мандати са в различен съдебен орган. Така се създаваше ръководна номенклатура в съдебната система. Повече четете  тук . Преди време Цацаров поиска тълкуване от Конституционния съд и за това по кои теми може да бъде викан в парламента. Преди това той се обърна към КС и с въпрос дали може да съкрати прокуратурите по места.", "date": "2017.11.08", "title": "Цацаров е \"за\" вечните съдебни началници и пита Конституционния съд"}
{"url": "http://www.dnevnik.bg/sport/2017/11/08/3074149_petur_hubchev_podpisa_nov_dogovor_za_dve_godini/", "text": "Петър Хубчев остава селекционер на националния отбор по футбол за предстоящите квалификации за европейското първенство през 2020 г. 53-годишният треньор подписа нов договор за срок от две години. \"Никой не е дошъл при мен да ми каже някаква конкретна цел, но отсега е ясно, че с цената на всичко трябва да се опитаме да се класираме за европейското. Как ще се постигне, едва ли има голямо значение, ако всичко завърши добре. И обратното, никой няма да го интересува какво се е случило, ако не се класираме\", заяви Хубчев на пресконференция днес. Бившият защитник застана начело на националния отбор преди малко повече от година, след като предшественикът му Ивайло Петев прие оферта да стане треньор на хърватския шампион \"Динамо\" (Загреб). Хубчев пое на пожар тима след измъчената домакинска победа срещу Люксембург (4:3) в първия мач от квалификациите за световното първенство в Русия през 2018 г. Той започна с две тежки загуби в рамките на три дни - срещу Франция (1:4) и Швеция (0:3), но след това успя да стабилизира отбора. България спечели престижни победи срещу Холандия (2:0) и Швеция (3:2). Те върнаха надеждите, че националите могат да се преборят за участие на бараж. Шансовете бързо се изпариха след поражения от Холандия (1:3) и Франция (0:1). В последния си мач от квалификациите българският отбор  не успя да победи Люксембург за пръв път в своята история. След завръщането от Люксембург вицепрезидентът на Българския футболен съюз (БФС) Йордан  Лечков обяви, че отборът \"на всяка цена\"  трябва да се класира за европейското първенство. \"В договора има много неща, които са залегнали като точки и такива, които не са, но не искам да го коментирам. Моето желание е да имаме повече мачове, затова ще търсим още съперници за контроли\", добави Хубчев. Той обясни, че следващата официална дата в календара на ФИФА е между 17 и 29 март, като тогава иска България да играе две контроли. Хубчев постави като акцент и участието в новия турнир  Лига на нациите . Надпреварата също ще носи класиране на Евро 2020, различно от европейските квалификации. \"Аз приемам много сериозно подобен турнир и ще искам всички да направят същото\", завърши треньорът. До момента специалистът води България в девет мача – в тях тимът има три победи, едно равенство и пет загуби, при голова разлика 10:16. Ако изпълни договора си докрай той ще води състава малко повече от три години. Предшественикът му Ивайло Петев издържа две, а преди това Любослав Пенев работеше между 2011 и 2014 г.", "date": "2017.11.08", "title": "Петър Хубчев подписа нов договор за две години"}
{"url": "http://www.dnevnik.bg/politika/2017/11/08/3074173_bulgarskite_ucheni_pokaniha_prezidenta_na_antarktida/", "text": "Ръководителят на експедицията проф. Христо Пимпирев покани президента Румен Радев да посети българската антарктическа база и да се запознае на място с работата на учените ни, тъй като от дванадесет години български президент не е посещавал полярниците ни. Днес държавният глава му връчи националното знаме и припомни, че базата ни е основана през 1988 г. \"Българските учени, подкрепени от държавата, осъзнаха още преди десетилетия огромната важност на Антарктида\", заяви президентът Румен Радев в приветствието си към членовете на 26-ата българска антарктическа експедиция, дни преди изследователите да заминат за българската изследователска база \"Св. Климент Охридски\" на о-в Ливингстън, съобщиха от \"Дондуков\" 2. \"Днес тези научни изследвания са все по-важни за разкриване на тайните и на големия потенциал на ледения континент и на тревожните промени в климата\", посочи в словото си президентът. Румен Радев подчерта, че България дава своя принос в опазването на бъдещето на планетата, като научната програма на българските полярници през тази година включва изследвания на промените в морското равнище, за замръзналата почва, геоложки и сеизмични изследвания. Държавният глава поздрави Българския антарктически институт за организацията и подготовката на тези изследвания и на експедициите, за поддръжката и обновяването на базата с нови уреди - фотоволтаични панели и генератор, както и за тяхната успешна международна дейност с партньорите ни от държави като Испания, Португалия, Бразилия, Аржентина. \"Това е бъдещето, никоя държава вече сама не може да организира изследвания от такъв мащаб и това е пътят науката ни да се утвърждава, да се развива и да се интегрира в световните изследвания\", посочи президентът Радев. \"Огромна чест за нас е да получим българския трикольор от президента\", заяви в отговор проф. Христо Пимпирев, който припомни, че тази традиция датира още от 1993 г., от времето на първия демократично избран президент д-р Желю Желев. \"Огромно задължение е да работим като българи в тази малка част от България на 13 000 км от тук, в селището ни, където всеки чужденец, който дойде, се чувства като в България\", каза още проф. Пимпирев.", "date": "2017.11.08", "title": "Българските учени поканиха президента на Антарктида"}
{"url": "http://www.dnevnik.bg/sport/2017/11/08/3074346_junosheskite_nacionali_pobediha_islandiia_na_starta_na/", "text": "Юношеският национален отбор до 19 години започна с победа участието си в първия квалификационен кръг за европейското първенство. Българите се наложиха с 2:1 срещу Исландия в среща от група 8. И трите гола бяха вкарани след 77-ата минута. България поведе с 2:0 с попаденията на Тони Иванов и Станислав Иванов, а Колбайн Финсон намали от дузпа две минути преди края. През първото полувреме воденият от Ангел Стойков състав беше по-деен, но нямаше много чисти възможности. Пропуски направиха Иван Тилев и Атанас Кабов. Исландците разчитаха на контраатаки и центрирания към централния нападател Любичич, което не даде резултат. След почивката играта стана по-динамична. В 58-мата минута Тригвасон уличи напречната греда. В 77-мата Тилев стреля мощно от границата на наказателното поле, вратарят на Исландия изби топката, но тя попадна в непокрития Тони Иванов, който вкара. Шест минути по-късно капитанът Станислав Иванов удвои с хубав удар с левия крак след самостоятелен пробив. С гола на Финсон от дузпа исландците намалиха, но не можаха да избегнат загубата. В третата минута на добавеното време Халфстеинсон можеше да изравни резултата, но пропусна от близо. В следващия мач България среща Фарьорските острови, а след това е двубоят с Англия.", "date": "2017.11.08", "title": "Юношеските национали победиха Исландия на старта на квалификациите за европейското"}
{"url": "http://www.dnevnik.bg/sport/2017/11/08/3074338_nacionalniiat_otbor_ne_e_za_eksperimenti_zaiavi_petur/", "text": "Националният селекционер  Петър Хубчев  иска сериозно отношение от тима си за предстоящата контролна среща със Саудитска Арабия. Специалистът определи съперника като добър отбор, който трябва да бъде уважаван. \"В този мач искам да затвърдим, макар и силно казано, нещата които загатнахме в предишните срещи. Да сме компактни като отбори и да показваме хъс в играта си. Саудитска Арабия е техничен отбор, гледах им два мача и ми предстои да гледам още два. Класирането им за световното първенство говори само по себе си\", каза Хубчев. България се изправя срещу азиатския тим в  Лисабон на 13 ноември . Той мотивира избора си на един и същи състав за последните квалификации с Франция и Люксембург, и приятелският двубой, с това че не иска да ескпериментира, а да обиграва отбора. \"Няма въобще да експериментирам, ако ви прави впечатление разликите от последния път са много малки, а дебютантите са един или двама. В националния отбор не може да има експерименти, целта ни е да затвърдим някои от нещата. Освен повиканите има още 10 или 15, които наблюдавам непрекъснато\", добави треньорът. Той не е сигурен дали ще използва максималните си шест смени в двубоя в Лисабон. След двубоя с Холандия през септември селекционерът разкритикува сериозно някои играчи, без да назовава имената им. Тогава Хубчев обясни, че вижда несериозно отношение, а някои си мислят, че са в националния по право. В момента той вижда промяна. \"Силно се надявам да са го осъзнали, това е важно за мен. Дано самите те да са разбрали за какво става въпрос. От поведнието на някои, които от малко по-дълго време са тук, смея да твърдя, че са разбрали\", каза още Хубчев. Селекционерът предупреди, че никой не е абониран за мястото си в отбора и даден мач може да бъде последен шанс за всеки един футболист.", "date": "2017.11.08", "title": "Националният отбор не е за експерименти, заяви Петър Хубчев"}
{"url": "http://www.dnevnik.bg/sviat/2017/11/08/3074328_ovcete_razpoznavat_choveshki_lica_obiaviha_ucheni/", "text": "Учени от университета в Кеймбридж обявиха, че са обучили овце да разпознават лицата на известни британски и световни личности като бившия президент на САЩ Барак Обама, актьорите Ема Уотсън и Джейк Джиленхол и популярна водеща от Би Би Си. Това съобщиха британската обществена медия и \"Ройтерс\", като цитираха публикация в научното списание Open Science. Изследването цели да помогне за по-пълноценното разбиране на невродегенеративните заболявания, включително синдрома на Хашимото, които се отразяват на когнитивните способности.  Учените показвали на осем овце изображения на човешки лица на два компютърни екрана. На единия имало непознат човек, от другата - една от четирите звезди. Успехът в разпознаването (избирането на \"правилния\" екран, стимулът за което е хранителен) бил около 80% - толкова висок, че  според изследователите  е много далеч от случайността. На базата на досегашните изследвания учените знаеха, че овцете разпознават други овце и хора, които се грижат за тях и които вече са виждали многократно. Все пак учените повторили експеримента с последната категория. Между снимки на непознати били сложени и лица на хора, които полагат грижи за тях и резултатът не бил разочароващ, пише Би Би Си. \"Показахме, че способностите на овцете за разпознаване на лица са доста напреднали, сравними с тези на хората и маймуните,\" каза в изявление професор Джени Мортън, ръководил изследването. Учените показвали и изображения на същите личности, снимани от различни ъгли. При тези случаи успехът в разпознаването спаднал с около 15%, но нивото му показвало, че не става дума за случайност: според изследователите то е сравнимо с резултатите при хората. Изследователите казват, че в бъдеще може да е интересно да се изследва дали овцете могат да различават не само лица, а и изражения.", "date": "2017.11.08", "title": "Овцете разпознават човешки лица, обявиха учени"}
{"url": "http://www.dnevnik.bg/video/2017/11/08/3074325_video_drugite_novini/", "text": "\"Литургията не е спектакъл\" Озоновата дупка се затваря Единен център за сигурност в столицата Виртуална разходка и в Хеопсовата пирамида Миро - видео в един кадър Трима виртуози срещат джаз, класика и аржентинско танго", "date": "2017.11.08", "title": "Видео: Другите новини"}
{"url": "http://www.dnevnik.bg/sport/2017/11/08/3074356_basketbolniiat_lukoil_akademik_vze_vajen_uspeh_v/", "text": "Баскетболистите на \"Лукойл Академик\" спечелиха ценен успех за Купата на ФИБА. Българският шампион се наложи със 72:63 срещу \"Динамо\" в Тбилиси. Успехът съхрани възможностите на водения от Шарон Друкер отбор за излизане от групата. \"Лукойл Академик\" е трети с шест точки, като е на една от водачите \"Клуж\" и \"Истанбул ББ\". На 15 ноември българите приемат турския състав. \"Лукойл Академик\" изигра силно първо полувреме. След първата четвърт отборът водеше с 23:16, а на почивката преднината му беше десет точки. В последната част \"Динамо\" направи силна серия при 11:2 и се доближи до съперника. \"Лукойл Академик\" се справи с напрежението и след силна игра на Асен Великов и Далтън Пепър спечели.", "date": "2017.11.08", "title": "Баскетболният \"Лукойл Академик\" взе важен успех в Тбилиси"}
{"url": "http://www.dnevnik.bg/detski_dnevnik/2017/11/08/3074360_prezidentut_kum_studentite_po_medicina_za_promiana_na/", "text": "Президентът Румен Радев пожела на студентите на Медицинския университет да върнат доверието на гражданите в българското здравеопазване. Държавният глава участва днес в церемонията, с която беше отбелязана 100-годишнината от създаването на Медицинския факултет и на Медицинския университет в София и призова \"да се пресекат всякакви практики, в които на българския пациент се гледа като на стока\". \"Нашата здравна система акумулира през последните години много негативи. Тя концентрира в себе си и недъзите на нашето общество\", подчерта Румен Радев и добави, че причините за това са много – организационни, финансови, обществени и етични. Президентът призова младите лекари да не се разколебават от предизвикателствата в здравеопазването и да го променят към по-добро. \"Нямам намерения да ви поучавам точно във вашата изключително сложна и специфична професионална област, но ако наистина имате амбицията да отговорите на високите обществени очаквания и да промените системата, само професионалното развитие няма да бъде достатъчно. За това са нужни хора, съчетали и изключителен професионализъм, и високи морални стандарти, и визионерство. Сигурен съм, че в тази зала са истинските лидери, които могат да постигнат това\", обърна се президентът към студентите. Най-старото училище за висше медицинско образование в България е създадено през 1917 г. като факултет на Софийския университет \"Св. Климент Охридски\", а през 1950 г. се утвърждава като самостоятелна образователна институция. За изминалите 100 години своето образование по медицина у нас са получили близо 40 000 лекари, от които чужди граждани от над 80 страни.", "date": "2017.11.08", "title": "Президентът към студентите по медицина: За промяна на системата трябва и морал"}
{"url": "http://www.dnevnik.bg/zdrave/2017/11/08/3074366_petur_moskov_bjudjetut_na_zdravnata_kasa_e_otkaz_ot/", "text": "От бюджета на Националната здравноосигурителна каса (НЗОК) може да се направи само един извод – това е отказ от здравна политика. Това каза в интервю за Би Ти Ви бившият министър на здравеопазването Петър Москов за  приетия от парламента днес  бюджет на здравната каса. \"От този бюджет липсва всякаква идея за промяна на статуквото, има доволно нахранване на икономическите групи, които седят зад цялата неефективна болнична структура и няма никаква стъпка в посока на това, което правихме няколко години поред да отбременяваме болничната система за сметка на натоварване и по-голямо финансиране на доболничната, което е и смисълът на една здравна реформа, за да може хората да намерят здравеопазване там, където им е нужно\", коментира Москов. Москов добави, че \"икономическите групировки стоят зад всяко едно решение, бламиращо желанието на държавата да въведе правила и ред\", но отказа да ги назове. \"Те не са една и две. Тези икономически групировки са свързани понякога и с ръководства на държавни болници, които се източват. Не е нужно това да е частна структура\", посочи той. По димите му болниците в момента са \"излязли от статута на медицински заведения и са се превърнали в част от търговска схема, свързана с приток на пари\". Според Москов този бюджет означава финансиране на тези неефективни структури. \"Всеки национален или европейски консенсус, националната стратегия за здравеопазване, програмата за реформи \"20 – 20\" е свързана с все по-голямо изместване на тежестта към доболничната система, защото това е превантивно, преди да е настъпила тежестта на заболяването, което изисква болнично лечение, свързано е и с възможност това да бъде най-близо до там, където живеят хората, заяви още бившият здравен министър. Като \"вик на безпомощност\" определи той забраните да бъдат финансирани нови дейности в здравеопазването и да бъдат финансирани нови медикаменти. Според Москов генералното решение не е да се сложи полицай до всеки болничен мениджър, защото после и полицая трябва да бъде контролиран, а електронна публична платформа – \"най-ниска цена за определена молекула – няма търговско име. Ако активното вещество е едно и също, болниците купуват него. То трябва да е генерично\", обясни той. По думите му това е начинът да се разкъсат корупционните връзки, завладели здравеопазването.", "date": "2017.11.08", "title": "Петър Москов: Бюджетът на Здравната каса е отказ от здравна политика"}
{"url": "http://www.dnevnik.bg/sviat/2017/11/08/3074365_zaev_v_makedonskite_uchebnici_veche_ne_triabva_da/", "text": "Ревизията на учебниците по история в Македония е неизбежна за запазване на приятелството със съседите, каза македонският премиер Зоран Заев в интервю за черногорската медия  \"Антена-М\" . Попитан дали успешната евроинтеграция на Македония означава и \"ревизия\" на учебниците по история, Заев обясни, че когато се говори за ревизия, \"трябва да гледаме на това най-вече като запазване на приятелството. Да не използваме думи като \"неприятел\",\" каза премиерът. Той даде за пример България, за която в учебниците според него може да не пише \"български фашистки окупатор\" за периода от Втората световна война като в сегашните учебници. \"Би могло да бъде а само \"фашистки окупатор\", ако искаме да пазим приятелството.\" Той даде примери и от спорните исторически моменти с Гърция. Заев обяви, че отношението към България, която е съюзник по пътя към ЕС и ще бъде \"пресдедател на съюза от 1 януари\", трябва да е приятелско, защото тя е страна партньор. За Гърция той каза, че е нужно проблемът с името да се реши и да се търси компромис, защото \"Македония има автоматична покана за НАТО\" и може да влезе, стига да реши спора си. Македонският премиер даде заявки за промени в учебниците както при посещението си в България през лятото, така и при това на българския му колега Бойко Борисов за подписването на  Договора за добросъседство  в Скопие. По-късно през ноември двамата ще ръководят междуправителствено  заседание в Струмица . Според премиера НАТО и ЕС са единствената алтернатива на Македония и че се очаква \"жестока реакция от Русия, когато дойде време за прием в страната\". Премиерът обаче увери, че е готов за \"жестоката реакция на Москва\". \"Реагираха за Черна гора, ние сме подготвени, тъй като моята страна няма алтернатива\", посочи Заев. Той обаче изтъкна същевременно, че Македония би желала да подобри сътрудничеството с Русия. \"Искаме например да продаваме там повече домати, зеле и други земеделски продукти\", заяви македонският премиер, цитиран от МИА и БТА.  \"Все пак, ние нямаме алтернатива, нашият избор са ЕС и НАТО\", изтъкна Заев. Той заяви, че е готов на всичко за осъществяването на тези цели, тъй като няма други възможности. ", "date": "2017.11.08", "title": "Заев: В македонските учебници вече не трябва да пише \"български фашистки окупатор\""}
{"url": "http://www.dnevnik.bg/politika/2017/11/08/3074374_mareshki_oshte_predi_niakolko_meseca_poiskahme_vot_na/", "text": "За предстоящия вот на недоверие към кабинета \"Борисов 3\" лидерът на партия \"Воля\" Веселин Марешки обяви, има покана за среща утре по този въпрос с \"БСП за България\". \"Ние още преди няколко месеца поискахме вот на недоверие, обвиниха ни в популизъм, изсмяха ни се тогава, сега ни канят. Казаха, че ще е за корупция, сега нямало да е за корупция\", каза той в интервю за БНТ. Според Марешки темата за корупцията е \"абсолютен пиар и прах в очите\", защото \"няма как формациите, които да управлявали България, докато тя е била най-корумпираната държава в Европа, които е последните години създават орган след орган с обещанието, че след една година всичко приключва и няма да има корупция. Единственото, което се утвърждава е втвърдяването на позицията на България като най-корумпираната държава\", заяви той. Според Марешки \"ГЕРБ и БСП са едно и също, те дават един и същ законопроект\" за корупцията, мисли той. Марешки отправи покана към партиите от център-дясно да се присъединят към партия \"Воля\", която по думите му, представлява център-дясното в парламента. \"Да дойдат при нас, да приемат лидера на център -дясното, който го е посочил народът. Ние сме тръгнали от едно и също място. Правим широко обединение и ги каним при нас\", призова той. \"Ние сме достатъчно демократични, няма да ги караме да целуват ръка, пръстени или нещо такова. На всички им ги казвам, това, че те са си лидерчета на нещо малко, за което след 4 години няма никой да се сеща, да дойдат при нас\", допълни Марешки. Иво Христов трябва да подаде оставката си като депутат от БСП, смята Марешки. Според него Христов трябва да последва съдбата на депутата Антон Тодоров, защото двамата \"са еднакви\". \"Трябва да си пълен дебил, за да наречеш 80% от гражданите дебили. Това не можем да го приемем. Не може никой да обижда българския народ като цяло, дори той да е избирател на друга политическа сила. Трябва да се отнасяме с уважение към всеки български гражданин\", заяви Марешки. \"Както сме подкрепили оттеглянето на Антон Тодоров от Народното събрание, така ще подкрепим и настояваме Иво Христов да напусне Народното събрание\", добави той.", "date": "2017.11.08", "title": "Марешки: Още преди няколко месеца поискахме вот на недоверие, изсмяха ни се тогава"}
{"url": "http://www.dnevnik.bg/sport/2017/11/08/3074377_voleibolniiat_neftohimik_se_otdalechi_ot_shampionskata/", "text": "Волейболният шампион \"Нефтохимик\" намали значително възможностите си за класиране в групите на Шампионската лига след домакинска загуба. Бургазлии отстъпиха с 1:3 (19:25, 19:25, 28:26, 18:25 ) срещу \"Фридрихсхафен\" в първия мач от третия квалификационен кръг. \"Не ни достигна опит и увереност, каквито имаше другият отбор. Те са изградили манталитет на победител с опита, който имат. Ние показахме характер, но не си повярвахме, че можем да пратим мача в тайбрек. Повечето ни състезатели не са играли такива мачове и за тях това беше нещо ново. Не става само с по един такъв мач на година, затова се стараем да играем максимално много\", каза треньорът на шампионите Найден Найденов. Според него е нормално \"Нефтохимик\" да загуби от такъв отбор. \"Виждате колко малко грешки допуснаха те. За реванша трябва да подобрим сервиса си и да намалим непредизвиканите грешки. Трябва да бъдем по-спокойни, за да имаме някакви шансове. Надявам се на реванша да бъдем по-уверени.\" Българският отбор се представи слабо в първите два гейма, в които рано се оказваше в ролята на догонващ и играчите на Витал Хайнен се възползваха. Най-драматична се оказа третата част. В нея \"Нефтохимик\" съумя да надделее, макар отново да показа колебания. Те поведоха с 16:12 и допуснаха обрат при 22:23. В последвалото надлъгване бургазлии излязоха победител.  В четвъртия гейм \"Нефтохимик\" започна силно и поведе, но германците се вдигнаха бързо и след 25:18 спечелиха мача. Олександър Статсенко стана най-резултатен за българския първенец с 19 точки, Валентин Братоев прибави 15, а Илия Петков - 12. За германците Даниел Малеша направи 17, а Давид Зосенхаймер и Атанасиос Протопсалсис записаха по 14. Реваншът е в неделя, а \"Нефтохимик\" се нуждае от победа с 3:0 или 3:1, за да има шансове да продължи напред.", "date": "2017.11.08", "title": "Волейболният \"Нефтохимик\" се отдалечи от Шампионската лига след загуба от германци"}
{"url": "http://www.dnevnik.bg/photos/2017/11/08/3074157_fotogaleriia_svetovnite_snimki_na_denia_-_8_noemvri/", "text": "Оперен певец от спектакъла по повод посещението на президента на САЩ Доналд Тръмп в Забранения град в Пекин. Китай.", "date": "2017.11.08", "title": "Фотогалерия: Световните снимки на деня - 8 ноември 2017 г."}
{"url": "http://www.dnevnik.bg/sport/2017/11/08/3074379_nadal_potvurdi_uchastieto_si_vuv_finalite_na_atp_v/", "text": "Водачът в световната ранглиста в тениса Рафаел Надал ще участва във финалите на АТП в Лондон. Испанецът потвърди официално в интервю пред агенция ЕФЕ, че ще играе в надпреварата. Миналата седмица  той напусна преждевременно мастърса в Париж заради болки в коляното . Надал постави като своя цел спечелването на турнира. Тъкмо отличието от финалите в АТП е едно от малкото, които липсват в богатата му кариера. Испанецът вече е в Лондон и тренира в подготовката си за надпреварата (12-19 ноември). Той заяви, че се чувства добре и това го вдъхновява и мотивира. Надал  е в група с българина Григор Димитров . Другите двама в групата \"Пийт Сампрас\" са Доминик Тийм и Давид Гофен. В първият кръг в понеделник испанецът среща Гофен, а  Димитров ще играе с Тийм .", "date": "2017.11.08", "title": "Надал потвърди участието си във финалите на АТП в Лондон"}
{"url": "http://www.dnevnik.bg/evropa/2017/11/08/3074369_evrokomisiiata_predloji_po-striktni_celi_za/", "text": "Европейската комисия обяви, че предлага нови цели за средните емисии на въглероден диоксид от всички нови леки автомобили и микробуси в ЕС. Така Брюксел се надява са ускори прехода към превозни средства с ниски и нулеви емисии. Според инициативата както за новите автомобили, така и за новите микробуси средните емисии на въглероден диоксид ще трябва да бъдат с 15% по-ниски през 2025 и с 30% по-ниски през 2030 г. в сравнение с тези през 2021 г. Ще се въведе и механизъм, който да стимулира процеса. Днес Комисията предприе решителна стъпка напред в изпълнението на ангажиментите на ЕС съгласно Парижкото споразумение за обвързващо вътрешно намаляване на емисиите на CO2 с поне 40 % до 2030 г., гласи съобщение на сайта на институцията. Тя предлага т. нар. \"Пакета за чиста мобилност\", чиято цел е подобри условията на живот и здравето на европейските граждани и особено качеството на въздуха в градските райони. Ще се улесни покупката, наемането или отдаването под наем на превозни средства с нулеви емисии чрез обществени поръчки, било то за градския транспорт или за други цели като събиране на отпадъци. Ясна и проста дефиниция за превозни средства с ниски и нулеви емисии ще замени сегашната сложна методология. С влизането в сила на Парижкото споразумение международната общност пое ангажимент за преминаване към модерна нисковъглеродна икономика, а автомобилната промишленост претърпява дълбоки промени. ЕС трябва да се възползва от тази възможност и да стане световен лидер, докато държави като Съединените щати и Китай постигат напредък много бързо, пише комисията. Делът на ЕС в световните продажби на нови леки пътнически автомобили е намалял от 34 % преди финансовата криза (2008/2009 г.) до 20% към днешна дата. За да се поддържат пазарните дялове и да се ускори преходът към превозни средства с ниски и нулеви емисии, днес Комисията предложи нови цели за средните емисии на CO2 от всички нови леки автомобили и микробуси в ЕС, които ще се прилагат съответно от 2025 г. и 2030 г., се казва в съобщението. С днешните предложения се установяват амбициозни, но реалистични и приложими правила, които да помогнат за осигуряване на еднакви условия на конкуренция между участниците от промишлеността, извършващи дейност в Европа. С пакета също така ще се определи ясна посока към постигането на договорените ангажименти в рамките на Парижкото споразумение и ще се стимулират иновациите в новите технологии и в стопанските модели, както и по-ефикасното използване на всички видове транспорт на стоки. Тези предложения ще бъдат подкрепени чрез целенасочени финансови инструменти, за да се гарантира бързото им внедряване. Целите за намаляване на емисиите на СО2, които Комисията предлага днес, са основани на задълбочен анализ и широко участие на заинтересованите страни, от НПО до представители на промишлеността, отбелязва още Комисията. Какво означава \"Чиста мобилност\" Пакетът \" \" включва следните документи: Нови  , които ще помогнат на производителите да възприемат иновациите и да започнат да предлагат на пазара превозни средства с ниски емисии. Предложението също така включва цели за 2025 г. и 2030 г. Междинната цел за 2025 г. гарантира, че още от настоящия момент се дава силен тласък на инвестициите. С целите за 2030 г. се предоставя стабилност и се дават дългосрочни насоки за запазване на потока от такива инвестиции. Тези цели помагат за стимулиране на прехода от традиционните превозни средства с двигател с вътрешно горене към екологично чисти превозни средства.  ще насърчава решенията за чиста мобилност при процедурите за възлагане на обществени поръчки, като по този начин ще осигури солидни стимули за търсенето и за по-нататъшното внедряване на решения за чиста мобилност. План за действие и инвестиционни решения за  . Целта е националните планове да станат по-амбициозни, да се увеличат инвестициите и да се повиши приемането от страна на потребителите. Прегледът на  , която насърчава комбинираното използване на различни видове товарен транспорт (например камиони и влакове), ще улесни предприятията да се ползват от стимули и следователно ще насърчава комбинираното използване на камиони и влакове, шлепове или кораби за транспорт на стоки. , която цели да стимулира развиването на автобусни линии на дълги разстояния в Европа и да предложи алтернативни варианти на използването на лични автомобили, ще допринесе за допълнително намаляване на емисиите от транспорта и задръстванията по пътищата. По този начин ще бъдат предложени допълнителни, по-качествени и по-достъпни възможности за мобилност, по-специално за хората с ниски доходи.  има стратегическо значение за цялостната промишлена политика на ЕС, за да може бъдещите превозни средства и други решения в областта на мобилността и техните компоненти да бъдат изобретявани и произвеждани в ЕС.", "date": "2017.11.08", "title": "Еврокомисията предложи по-стриктни цели за въглеродните емисии на автомобилите"}
