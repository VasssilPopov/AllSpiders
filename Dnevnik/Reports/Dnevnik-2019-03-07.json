{"url": "https://www.dnevnik.bg/sviat/2019/03/07/3400930_rusiia_shte_blokira_medii_ako_ne_triiat_nezabavno/", "text": "Руските депутати приеха на трето четене закон, който ще позволи от властите да изискват от медиите \"незабавно\" да трият фалшиви новини, съобщиха \"Комерсант\" и РБК. Ако това не се случи, онлайн изданията, разпространили такива новини, ще бъдат блокирани. Второто четене на закона бе преди по-малко от 24 часа, който предвижда по-строги мерки, отколкото  в по-ранната си версия . Подкрепеният от 322-ма депутати и отхвърлен от 78 текст не засяга традиционните медии. Той обаче въвежда тежки изисквания за интернет изданията и включва административно наказание и за онези, които разпространяват фалшиви новини - между 30 и 600 хил. рубли (450-9000 долара) в зависимост от нарушенията. За юридически лица глобата в най-лошия случай може да достигне 1.5 млн. рубли (над 22 хил.). Първо предупреждение и след това - блокиране Процедурата предвижда  фалшивите новини, открити в интернет от генералната прокуратура, да бъдат \"незабавно\" докладвани на съобщителния регулатор Роскомнадзор. Ако  , регулаторът ще поиска \"незабавното\" им изтриване и ако това не се случи, съответното издание ще бъде блокирано. Според автора на последните поправки Леонид Левин,  цитиран  от сайта \"Медуза\", \"незабавно\" може да означава \"до ден\", но при обсъждане с експерти законодателите са стигнали до извода, че това не е най-ефективният начин за прилагане. Той добавя, че в предишната версия на проекта е   медиите, а след това да бъдат известявани и ще се иска от тях да трият информацията. Изглежда въпросът какво значи \"незабавно\", ще се решава от Роскомнадзор, обобщава изданието. Не са обхванати традиционните медии, защото така или иначе им е забранено да публикуват недостоверна информация от други закони, казва за  РБК  Левин, който оглавява комисията за информационна политика в Думата. Именно това е режимът, който ще действа, ако сайтът   (медия). Тази процедура работи при сайтове, разпространяващи \"незаконна\" информация за призив към масови протести, екстремизъм и несъгласувани митинги. \"Неуважение\"  Предвижда се и по-сурово наказание за неуважение към властите. Роскомнадзор ще уведомява автора на съобщенията, че то ще бъде блокирано за ден. Първоначално глобата, която се предвиждаше, бе с максимална стойност 5 хил. рубли (75 долара), но сега ще може   (над 4500 долара). В някои случаи ще е възможен  . Добавя се уговорката, че информацията, до която ще се ограничава достъпът, не е задължително да включва само явно неуважение - достатъчно е да \"оскърбява човешкото достойнство и обществената нравственост\". Защо е нужно Според коментарите на Леонид Левин ситуации като трагедията се в  търговския център Кемерово  - след пожара миналата година някои медии значително завишаваха  броя на жертвите  - аргументират нуждата от този механизъм. Според РБК обаче законът преди всичко ще е удар по онези, които критикуват властите в интернет, и опозиционните медии. Деловото издание обяснява, че нерегистрирани като медии онлайн издания (включително такива, регистрирани в други държави, като например \"Медуза\") първо ще се блокират, а после ще получават известие, че са нарушиили закона. Политологът Константин Калачов смята, че наказанията за оскърбление преди всичко ще засегнат блогърите, а тези за фалшиви новини - опозиционните медии. А двете заедно удрят \"по авторитета на властите. \"Страхът на властите от блогърите или \"Медуза\" не им носи допълнително уважение.\"", "date": "2019.03.07", "title": "Русия ще блокира медии, ако не трият \"незабавно\" фалшиви новини в интернет"}
{"url": "https://www.dnevnik.bg/ot_vas/novini_ot_vas/2019/03/07/3401052_vreme_za_cvetia/", "text": "За цвета, ден преди празника. Най-голям избор има на \"Женски пазар\". Сергиите и малките магазинчета са отрупани.", "date": "2019.03.07", "title": "Време за цветя"}
{"url": "https://www.dnevnik.bg/analizi/2019/03/07/3401006_da_vurjem_leva_za_juana_kakvo_stoi_zad_tazi_oferta/", "text": "Визитата на Медведев в България  едва ли ще остане задълго в историята на двустранните ни отношения. Нейният фокус беше скромен - и съсредоточен върху газовите тръби. Ако трябва да бъдем още по-конкретни, предложена ни беше следната оферта: За да запази около 1,5 милиарда евро транзитни такси през следващите 15 години, България ще трябва да построи за същата сума нова тръба, идваща от Турция (а не от Украйна). Печалба за страната ни няма да има - ще има дори нетна загуба, тъй като години наред ще \"инвестираме\" това, което сега получаваме без условия. И ще го инвестираме в строежа на тръби, паралелни на съществуващите. Но пък оставаме в газопреносния бизнес! Тази оферта беше оповестена като символичен рестарт на двустранното взаимноизгодно сътрудничество с Русия. По очевидни причини обаче тя трудно може да генерира обществен ентусизъм, с колкото и историческа близост между двата народа да бъде гарнирана. Просто сметката за ползите на една от страните не излиза. Но нас това никога не ни е спирало. В АЕЦ \"Белене\" например по сходен начин сме \"инвестирали\" вече около 3 милиарда лева (с тенденция да станат 20). При това без да има и най-малката гаранция, че този проект изобщо ще заработи. Да не говорим пък дали ще бъде печеливш. Но да оставим прагматиката настрана и да преминем към символните послания от визитата на Медведев. Щом материалните изгоди са малки или дори отрицателни, може пък символните ползи за България да са големи. Нека видим. Първото, което мнозина отбелязаха, беше нивото на посещението - премиер, а не президент. Тук особена драма няма, нито пък нужда от свръхинтерпретации: въпросите, които бяха разглеждани, не изискваха присъствието на Путин. А визитата на патриарх Кирил за честванията на 3 март през миналата година остави, меко казано, смесени впечатления. Затова прагматичният ход с Медведев, в комбинация с липсата на фанфарност около посещението беше удачно решение от руска страна. А и Путин винаги би могъл да дойде при постигане на по-значими договорености. В този смисъл посланието беше, че има някакво затопляне на отношенията, но всичко зависи от следващите стъпки. Любезностите приключиха със заявлението на Медведев, че всъщност не иска толкова решение от България, колкото разрешение-гаранция от Брюксел чрез България. Идеята, която стои зад това искане, е да се покаже, че страната ни не е суверенна и трябва да се съобразява с мнението на други. Това послание бе подето от местни клакьори, които напомниха как Маккейн бил спрял \"Южен поток\", Брюксел ни бил затворил блоковете на \"Козлoдуй\" и прочие. Русия има очевидна полза от това страните в ЕС да нямат обща енергийна политика - т.нар. Eвропейски енергиен съюз. Ако такъв реално бъде създаден и ако има общо договаряне на доставки, \"Газпром\" ще трябва да продава на всички газ на цената, на която сега продава на Германия. За България и за много други държави това ще е горе-долу два пъти по-ниска цена от сегашната. Това очевидно не е изгодно за Русия. И затова тя всячески се опитва да предотврати подобен сценарий. Аргументът, че при обща политика страните от ЕС губели своя суверенитет, е част от руската стратегия. Плащайте високaта цена, но си запазете суверенитета - какво са тук парите пред суверенитета! Тази семпла стратегия е разбираема. Не е разбираемо обаче защо я обслужват и български политици - кой съзнателно, кой от криворазбран \"патриотизъм\". На шегата на Борисов (\"Нема да се плашиш от нашите самолети\") Медведев отвърна с контрашега -  левът да се върже не за еврото, а за юана . Може би това беше просто невинно подмятане, но то все пак повдига важен въпрос. Моментът не е случаен: предстои ключово решение за българското членство в еврозоната. Ясно е, че Русия не желае България да се интегрира по-плътно в ЕС, а еврозоната е неговата сърцевина. Ясно е също така, че Русия предпочита един разединен и слаб ЕС. И затова инвестира в неговите пророци - например Салвини в Италия. Защо е така ли? Ами защото, разбира се, Русия предпочита да води двустранни отношения с 28 малки и средни по големина държави, отколкото да преговаря с единен съюз, чийто БВП е около десет пъти по-голям от нейния. При първия вариант Русия е Снежанка сред двайсетина джуджета. Във втория вариант Русия е джуджето. Но освен тези съображения между ЕС и Русия има и тежък идеологически конфликт, който засяга както националната политика, така и международните отношения. Като модел на вътрешна политика ЕС е демократичен и либерален. И претендира да е общност именно на  споделени ценности. Русия залага на традиционната власт - автократичен модел, който търси оправданията си в историята. В този смисъл Русия вижда своя идеал в Китай: икономически ефективна автокрация, легитимирана с доктрина за историческо величие. В същото време човек не трябва да е много прозорлив, за да види огромния риск за Русия от една китайска свръхсила. Русия е неин пряк съсед, а съседство с военизирани автокрации по принцип не е здравословно. ЕС е символ и на либералния подход в международните отношения - да се създаде свят, регулиран от общи правила, в който и по-силният трябва да ги спазва. ЕС съществува, следвайки тази теория, въпреки епизодичните отклонения от нея. Докато Русия е в противниковия лагер на \"реалистите\", които стоят зад идеята за егоистично преследване на националния интерес. От нормативна гледна точка за \"реализма\" няма какво добро да се каже. Освен това, че е \"искрен\" - каквото и да направят държавите, все е окей, стига естествено да е в техен интерес. \"Реалистите\" Путин, Ердоган, Ким и Тръмп си симпатизират един на друг и взаимно се окуражават. Проблемът е, че по дефиниция между тях не може да има истинска общност: днес се величаят взаимно, но утре може и да се хванат за гушите. Добре дошли в \"реалисткия\" рай! Като теглим чертата след визитата на Медведев, ще видим, че Русия всъщност не предлага на България търговска оферта (както стана дума, икономическите ползи за страната ни са доста спорни). Русия обаче предлага на България един алтернативен свят и една алтернативна вътрешна политика: \"реализъм\" в международните отношения и автокрация у дома. Дори БСП разбира това: нейни представители сметнаха за нужно да заявят, че геополитическият избор на България е направен - ние сме в ЕС и сме член на НАТО. Това безспорно е позитивно. Но и БСП, и ГЕРБ, и \"Патриотите\" живеят с илюзията, че като хитрото коте ще оближат каймака на руската оферта - комисионните, патриотарското перчене пред ЕС, лакардиите за \"суверенитет\" и \"национален интерес\" пред домашна публика, без обаче да се превръщат в Троянски коне или пък да отслабват европейската интеграция. За съжаление, с Русия или без нея, именно такова е отношението към ЕС на повечето от т.нар. национал-популисти. Те не искали да разградят ЕС, а просто да го направят друг. Проблемът е, че ако Европейският съюз се напълни с подобни хитри котета, няма да има нужда от никакви Троянски коне: ЕС ще се разпадне от само себе си, както показва нагледно трагикомедията \"Брекзит\". А в България (освен \"Атака\") никой не иска нещо подобно.", "date": "2019.03.07", "title": "Да вържем лева за юана: какво стои зад тази \"оферта\""}
{"url": "https://www.dnevnik.bg/bulgaria/2019/03/07/3401137_arabadjievi_za_zadurjani_v_apartamenta_na_bulgarin/", "text": "Ветко и Маринела Арабаджиеви са били задържани тази сутрин малко преди 9 часа в жилище на българин в градчето Кабрера де мар, което се намира близо до Барселона, съобщи днес пред журналисти говорителят на главния прокурор Румяна Арнаудова. Така тя потвърди информацията  от по-рано днес на БНР . В края на август българските власти обвиниха задочно съпрузите за участие в организирана престъпна група за данъчни престъпления, които включват укриване на данъци и пране на пари. По това време двамата бяха на почивка в чужбина. След акцията зам. главният прокурор и доскорошен шеф на спецобвинението Иван Гешев заяви, че спрямо семейство Арабаджиеви има издадена  европейска заповед за арест  и те се търсят от Интерпол. Семейство Арабаджиеви са били задържани в жилището на българина Георги Семерджиев в Кабрера де мар, който се оказал издирван от швейцарските власти. Това станало причина апартаментът в курортното градче на Средиземно море да бъде посетен от два екипа от испанската прокуратура. Единият задържал Семерджиев, а вторият - Арабаджиеви. Румяна Арнаудова отказа да коментира за какво е издирван собственикът на жилището.  Според \"Капитал\"  Георги Семерджиев, известен като Жоро Шопа, е бил издирван заради разследване за пране на пари, водено в Швейцария. Той е от близкото обкръжение на осъдения в Италия и Румъния за наркотрафик Евелин Банев-Брендо. Според търговския регистър синът на Георги Семерджиев - Лоренцо и синът на Арабаджиеви - Вълчо са били съдружници във фирма \"Фешън Рентал\" до 2017 година. Румяна Арнаудова поясни,че сигналът за местоположението на Ветко и Маринела Арабаджиеви е даден на испанските власти от българската прокуратура. Тя каза, че за Арабаджиеви предстои аналогична процедура  както при семейство Баневи . Предстои испански съд да прецени дали да ги предаде на българските власти за екстрадиция. Когато това стане, Ветко и Маринела Арабаджиеви ще бъдат докарани в България, задържани за 72 часа, като от съда ще се поиска постоянният им арест. При максимално добро стечение на обстоятелствата цялата процедура може да отнеме половин месец.", "date": "2019.03.07", "title": "Арабаджиеви са задържани в дома на близък до Евелин Банев-Брендо край Барселона"}
{"url": "https://www.dnevnik.bg/bulgaria/2019/03/07/3401091_parlamentut_prie_okonchatelno_zakona_za_socialnite/", "text": "Като \"очакван и желан за хората с увреждания\" определи приетия на второ четене от парламента днес  Закон за социалните услуги  министърът на социалната политика и труда Бисер Петков, цитиран от агенция \"Фокус\". \"С него се допълва пакетът от три закона, които министерството на труда и социалната политика разработи, а 44-ото Народно събрание прие с цел гарантиране на правата на хората с увреждания, регламентирани от ООН\", коментира Петков. По думите му Законът за социалните услуги поставя началото на реформа в сектора, която започва с промяна на разбирането на социалните услуги и тяхната цел. Министърът обясни, че гарантирането на равен достъп до общодостъпни и специализирани услуги е била в основата на закона и е една от основните му цели. От 2020 г. право на личен асистент, който да помага за придвижването, всекидневни домакински дейности и дори за ходенето на лекар ще получат възрастните хора, които не могат да се обслужват сами. Право на социални услуги ще има и всяко дете, съобразно неговата възраст, физическо, здравно и психическо състояние, степен на развитие и индивидуални потребности. Законът е част от пакет с още два други -  Закона за хората с увреждания и Закона за личната помощ , които бяха приети миналата година след редица разговори между социалното министерство и хората с увреждания, както и майките на деца с увреждания, които протестираха месец пред сградата на парламента с искане за дълбоки реформи.", "date": "2019.03.07", "title": "Парламентът прие окончателно Закона за социалните услуги"}
{"url": "https://www.dnevnik.bg/sport/2019/03/07/3400925_urokut_na_ole/", "text": "Футболът победи големите пари. Различни варианти на това твърдение станаха водеща тема в социалните мрежи, след като  \"Манчестър юнайтед\" направи немислимото и отстрани ПСЖ , за да стигне четвъртфиналите в Шампионската лига. Английският клуб стана първият в историята на турнира, който продължи, след като е загубил с два гола разлика като домакин. Ключът за историческата вечер се оказа в ръцете на Оле Гунар Солскяр. Временният мениджър на \"Юнайтед\" продължи да твори и поведе отбора си към триумфа. А най-важното е, че вече далеч не става дума за обичайния подем от треньорската смяна. Солскяр не просто успя да укрепи отбора след напускането на Жозе Моуриньо. Той обърна всичко на 180 градуса и даде живот на отбора. Върна духа, вярата и страстта, позабравени на \"Олд Трафорд\" след напускането на недостижимия сър Алекс Фъргюсън. Парите не играят, но затова е Оле Тезата, че само парите не са достатъчни за успех във футбола, беше доказана пред ПСЖ по болезнен за клуба начин. Парижани инвестираха стотици милиони в последните години в търсене на европейска слава, но въпреки това си осигуриха единствено пълна хегемония във Франция. В Шампионската лига отборът вече е свързан с допускането на два от най-немислимите обрати ( този след победата с 4:0 срещу \"Барселона\"  преди две години и сега срещу \"Юнайтед\"). \"Манчестър юнайтед\" обаче в никакъв случай не бива да бъде поставян еднозначно от страната на \"футболната романтика\" в уравнението с многото пари. Рекордьорът по титли на Англия е в челото по инвестиции за нови футболисти през последното десетилетие. Само за годините от сезон 2013-14 насам клубът е дал 805 млн. паунда за трансфери, показва статистиката на transfermarkt.co.uk. След тежката раздяла със сър Алекс \"Юнайтед\" опита да компенсира с многомилионни трансфери. Въпреки това никой от мениджърите - Дейвид Мойс, Луис ван Гаал и Жозе Моуриньо, не успя да направи така, че \"Юнайтед\" да е съперник на новите големи играчи във Висшата лига и Европа. Отделни проблясъци като спечелването на второстепенния турнир Лига Европа под ръководството на Моуриньо бяха малка утеха на фона на значителното отстъпление от традициите. И точно тук проличава истински ролята на Солскяр. Норвежецът дойде и скоростно завъртя колелото в \"Юнайтед\". Устремът на отбора надскочи обичайния порив при треньорска смяна. Статистиката, резултатите, играта, атмосферата в отбора - всичко това вече говори за нещо много повече. Солскяр спечели 14 победи в 17-те си мача във всички турнири. Той допусна само една загуба, но в сряда вечерта тя беше заличена в Париж. \"Това беше истинският \"Манчестър юнайтед\" - играещ с вяра, младост, отдаденост. С раздаване за останалите, за фланелката. Отказващ да се предаде срещу знаменитите си съперници. Несломим. Печеливш. \"Юнайтед\" на Оле Гунар Солскяр е \"Юнайтед\" на сър Алекс Фъргюсън и на сър Мат Бъзби. Възраждането на известните традиции на клуба е това, заради което Солскяр трябва да получи работата (в момента норвежецът е с договор до лятото)\", написа \"Таймс\". \"Никой не прави глупави сравнения. Просто Солскяр носи червения цвят на \"Юнайтед\" в кръвта си, носи клуба в сърцето си и има амбицията отборът да играе без страх. Загубените каузи са за други\", допълва изданието. С вяра в сърцето Ерик Баи, Фред, Скот Мактоминей, Андреас Перейра, Тахит Чонг и Мейсън Грийнууд... Ако тези имена не ви говорят много, то трябва да знаете, че това са футболистите, с които в отсъствието на звездите си \"Юнайтед\" извърши подвига си срещу многомилионната селекция на ПСЖ насред Париж. Още от първата си поява на \"Олд Трафорд\" като мениджър Солскяр излъчва неизменно положителни послания. И не спира да казва, че вярва в играчите, в отбора. Там дойде и основният футболен урок от норвежеца, макар той да няма опита нито на Ван Гаал, нито на Моуриньо. Но той съумя да спечели съблекалнята. Това се оказа ключът, с който \"Юнайтед\" изведнъж и сякаш от нищото направи обратен завой и се насочи към върха. Играчите, които под ръководството на Моуриьно бяха шести във Висшата лига и понасяха критика след критика за представянето си, вече са четвърти в първенството и ще играят в четвъртфиналите за Купата на Англия и в Шампионската лига. Солскяр заяви в Париж, че това е най-голямата му победа като треньор. А тя събуди спомените за незабравимата вечер от драматично спечеления финал с 2:1 срещу \"Байерн\" в Шампионската лига преди 20 години. Сега норвежецът продължава с увереност и казва, че \"Юнайтед\" има силите да спечели най-силния клубен турнир. \"Можем да извървим пътя до края, но просто трябва да изчакаме жребия и след това да посрещнем мачовете. Имахме много контузии, наказания, но това може би беше за добро тази вечер. Имахме свеж отбор с голяма енергия\", заяви той. И допълни, че за \"Юнайтед\" е по-скоро необичайно да е аутсайдер в даден мач, но в случая е било от полза. \"Казах на момчетата, че няма какво да губят.\" Солскяр събуди футболното в Пол Погба и Ромелу Лукаку, които бяха поставени в ъгъла под ръководството на Моуриньо. Норвежецът показа, че човешкият подход и намирането на пътя към играчите, наравно с тясната свързаност с традициите на клуба са безценният код към промяната. Макар и все още под влиянието на еуфорията в Париж, футболистите на \"Юнайтед\" се обединиха в мнението, че Солскяр трябва да получи постоянен договор. \"Мисля, че е решено. Той трябва да е (мениджър). Спечелихме гостуването на \"Тотнъм\", спечелихме гостуването на \"Челси\", след това и срещу \"Асренал\" за ФА къп, а сега и тук. Какво още трябва да направи\", заяви Лукаку. По думите на белгийския нападател и Солскяр, и играчите искат едно и също. Защитникът Люк Шоу изтъкна, че отборът е спечелил девет поредни мача като гост. \"Това показва каква работа са свършили Оле и екипът му. Не мисля, че трябва да казвам нещо повече след тези резултати. Изглежда сигурно (че той остава). Ние всички обичаме Оле и работата, която свърши дотук\", каза Шоу.", "date": "2019.03.07", "title": "Урокът на Оле"}
{"url": "https://www.dnevnik.bg/razvlechenie/2019/03/07/3400369_hristo_iocov_kvartet_predstavia_nov_album_s_koteshki/", "text": "Христо Йоцов квартет ще представи втория си авторски албум на 14 март в столичния Sofia Live Club. Той носи името Jazz Cats 2 и е продължение на първия със същото заглавие. Барабанистът, композитор и аранжор Христо Йоцов създава Jazz Cats през 2016 г. Първоначално е замислен като клубен проект, вдъхновен от джазовия стил би-боп. Пиесите в него също са с котешки имена - Mystery Cats, Lazy Cats, Motion Cats, Smart Cats. Квартетът се състои от музикантите Арнау Гарофе Фарас – тенор, сопран саксофон, Любо Цанев – пиано, Димитър Карамфилов – контрабас, и Христо Йоцов – барабани. След като работят известно време заедно, джазмените обогатяват репертоара си и започват да представят проекта по фестивали и концерти. Една от най-успешните им изяви е в Барселона през 2018 г., след като издават първия си албум Jazz Cats през 2017 г. Билетите вече са в продажба и могат да се купят онлайн  тук.", "date": "2019.03.07", "title": "Христо Йоцов квартет представя нов албум с котешки джаз истории"}
{"url": "https://www.dnevnik.bg/bulgaria/2019/03/07/3401157_papa_francisk_idva_za_dva_dni_v_bulgariia_po_gergyovden/", "text": "Папа Франциск идва на посещение в България. Той ще пристигне на 5 май, като ще остане в страната два дни, съобщава правителствената пресслужба. По време на визитата си в България папа Франциск ще посети София и Раковски, където живее най-голямата католическа общност у нас. На 7 май той ще отпътува за македонската столица Скопие. Папа Франциск ще пристигне в София на 5 май, като ще бъде посрещнат от премиера Бойко Борисов. По програма двамата ще проведат кратък разговор, след което духовният водач на католическия свят ще бъде приет в президентството от държавния глава Румен Радев. В първия ден от посещението си папа Франциск ще се срещне още с българския патриарх Неофит и членове на Светия синод. По-късно пък ще произнесе традиционната си неделна молитва \"Царица Небесна\" (Regina coeli). Всяка неделя тази молитва се проследява на живо от милиони души по цял свят, като на 5 май папата ще се обърне към тях от София. На 6 май (Гергьовден) папа Франциск ще посети Раковски. В църквата \"Пресвето сърце Исусово\" той ще отслужи литургия с първо причастие на деца от цяла България, а среща с католическата общност ще се състои в църквата \"Свети Архангел Михаил\". Апостолическото пътуване на папа Франциск в България ще завърши със среща с представители на различни религиозни вероизповедания в България на столичния площад \"Независимост\".", "date": "2019.03.07", "title": "Папа Франциск идва за два дни в България по Гергьовден"}
{"url": "https://www.dnevnik.bg/sviat/2019/03/07/3401170_feisbuk_shte_integrira_i_kriptira_vsichkite_si_chat/", "text": "Фейсбук\" ще интегрира услугите си все повече, ще стимулира личните разговори между потребителите и категорично няма да съхранява данните си в държави, които нарушават човешките права. Това обяви създателят на социалната мрежа  Марк Зукърбърг  в пост за бъдещето ѝ. \"Вярвам, че платформите за комуникации, фокусирани върху неприкосновеността, ще бъдат дори по-важни в бъдеще, отколкото днешните отворени платформи. Неприкосновеността освобождава хората да бъдат себе си и да общуват по-естествено – нещото, заради което създаваме социални мрежи\", пише той. Личните съобщения, еднодневните истории и малките групи са най-бързо растящите аспекти на онлайн комуникацията, защото хората предпочитат да общуват с малка група приятели. Освен това потребителите са по-предпазливи по отношение на това, което споделят, тъй като то остава запазено завинаги, посочи Зукърбърг. Според него бъдещето на комуникациите е в \"лични,  криптирани услуги,  за да могат хората да са сигурни, че това, което си казват, ще бъде в безопасност, и че съобщенията и съдържанието няма да са наоколо завинаги\". Зукърбърг сочи, че компанията ще работи на принципа на WhatsApp – с фокус върху личните съобщения/чатове, които да са възможно най-осигурени. След това тя ще надгражда с други опции за общуване – разговори, видеочатове, създаване на групи и краткотрайни истории, опции за бизнеса, плащания през платформата и т.н. Създателят на \"Фейсбук\" твърди, че криптирането на съобщенията ще бъде един от основните принципи на работа; също така и че компанията му няма да  съхранява информацията на потребителите  \"по-дълго от необходимото\" за предоставяне на услугата или по-дълго, отколкото самите хора решат. Интеграция на всичко, дори на SMS-ите В идните няколко години Messenger и WhatsApp вероятно ще се превърнат в основния способ за комуникация в цялата фейсбук мрежа, смята Зукърбърг и именно заради това компанията ще заложи на повече криптиране и опции за размяна на лични съобщения с \"приятелите\" и групите там. Ако днес искате да пишете на някого по \"Фейсбук\", трябва да използвате Messenger, в \"Инстаграм\" - лични съобщения, а в WhatsApp – самото приложение. Но компанията планира да интегрира всичките си приложения в една система, която да позволява размяна на съобщения измежду тях. Първата стъпка ще бъде хората да изпращат съобщения на познатите си през всяка услуга, а по-късно това да може да бъде направено и чрез SMS-и. Съобщения със срок на годност Някои хора се боят, че услугите ни може да имат достъп до съобщенията им и да ги използват за рекламни цели или по други, неочаквани начини. Криптирането от край до край е важен инструмент, казва Зукърбърг и сочи, че то би ограничило и самата \"Фейсбук\" да получи достъп до данните на потребителите. В бъдеще каченото в социалната мрежа съдържание може автоматично да изчезва след известно време или да се архивира в определен срок, пише още той, давайки пример с формата Stories, който вече се използва от много хора за краткотрайно споделяне на снимки и мнения. \"Тази философия може да се разпростре до цялото частно съдържание\", казва Зукърбърг. \"Например съобщенията може по подразбиране да се изтриват след месец или година. Това ще намали опасността от това след време те да бъдат разпространени публично за срам на изпращача.\" Той обаче не уточнява дали това означава и изтриване на тази информация от сървърите на компанията. В настоящото положение, дори когато  човек изтрие профила си , \"Фейсбук\" продължава да пази за известно време (без да казва колко дълго и за какви цели) данните на потребителя. Съхраняване на данни – къде? Съхраняваме ли данните в повече държави, някои правителства ще поискат по-голям достъп до тях и ще отслабят защитата на потребителите, пише Зукърбърг. Има сериозна разлика между това да доставяш услуга в определена държава и да съхраняваш данните на хората там. Решили сме да не строим инфраструктура в държави, които имат практика да нарушават човешките права като неприкосновеността или свободата на изразяване. Ако построим свои центрове там, това може да улесни правителствата да вземат информацията на хората. \"Поддържането на този принцип може да доведе до това услугите ни да бъдат блокирани в някои държави или да не можем да навлезем в други в близкото бъдеще. Готови сме да платим тази цена\", казва Зукърбърг.", "date": "2019.03.07", "title": "\"Фейсбук\" ще интегрира и криптира всичките си чат услуги"}
{"url": "https://www.dnevnik.bg/bulgaria/2019/03/07/3401183_stolichnata_obshtina_testva_razdelno_subirane_na/", "text": "Столичната община започва пилотна инициатива за насърчаване на разделното събиране на отпадъци от домакинствата, в която са включени 300 домакинства от район \"Надежда\". Това се вижда от публикация на сайта на ведомството. Инициативата ще продължи една година. Тя включва тестване на система за разделно събиране и извозване на хранителни отпадъци от домакинствата до инсталацията за биоотпадъци на София. Там от отпадъците ще бъде произведено електричество и компост. Домакинствата участват доброволно, като за участието си в проекта всички получават безплатен комплект домашни контейнери за разделно събиране на отпадъците, биоразградими чували за събиране на хранителни отпадъци и ключ за достъп до изградените в близост до блоковете ограждения със споделени контейнери. Инициативата е в рамките на европроекта \"Стимулиране на гражданското участие в процеса на рециклиране – Benefit-As-You-Save\". Той e финансиран по Програма за транснационално сътрудничество \"Балкани – Средиземно море\" (2014 – 2020). Водещ партньор на проекта е град Вула, регион Атика, Гърция. Целта му е да подпомогне Столичната община в усилието ѝ да стимулира гражданите да събират разделно отпадъците. Очаква се също той да даде възможност за точен количествен анализ на изхвърляните от участващите в проекта домакинства и всекидневните им навици. Друга цел на проекта е жителите на София да се информират за разделното събиране на отпадъци и да продължат да го прилагат след изтичането на тестовия период.", "date": "2019.03.07", "title": "Столичната община тества разделно събиране на хранителни отпадъци"}
{"url": "https://www.dnevnik.bg/photos/2019/03/07/3401167_snimka_na_denia_pozdrav_ot_putin_za_8_mart/", "text": "Руският президент Владимир Путин позира за снимка на кон по време на срещата си с жени офицери от полицейска част по повод предстоящия Международен ден на жените. Той подари на жените от Първи оперативен полк към московската полиция четиригодишен жребец от прочутата орловска порода. \"Вие сте уникално подразделение; в него има 857 служители и една трета са жени. У нас все повече и повече жени работят в правоохранителните органи. В цялото МВР от порядъка на 26 процента са жени. Момичетата все по-активно заявяват своите права върху нови компетенции\", каза държавният глава.", "date": "2019.03.07", "title": "Снимка на деня: Поздрав от Путин за 8 март"}
{"url": "https://www.dnevnik.bg/politika/2019/03/07/3401195_vodeshtata_parlamentarna_komisiia_reshi_da_oprosti_82/", "text": "Парламентарната комисия по вероизповеданията прие на първо четене днес законови промени, с които регистрираните по закона вероизповедания се освобождават еднократно от плащане на неплатените към 31 декември 2018 г. публични вземания с главниците, лихвите и разноските по тях. За промените, чиито вносители са Цветан Цветанов и Мустафа Карадайъ, гласуваха 8 депутати от ГЕРБ и ДПС. Павел Шопов от \"Атака\" бе против, а представителят на \"Воля\" се въздържа. Според представените данни задълженията на шестте регистрирани вероизповедания са 8.2 млн. лева, като голяма част от тях били за осигуровки. С аргумент, че е данъчноосигурителна тайна, зам.-министърът на финансите Росица Велкова отказа да посочи какъв е делът на задълженията на всяко вероизповедание. Пред \"Дарик\" говорителят на Главното мюфтийство Джелал Фаик каза, че дълговете на мюфтийството са 8 млн. лева, а опрощаването им е част от превенцията срещу евентуалното радикализиране на мюсюлманската общност у нас. Варненският митрополит Йоан обяви в комисията по вероизповедания, че за последните 10 години Българската православна църква няма задължения към НОИ, НАП и към отделни други институции. От думите на депутата от ДПС Йордан Цонев се разбра, че опрощаването на дълговете е необходимо, за да може мюфтийството да започне да получава субсидията си от държавата. ", "date": "2019.03.07", "title": "Водещата парламентарна комисия реши да опрости 8.2 млн. лева дългове на вероизповеданията"}
{"url": "https://www.dnevnik.bg/razvlechenie/2019/03/07/3400614_bri_larsun_ot_kapitan_marvel_lobira_za_poveche_jeni_ne/", "text": "Актрисата Бри Ларсън използва главната си роля в \"Капитан Марвел\" - първата история на \"Марвел Студиос\", водена от жена, за да се застъпи за наемането на повече жени не само пред, но и зад камерата. 29-годишната актриса, която спечели \"Оскар\" за главна роля през 2016 г. за участието си в независимия филм \"Стая\", започна кампанията си за по-силно женско присъствие не само на, но и извън екрана, преди повече от година. Затова и когато настъпва моментът да рекламира \"Капитан Марвел\", който направи световната си премиера вчера, а в България му предстои да тръгне по кината от утре, 8 март, Ларсън използва всяка появила се възможност, за да лобира за повече жени и цветнокожи дори сред онези, които я интервюират. \"Този филм ми дава възможност и платформа да имам допълнителна гъвкавост да направя повече и аз просто я използвам\", коментира тя пред \"Ройтерс\". В своя реч миналата година Ларсън отбеляза, че 64 процента от ревютата на стоте най-печеливши филма в Холивуд през 2017 г. са били писани от бели мъже. \"Капитан Марвел\", чийто сърежисьор е също жена - Ана Боден, не е първият филм за супергерои, в който водещата роля е на жена. \"Жената чудо\" на \"Ди Си комикс\" с Гал Гадот вече счупи тази бариера през 2017 г.. Но подобно на \"Жената чудо\" и \"Капитан Марвел\" е трябвало да направи повече на дела, а не само на думи, смята Ларсън. Според актрисата, когато разказваш женска история, не е достатъчно да се задоволиш с това, че си наел жена за главната роля. \"Трябва да вкараш жените във всеки аспект\", казва още тя и допълва, че е необходимо действително да се осигурят повече места за жени в сферата, както и да се уверим, че наистина \"изминаваме пътя\", без това да е само лъжлива картинка от постера, а вместо това се превръща в действителност. Ларсън, чийто режисьорски дебют Unicorn Store ще направи премиерата си следващия месец по \"Нетфликс\", споделя още, че се е почувствала окуражена от стъпките, които холивудските студия предприемат, за да бъдат по-приобщаващи. Във филма на \"Марвел студиос\" Ларсън играе ролята на бившия военен пилот от 90-те години Карол Данвърс, която преоткрива себе си и се превръща в Капитан Марвел - супергерой насред галактическа война между извънземни раси. Филмът е и история за женското приятелство, в което актрисата Лашана Линч играе най-добрата приятелка на Данвърс и също е пилот на име Мария Рамбю. Линч заяви, че за нея филмът отбелязва \"наистина специален момент\", в който тя има възможността да представлява жените и цветнокожите хора в такава позитивна светлина.", "date": "2019.03.07", "title": "Бри Ларсън от \"Капитан Марвел\" лобира за повече жени не само пред, но и зад камерата"}
{"url": "https://www.dnevnik.bg/biznes/turizam/2019/03/07/3401209_stroitelniiat_nadzor_ne_ustanovi_narusheniia_v/", "text": "Строително-монтажните работи в хотелска сграда \"Дружба Б\" от курортен комплекс \"Дружба Бей Гардън\" край Кранево се изпълняват в съответствие с одобрените инвестиционни проекти, установиха експерти от районната дирекция за национален строителен контрол във Варна. Проверката е направена след сигнал за строителство в близост до плажната ивица. Проверката е показала, че хотелската сграда е построена въз основа на издадено разрешение за строеж от 2006 г. и одобрени инвестиционни проекти, изработени в съответствие с Подробния устройствен план за имота – план за застрояване, одобрен от кмета на община Балчик. Строежът е въведен в експлоатация с удостоверение, издадено от главния архитект на общината през 2008 г. В момента на обекта се извършват строително-монтажни работи на основание на издадено разрешение за строеж за ремонт, пристрояване и модернизация на хотелска сграда \"Дружба Б\" от курортен комплекс \"Дружба Бей Гардън\". Съгласно него, обектът е четвърта категория и е от компетентността на общинската администрация, се казва в съобщението. За недоволството на местните жители съобщи в репортаж \"Нова телевизия\". Той се намира на територията на бившия пионерски лагер.  \"Самият факт, че се строи зад оградата, в частен двор показва, че няма фрапиращи нарушения на закона. Като фасада това си е така от 2011 година. Не е ново строителство. Оградата си е тук от 60-70 години\", коментира пред телевизията кметът Румен Николов.", "date": "2019.03.07", "title": "Строителният надзор не установи нарушения в разширение на хотел в Кранево"}
{"url": "https://www.dnevnik.bg/bulgaria/2019/03/07/3401224_poslanik_ema_hopkins_ne_e_nujno_da_promenish_vsichko/", "text": "Не е нужно да промениш всичко, за да промениш поне нещо - това каза посланикът на Великобритания  Ема Хопкинс  днес на събитие по повод Международния ден на жената - осми март. Инициативата  \"Посланик за един ден\"  на британското посолство се провежда за втори път и обхваща момичета на възраст между 15 и 19 години. (Техните изказвания очаквайте в \"Дневник\" утре.) В нея участват вицепрезидентът, както и мисиите на Алжир, Албания, Азербайджан, Бразилия, Хърватия, Финландия, Индонезия, Израел, Черна гора, Нидерландия и Швейцария. Идеята е да потърсят и чуят мненията на млади момичета по важни обществени въпроси и да ги свържат с хора, които работят в съответните сфери. Заради това тази година са включени и редица неправителствени организации, работещи по теми от опазването на природата, през хората с аутизъм до домашното насилие. От двадесет години прекарвам 8 март по събития, изследващи неравенството между половете. Но тази година искам да празнувам, като насоча светлината на прожекторите към тези прекрасни млади жени, каза тя и се пошегува, че завършващата днес инициатива е чудесна противотежест на  Брекзит , който трябва да се случи на 29 март. Тревожна е тенденцията за задълбочаване на неравенствата и суспендиране на човешките права, заяви вицепрезидентът  Илияна Йотова . \" Изкривени дебати  си играят със страховете на хората, а насилието, неравенствата, социалното изключване, дискриминацията са нормална характеристика на нашето общество, нещо, което само преди няколко десетилетия не беше възможно (...) Мащабът на тези проблеми не присъства в публичното пространство, освен ако не се случи непоправимото.\" Тя даде пример с промените в Наказателния кодекс, които превърнаха домашното насилие в престъпление от общ характер. \"Едва ли само тези малки поправки в текстовете ще свършат и решат онова зло, на което сме свидетели в последните години –  домашното насилие . А има още много какво да се прави по отношение на превенцията.\"", "date": "2019.03.07", "title": "Посланик Ема Хопкинс: Не е нужно да промениш всичко, за да промениш поне нещо"}
{"url": "https://www.dnevnik.bg/sport/2019/03/07/3400696_snimka_na_denia_vecherta_v_koiato_videopovtoreniiata/", "text": "Две дузпи, отсъдени след намесата на системата за видеоповторения, донесоха драматичен изход на битките във втория ден от осминафиналите на Шампионската лига.  В Португалия \"Порто\" изоставаше с 1:2 след първата среща с \"Рома', но стигна до продължения след успех с 2:1 в реванша. Мачът се насочваше към дузпи, но в 115-ата минута реферът Джунейт Чакър отсъди дузпа за домакините Фернандо беше дръпнат за фланелката от Алесандро Флоренци. Чакър получи сигнал от видеоасистентите, прегледа ситуацията на екрана до тъчлинията и посочи бялата точка. Алекс Телес застана зад топката и отбеляза трети гол, който класира \"драконите\" за четвъртфиналите.", "date": "2019.03.07", "title": "Снимка на деня: Вечерта, в която видеоповторенията решиха битките в Шампионската лига"}
{"url": "https://www.dnevnik.bg/politika/2019/03/07/3400269_partiite_shte_smeniat_samo_chast_ot_chlenovete_na/", "text": "Повечето парламентарно представени партии ще запазят част от предложените от тях членове и в новия състав на Централната избирателна комисия (ЦИК). Срокът за предложения изтича днес, а новата комисия от 20 души трябва да бъде сформирана на 20 март. Народното събрание ще избере председател, зам.-председатели и секретар на ЦИК. Останалите членове ще бъдат назначени от президента Румен Радев по предложение на партиите в парламента и двете коалиции, представени в Европейския парламент. До избирането на нов състав на комисията два месеца преди изборите за евродепутати се стигна след намесата на премиера Бойко Борисов. Преди това мнозинството в парламента отхвърли предложение на БСП за започване на процедура по избор на нови членове и демонстрира воля сегашният състав да организира и европейските, и местните избори, въпреки че мандатът му изтича през март. ГЕРБ ще обсъжда до последно кандидатурите си за членове на ЦИК, а очакванията са, че ще бъдат запазени част от сегашните. В момента от квотата на партията на Бойко Борисов в комисията са Георги Баханов, Емануил Христов, Йорданка Ганчева, Мария Бойкинова, Румен Цачев и Цветозар Томов. Сега ГЕРБ ще има седем членове, сред които и председател. Макар че депутатите от БСП няма да се връщат в парламента за избора на ръководство на комисията, социалистите обмислят да предложат кандидат за зам.-председател. Очаква се те да имат общо шестима членове в комисията, като също ще се запазят част от сегашните. По непотвърдена информация сред имената е Таня Цанева, а новите номинации са Николай Николов, Силвия Дюкенджиева, Емил Войнов, Силвия Стойчева, Цветанка Георгиева. В момента освен председателят на ЦИК Ивилина Алексиева от квотата на БСП в ЦИК са Александър Алексиев, Камелия Нейкова, Росица Матева, Румяна Сидерова и Таня Цанева. Подозренията на управляващите са, че БСП иска да смени представителите си в избирателната комисия преди двата вота, тъй като сегашните били посочени от предишно ръководство на партията и парламента - Сергей Станишев и Мая Манолова. \"Обединените патриоти\" и ДПС ще имат по двама членове в ЦИК. Партийци предполагат, че сегашният зам.-председател Мария Мусорлиева (бел. авт. - предложена от \"Атака) и секретарят Севинч Солакова (бел. авт. - предложена от ДПС) ще бъдат предложени и избрани отново на сегашните позиции. ДПС вероятно ще предложи отново и Ерхан Чаушев. \"Воля\" ще има един представител в ЦИК. В момента това е Кристина Стефанова. Реформаторският блок ще предложи сегашния член Ивайло Ивков.", "date": "2019.03.07", "title": "Партиите ще сменят само част от членовете на Централната избирателна комисия"}
{"url": "https://www.dnevnik.bg/evropa/2019/03/07/3400167_novi_sujuznici_ili_nov_proekt_kakvi_sa_opciite_pred/", "text": "Унгарският премиер Виктор Орбан е на кръстопът.  На 20 март  Европейската народна партия (ЕНП) ще обсъди дали неговата партия \"Фидес\" трябва да остане член на дясноцентристката организация. Дебатът идва на фона на наближаващите избори за Европейски парламент борбата за влияние на групите от целия политически спектър. В писмо до президента на ЕНП Жозеф Дол 12 партии от девет страни поискаха \"Фидес\" да бъде временно отстранена или изключена, разгневени по-конкретно от антиимигрантската  кампания  на унгарското правителство, насочена срещу председателя на Европейската комисия Жан-Клод Юнкер. Официално  \"Фидес\" твърди , че иска да остане в ЕНП. \"Фидес\" не води разговори с никоя друга група\", заяви Балаж Хидвегхи пред \"Политико\", кандидат за евродепутат и директор на комуникациите в партията. \"Ние сме в ЕНП и искаме да останем там. Готови сме да представим нашата позиция в семейството на ЕНП\", допълни той. Но на фона на засилващите се искания за изгонване на партията му реториката на Орбан към ЕНП също се промени. Той нарече критиците си в организацията \"полезни идиоти\". Премиерът сега е изправен пред ключово решение. \"Политико\" представя пет възможни варианта, които стоят пред него. Да остане в ЕНП За да остане в ЕНП, Орбан вероятно ще трябва публично да се извини за скорошните си действия, като в същото време направи сложен обратен завой пред избирателите си. Водещият кандидат на ЕНП за евроизбрите  Манфред Вебер  заяви миналата седмица пред \"Шпигел\", че Орбан \"сериозно е навредил на ЕНП с коментарите си и кампанията (срещу Юнкер)\". В писмо до Дол Вебер настоява Орбан да се откаже от кампанията, да признае вредата, която е нанесъл, и да реши спора, който принуди  Централноевропейския университет  да напусне Будапеща. В някои унгарски градове обаче може да се окаже трудно хората да бъдат убедени в това, предвид че Орбан работи усилено, за да увери вътрешната си публика, че Юнкер е поставил в опасност сигурността на страната. Освен това по никакъв начин не е сигурно, че едно евентуално извинение ще бъде прието в ЕНП. Да се включи в \"Европа на нациите и свободата\" Макар \"Фидес\" да твърди, че не води разговори с други политически блокове, член на \"Европа на нациите и свободата\" (ЕНС), каза, че групата \"провежда дискусии\" с партията на Орбан. Ако се обедини с ЕНС, Орбан ще бъде в една група с крайнодясната италианска партия \"Лига\", водена от вицепремиера и вътрешен министър Матео Салвини, с \"Национален сбор\" на Марин льо Пен във Франция и с крайнодясната Австрийска партия на свободата на вицеканцлера Хайнц-Кристиан Щрахе. Идеологически Салвини и Льо Пен заемат мека позиция спрямо Русия и споделят евроскептични възгледи по отношение на взимането на решения в Брюксел. Но по много политически въпроси те се различават. За мигранцията категоричният отказ на Орбан да приема търсещи убежище хора се подкрепя от \"Лига\" на Салвини, която иска останалите страни от ЕС да направят повече, за да помогнат на Италия в приема на мигранти. Като политици от страни, които плащат повече в бюджета на ЕС, отколкото получават под формата на фондове, френски и италиански официални лица като цяло нямат особено желание за по-големи европейски разходи в по-слабо развитите държави членки в Централна и Източна Европа. Според прогнози на \"Политико\" ЕНС ще спечели 60 места на изборите за Европейски парламент през май спрямо сегашните си 37 места. \"Фидес\" ще бъде третата по големина партия в ЕНС с 13 места след \"Лига\" и \"Национален сбор\". Да се присъедини към Европейските консерватори и реформисти В много отношения евентуален съюз между \"Фидес\" и полската партия \"Право и справедливост\" - доминираща сила в групата на Европейските консерватори и реформисти (ЕКР), която ще бъде отслабена от напускането на британските консервативни депутати след Брекзит – изглежда като естествена комбинация. Двете правителства вече работят тясно и имат помежду си неформално споразумение за взаимна защита чрез налагане на вето при всяка опасност от европейски санкции заради нарушения на върховенството на закона. Идеологически те са близки по големи въпроси като миграцията, а във вътрешнополитически план изтъкват историческите връзки между двете страни. Варшава и Будапеща обаче са много далечни по въпроси за сигурността и възприятията за Русия. \"Орбан се нуждае от ЕНП като щит. Затова остана толкова дълго в групата\", коментира полският евродепутат и съпредседател на ЕКР Ришард Легутко пред \"Политико\". Според него за полското правителство ще бъде чудесна новина \"Фидес\" да е кандидат за присъединяване към ЕКР. По думите му вдясно може да се осъществява и по-широко сближаване на силите. Той отбеляза, че \"се водят разговори между \"Прави и справедливост\" и (италианската) \"Лига\" и че лично той сериозно би обмислил приемането на Австрийската партия на свободата в ЕКР. \"По отношение на ценности и програма ние със сигурност няма да затворим вратата\" пред Орбан, каза друг източник от ЕКР, добавяйки, че \"няма официални разговори\" между групата и \"Фидес\". По прогнози на \"Политико\" ЕКР ще спечели 57 места през май в сравнение със сегашните 75. Да създаде нов съюз Според някои анализатори Орбан има амбиции за ръководство на европейската сцена, така че не трябва да се изключва и ръководена от Унгария инициатива за ново европейско обединение, включващо смесица от консервативни поляци, германци, италианци и евроскептични представители на северните страни. До изборите през май обаче може би остава твърде малко време, за да се организира нещо силно, а и другите партии вече водят кампании със сегашните си съюзи, така че този сценарий е малко вероятен. Да изчака Орбан може просто да не предприема никакви действия, ако \"Фидес\" не бъде изключена от ЕНП, и да изчака, за да види как ще се развият изборите и дали ще има голяма промяна в политическата динамика, особено в ЕНП и сред евроскептичните групи. Ако бъдат временно отстранени или изключени от ЕНП преди изборите, членовете на \"Фидес\" ще останат независими евродепуати, което ще доведе до намаляване на финансирането за тях и на влиянието им в институцията. Затова партията има силен интерес да бъде част от група в дългосрочен план.", "date": "2019.03.07", "title": "Нови съюзници или нов проект: какви са опциите пред Виктор Орбан"}
{"url": "https://www.dnevnik.bg/sport/2019/03/07/3400413_futbolnata_fabrika_aiaks_koiato_vrushta_romantikata_v/", "text": "Думите са на легендарния Йохан Кройф и бяха припомнени след  гръмката победа на \"Аякс\" с 4:1 срещу \"Реал\"  в Мадрид в осминафиналите в Шампионската лига. Холандският тим поднесе една от най-големите изненади в турнира в последните години, отстранявайки шампиона за предните три сезона. Успехът на \"Сантяго Бернабеу\" върна спомените за големия \"Аякс\" и неговите златни поколения. Тимът от Амстердам с гениалния Кройф властва в Европа в началото на 70-те с три поредни титли в КЕШ (1970-71, 1971-72 и 1972-73), а последната европейска купа дойде през 1995 г. \"Бяхме близо до съвършенството и продължаваме съвсем заслужено напред. Беше ми приятно да гледам своя отбор тази вечер. Нека да припомня, че \"Аякс\" започна участието си в Шампионската лига още от квалификациите\", каза след срещата треньорът Ерик тен Хаг. Победата се оказа още по-значима, след като се превърна в директен сблъсък между две различни философии. Клубът, който сам развива своите футболисти, надви властелина на Европа, който разчита най-вече на готови звезди. В този случай романтиката победи парите. При това го направи с отбор на средна възраст 24 години. Само през 21-и век \"Аякс\" е спечелил малко над 500 милиона евро от трансфери на свои играчи. Добре дошли в бъдещето Точно това в буквален превод означава името на академията \"Де Тукомст\". Комплексът е много повече от футболна школа - хората в \"Аякс\" го определят като училище. Обучението в него започва още от ранна детска възраст - най-малките групи са от осемгодишни, а статистиката сочи, че 80% от футболистите, които остават до 16-годишна възраст в \"Де Тукомст\", се реализират като професионалисти. Обучението има няколко основни цели, като при осемгодишните то е да ги научи да се наслаждават на футбола, в горната група 8-12 години е изграждането на отборен дух, за 13-16 години е налагане на традиционния холандски стил, а за най-големите е подготовка за първия отбор. Всичко това се прави в неизменната схема 4-3-3. В условията на постоянно променящия се футбол и на наличието на все по-богати отбори \"Аякс\" също реагира. От няколко години в \"Де Тукомст\" децата от школата на ходят на училище в нея, за да не губят време от футболното си обучение. Освен това се залага на метода Монтесори, където деца от различна възраст участват заедно в занятия. Резултатите са видими, като от стартовия състав срещу \"Реал\" общо шестима са израснали в школата на клуба Дейли Блинд, Андре Онана, Нусер Мазрауи, Дони ван дер Беек, Франки де Йонг и Матайс де Лихт. \"В постоянно променящия се футбол ние трябва да реагираме. Сега искаме играчите ни да се развиват по-бързо и същевременно по-рано да са готови за първия тим. Статистиката сочи, че вече много рядко един играч се задържа в Ередивизи до 23-24 години, а обикновено напуска на 20 или 21. Това значи, че на 19 или си готов за първия тим на \"Аякс\", или не\", казва шефът на школата Саид Уали. Стратегията е предложена от Уали и треньора Тен Хаг, като се приема от ключовите фигури в Борда - генералния директор Едвин ван дер Саар и Марк Овермарс. Последните двама са част от отбора, спечелил Шампионската лига през 1995 г. и са примерът за това как \"Аякс\" може да постига успехи с млади играчи. Един си тръгва, друг застъпва \"За нас не е страшно един играч да си тръгне. Важното е да го направи в точния момент. Да устои на изкушението от Англия, Испания или Италия, за да остане в \"Аякс\" още година и да ни помогне да спечелим трофей. Да стане легенда в Холандия\", казва Ван дер Саар. През миналото лято, когато тимът завърши втори в шампионата, седем от основните му играчи бяха свързвани с трансфер извън Амстердам. Тогава Ван дер Саар и Овермарс събират въпросните седем играчи в една от стаите в тренировъчната база. Всеки един от тях е сравнен с легендарна фигура от историята на \"Аякс\", с когото играе на една позиция. Вратарят Онана е сравнен с Ван дер Саар, нападателят Каспер Долберг със Златан Ибрахимович, Джъстин Клуйверт със своя баща Патрик, централният бранител Де Лихт със стълба в отбраната от 70-те години Бари Хулсхоф, Де Йонг с Кристиан Ериксен и т.н. \"Искахме да им покажем, че ние останахме и спечелихме тук. Мисля, че тактиката ни сработи, защото шест от тези седем момчета още са с нас, няма го единствено Джъстин, но той иска да избяга от постоянните сравнения с Патрик, неговата история е по-различна\", каза още легендарният вратар. В Амстердам не се притесняват да загубят играчи, дори напротив - притесняват се да не задържат прекалено дълго някого, защото това може да забави развитието на тези отдолу. Затова и трансферът на Франки де Йонг в \"Барселона\", който ще стане факт от лятото, не се приема като драма. \"Всички се радват за Франки, защото \"Барселона\" е клуб, който споделя нашите ценности. Не само заради Йохан Кройф, но и защото те гледат да развиват младите\", казва Уали. Очаква се да напусне и капитанът Де Лихт, който е само на 19 години, но е в \"Аякс\" от 8-годишен. Той получава шанс преди две години след трансфера на Давинсон Санчес в \"Тотнъм\" за 42 милиона паунда. Колумбиецът е продаден след само 12 месеца в Амстердам, но сделката не е за изпускане, а и никой не иска да забавя развитието на Де Лихт. Впоследствие централният защитник става най-младият капитан в историята на клуба и вторият най-млад играч, отбелязал гол. \"Когато си тръгне, ще сме горди, че сме му дали път. Скаутите, които са го открили на 8 години, ще се гордеят с работата си, както и спортният ни директор Марк Овермарс. Това е философията на клуба ни\", казват от \"Аякс\". И това се случва година след година, а футболната фабрика продължава да работи. \"Това не трябва да спира, трябва да даваме път на следващите. Ако един играч се задържи прекалено дълго, другите не могат да играят - така работим\", казва Ван дер Саар и дава пример с бившия капитан Дейви Клаасен. \"Дейви беше капитан и основен играч, като вече беше на 24. Ние обаче отдавна имахме големи надежди за Дони ван дер Беек, който просто трябваше да играе. Един ден Дони просто му каза \"Дейви, сега е твоето време да си тръгнеш и да дадеш път на другите\". Нашите момчета знаят как се работи тук, всеки един преминава през това и е хубаво, че има приемственост\".", "date": "2019.03.07", "title": "Футболната фабрика, с която \"Аякс\" връща романтиката в играта"}
{"url": "https://www.dnevnik.bg/skorost/2019/03/07/3400491_subaru_puska_na_pazara_v_evropa_purvi_hibridni_modeli/", "text": "Японският производител на автомобили \"Субару\" пуска на пазара в Европа два хибридни модела, беше съобщено на автосалона в Женева, който продължава до 17 март. Става въпрос за класическа хибридна система, която не се нуждае от зареждане от контакта, а получава ток от работата на двигателя с вътрешно горене и генерираната при спиране кинетична енергия. При \"Субару\" комбинация е от двулитров бензинов двигател и електромотор. Системата, кръстена и-Боксер (e-BOXER) на първо време ще се вгражда в новия \"Форестър\" и модела ЕксВи (XV). Тя ще се комбинира с автоматична вариаторна трансмисия и познатото симетрично задвижване на всички колела. Двулитровият хоризонтално разположен четирицилиндров двигател в \"и-Боксер\" има 80% нови компоненти в сравнение със своя предшественик. Той е с мощност 150 конски сили, а въртящият момент е 194 Нм. Електрическият мотор е със 16.7 конски сили. Във \"Форестър\" и \"ЕксВи\" системата предлага три режима на движение - чрез бензиновия мотор, с електромотора или чрез двата агрегата. От място или при ниска скорост само електрическият мотор задвижва автомобила. Изцяло електрическото придвижване е възможно за разстояние до 1.6 км и до достигане на скорост от 40 км/ч. Системата \"и-Боксер\" повишава ефективността в градски условия, и при движение с множество спирания и тръгвания, като икономията на гориво може да стигне до 11% спрямо настоящата 2.0-литрова бензинова версия. Електрическият поддържащ мотор и комплектът батерии са надлъжно разположени. Електромоторът е поставен близо до центъра на тежестта, докато батерията и други компоненти са монтирани над задната ос, предлагайки още по-нисък център на тежестта и по-добър баланс на разпределение на масите между предната и задната част на автомобила. Прототип чертае бъдещия дизайн на \"Субару\" На автосалона в Женева дебютира и новото \"Субару Форестър\". То е с 2 см по-дълго и по-широко от настоящия модел (вече 4.63 и 1.82 м), а междуосието е увеличено с три сантиметра (до 2.67 м). Сред новостите освен хибридното задвижване е система за сигурност, която с помощта на камери открива, ако водачът е заспал или има склонност към заспиване, и сигнализира. В Женева дебютира и миналото фейслифт \"Субару Леворг\". Освен промените отвън колата може да се похвали и преработен 2.0-литров атмосферен бензинов двигател и променено окачване, гарантиращо по-комфортна возия. На щанда на Subaru световната си премиера направи концептуалният автомобил \"Визив Адреналин\" (\"VIZIV ADRENALINE). Това е първият модел на марката, изразяващ новата концепция на дизайна, която предстои да навлезе в бъдеще и в серийните модели.", "date": "2019.03.07", "title": "\"Субару\" пуска на пазара в Европа първи хибридни модели"}
{"url": "https://www.dnevnik.bg/sviat/2019/03/07/3400525_v_aljir_mnogohiliadni_protesti_otvoriha_puknatiti_v/", "text": "Най-големите демонстрации в Алжир от времето на Арабската пролет през 2011 г. постепенно затихнаха след последния уикенд, но се появяват пукнатини сред управляващия елит, дълго време смятан за непобедим. Болният президент Абделазиз Бутефлика предложи в неделя да ограничи срока на мандата си след изборите през април, което \"изпусна част от парата\" на протестите, започнали в края на миналия месец, макар че много студенти и млади хора са все още на улиците. Няколко високопоставени служители от неговата управляваща партия Фронт за национално освобождение (ФНО) се присъединиха към десетките хиляди хора, които излязоха на протест в петък, настоявайки Бутефлика, който е на власт от 20 години, да се оттегли заедно с целия си кръг от приближени. Няколко публични фигури обявиха оставките си в страната, където персоналните промени обикновено стават зад закрити врата. \"Наше задължение в тази страна е да се вслушваме, да се вслушваме и да поглъщаме дълбоката мъдрост, съпътстваща това важно социално движение за бъдещето на нашата страна\", написа на страницата си във \"Фейсбук\" бившият министър Сиди Ахмед Ферухи, обявявайки своята оставка от ФНО и парламента. Оставки в знак на симпатия към протестиращите имаше и в едно от големите бизнес обединения - Форума на бизнес лидерите (с френското съкращение FCE), чийто лидери отдавна са поддръжници на Бутефлика. Сред подалите оставка е неговият вицепрезидент Лаид Бенамор. Той каза, че форумът е изоставил мисията си да помага страната да бъде водена към по-добро бъдеще. \"Посрещането на това предизвикателство изисква и подкрепата на хората, - каза той. - Да се върви срещу волята на нашите съграждани е абсурдно, пълна глупост. То е отказ от нашите ценности и нашата история.\" Отправеният анонимен призив за обща стачка не срещна масова подкрепа, но ръководството е изправено пред нов тест - призив в интернет за \"поход на 20 милиона\" (населението на Алжир е около 40 млн. - б.р.), който да се състои този петък. Малко вероятно е мирните до този момент протести бързо да свалят изпадналия в трудно положение президент. Той е един от ветераните на войната за независимост (1954-1962 г.) срещу Франция, които все още са начело в Алжир - страна, която е сред главните производители на петрол. Но растящият брой на оттеглящите се от неговия вътрешен кръг със задълбочаването на протестите може да направи положението му неудържимо. Това поражда загриженост сред генералите от армията, които имат мрачни спомени от гражданската война, разразила се през 1990-те години. Тогава ислямистите се вдигнаха на въоръжена борба заради решението на военните да анулират изборите, които те неминуемо щяха да спечелят. \"Това не е работа на военните\" \"Тя (армията) засега не се намесва, защото е работа на цивилния управляващ елит да намери изход от забърканата каша. Това не е работа на военните\", каза пенсиониран генерал, пожелал анонимност поради деликатността на ситуацията. \"Но тя няма да приеме римейк на сценария от 1990-те години\", добави той. Алжирската армия ще гарантира сигурността и няма да позволи връщане към годините на кръвопролитието, каза шефът на нейния щаб във вторник. Гаед Салах имаше предвид именно тази война, като каза, че някои партии (без да ги назове) искат Алжир да се върне към \"годините на страданието\". Бутефлика и най-близките му съратници миналата година уволниха десетки генерали, за да отстранят евентуални опоненти сред военните, като преди това предприеха подобни мерки и сред силите за сигурност. Протестиращите отправиха похвали към военните, които останаха в казармите си по време на вълненията. Един бивш министър изрази съмнение дали цялата алжирска политическа система ще бъде разградена, дори и Бутефлика да бъде принуден да напусне властта. \"Хората на Бутефлика несъмнено ще напуснат, но политическата система, основана на консенсус сред управляващия елит, несъмнено ще остане, - каза той. - Не виждам алтернатива на тази система, която, както обикновено става, ще бъде обновена, за да се адаптира към промените и исканията на демонстрантите.\" От години се разпространяват слухове за потенциални наследници на Бутефлика, но не се е появил никой, заслужаващ внимание, който да има подкрепата армията и на елита и да не е над 70- или 80-годишна възраст. 82-годишният президент, който е на поста от 1999 г., потвърди в неделя, че ще бъде кандидат в изборите на 18 април, но като преди това бъде свикана национална конференция за обсъждане на реформи и на нова конституция. Неговото послание бе изпратено с писмо, което подчертава липсата на контакт между президента и младите алжирци, изразяващи своето разочарование в социалните медии. Бутефлика не е говорил публично, след като прекара инсулт през 2013 г. Той остава в болница в Женева за медицински изследвания. Политически източници твърдят, че е придружен от членове на семейството си, включително по-младия му брат Саид - бивш учител и синдикален деец, който е негов съветник: много алжирци смятат, че именно той управлява страната. \"Сигурен съм, че президентът вече не управлява\", каза един от протестиращите. Бутефлика успя да се задържи на власт при протестите от 2011 г., които свалиха редица други арабски лидери, защото Алжир притежаваше значителни резерви в чужда валута, за да увеличи държавните разходи и да умиротвори жителите си. По-възрастните алжирци, все още преследвани от кошмарите на гражданската война, в замяна на стабилност. По-младите протестиращи обаче нямат реална връзка с войната за независимост, която оправдава властовите позиции на престарелите алжирски лидери, и отчаяни от липсата на работни места, са загубили търпение. Европейските държави, за които северноафриканската страна е ценна преди всичко като доставчик на газ и партньор по сигурността в нестабилен регион, като цяло запазват мълчание. Изключение прави бившата колониална метрополия Франция, която призовава изборите да се състоят при възможно най-добри условия. Франция има големи бизнес интереси (в Алжир), а и в нея живее голяма алжирска общност. \"Абделазиз Бутефлика: твърде малко, твърде късно\", писа в редакционен коментар френският всекидневник \"Монд\". Анекдот, разпространяващ се тази седмица в Алжир, обобщава разочарованието от отсъстващия лидер, след като един от неговите помощници представи от негово име кандидатурата му за изборите и се появи съобщение, че е уволнил мениджъра на предизборната си кампания. \"И така, имаме един Бутефлика в болница, втори Бутефлика, който уволнява мениджъра на кампанията си, и трети - който представя кандидатурата му\", се казва във вица. /БТА", "date": "2019.03.07", "title": "В Алжир многохилядни протести отвориха пукнатити в елита"}
{"url": "https://www.dnevnik.bg/sviat/2019/03/07/3400446_bil_klintun_ima_kakvo_da_kaje_za_izborite_no_niama_koi/", "text": "Близо 20 години след като напусна Белия дом, Бил Клинтън все още е търсен за съвет от някои демократи, кандидатиращи се за президент. Но списъкът на желаещите през последните месеци подчертава колко много се е променило влиянието му в партията. Засега никой от ранните претенденти на партията не е имал официална среща с Клинтън. Нито пък жените, които ще се състезават на исторически многоликите първични избори. Вместо това Клинтън говори най-вече с кандидати мъже с малки шансове за номинацията на демократите, включително губернатора на Монтана Стив Бълок, бившия министър на жилищното строителство и градоустройството Джулиан Кастро и бившия конгресмен от Мериленд Джон Дилейни. Клинтън остава един от най-успешните политици на демократите през последния половин век и един от най-активните гласове в икономиката. Но партията е направила силен завой наляво от времето на двата му мандата в Белия дом. Личният му живот, както и незабравените упреци след изборната загуба на съпругата му  Хилари Клинтън през 2016 г . го правят неподходящ съветник за някои от новата група претенденти за президентската номинация. Особено силно е напрежението между семейство Клинтън и сенатора от Върмонт  Бърни Сандърс , който отново ще се бори за Белия дом. Семейство Клинтън обвинява Сандърс, че е отнел подкрепа от Хилари Клинтънв първичните избори през 2016 г. Като оценяват обстановката за изборите през 2020 г., семейство Клинтън не вярват, че Сандърс е способен да победи Тръмп според хора, говорили с тях. \"Мисля, че в определен момент можем да загърбим миналото, но не можем да подминем въпроса за избираемостта\", каза Дейвид Брок, отдавнашен съюзник на Клинтън. Нито една от страните не се опита да прикрие напрежението в дните, откакто Сандърс започна кампанията си за изборите през 2020 г. Когато бе попитан в петък в предаването \"Поглед\" на Ей Би Си дали ще приеме съвет за кампанията си от Хилари Клинтън, Сандърс отвърна: \"Не мисля\". Нямаше и особена топлина между Сандърс и Хилари Клинтън в неделя, когато двамата бяха в Селма, Алабама, за да отбележат 54-ата годишнина от сблъсъците от \"Кървавата неделя\". Бил Клинтън предлага съвети на шепа кандидати, с някои от които се среща в нюйоркския си офис или разговаря по телефона. Когато бившият губернатор на Колорадо Джон Хикенлупър отиде да се срещне с Хилари Клинтън в семейния й дом в Чапакуа, Ню Йорк, бившият президент се върна вкъщи и се присъедини към тях. Кастро, бивш министър на жилищното строителство и градоустройството каза, че е разговарял с Клинтън през януари и е \"получил някои добри съвети\", но не пожела да уточни за какво са си говорили. Други разказаха за срещите си с Клинтън, при условие да не бъдат назовани, за да могат да говорят за личните им разговори. Приятелите на Клинтън казват, че той все още се наслаждава на политическия дебат и отблизо следи ранната подготовка за първичните избори. Но няма особени контакти с някои от по-младите претенденти за Белия дом, като  Бето О'Рурк , а някои негови връстници смятат също да се кандидатират като бившия вицепрезидент  Джо Байдън . Байдън не е имал официални срещи с Клинтън във връзка с кампанията, но двамата обсъждат политически въпроси в продължение на години. Седемдесет и двегодишният бивш президент рядко предлага тактически съвет за това как да се организира кампанията, според хора запознати с разговорите. За него казват, че е напълно наясно, че технологиите и предизборните тактики значително са еволюирали, откакто за последен път се кандидатира през 1996 г. Но известният със словоохотливостта си Клинтън е голям познавач на политиката и предлага съвети как да се отговори на същите икономически очаквания, които подтикнаха много бели гласоподаватели от работническата класа да изберат Тръмп пред съпругата му. Фокусирането на Клинтън върху  белите избиратели от работническата класа  стана обект на подигравки в кампанията на съпругата му през 2016 г., а сътрудници в кампанията се надсмиваха над настойчивостта му да се вложат повече енергия и ресурси с щати като Мичиган и Уисконсин. Висши съветници на кампанията смятаха, че не е нужно да се инвестира мощно в тези надеждни бастиони на демократите, но видяха как Тръмп с малко изпреварва Клинтън в северната част на Средния запад в президентската надпревара. Някои прогресивни политици - макар да са съгласни, че демократите не могат да обърнат гръб на белите избиратели от работническата класа, гледат на по-центристкия подход на Клинтън, целящ отново да ги спечели, като връщане назад към епоха и партия, които вече не съществуват. \"Времената се промениха\", каза Адам Грийн, съосновател на Предизборния комитет за прогресивна промяна - либерална група, подкрепяща сенатора от Масачузетс  Елизабет Уорън , и добави: \"Центърът на тежестта в Демократическата партия и за целия електорат силно се измести в по-популистка посока\". Някои знакови политики на Клинтън, включително Северноамериканското споразумение за свободна търговия (НАФТА) и законът за климата от 1994 г. не са в хармония с преобладаващите нагласи в Демократическата партия. Самият Клинтън призна, че законите за борба с престъпността изостриха проблема с пренаселеността на затворите, особено с чернокожи мъже. Фактите от личния живот на Клинтън създават допълнителна неприятна динамика сред демократите, съперничещи за Белия дом. Сенаторът от Ню Йорк Кирстен Джилибранд, която е подкрепяна от семейство Клинтън през цялата й политическа кариера, каза, че Клинтън е трябвало да подаде оставка заради връзката си със  стажантка в Белия дом . Бившият президент се опита публично да отхвърли упреците й, като каза, че Джилибранд - водещ глас в Сената по въпросите на сексуалното насилие и престъпления, \"живее в различен контекст\". Но съюзниците на Клинтън казват, че раздразнението на семейството срещу Джилибранд е доста силно и отношенията им може да са непоправимо увредени. Сред другите жени, борещи се за номинацията на демократите, които не са се срещали с Клинтън, освен Уорън е и сенаторът от Калифорния  Камала Харис . Сенаторът от Минесота Ейми Клобушар поговори за кратко с Клинтън на погребението миналия месец на Джон Дингъл, бивш конгресмен от Демократическата партия. През 2020 г. не за първи път Клинтън ще остане страничен наблюдател отчасти поради личните си прегрешения. Собственият му вицепрезидент  Ал Гор  се дистанцира от Клинтън в кампанията през 2000 г., стъпка, която някои демократи все още смятат за грешка. Но мненията за Клинтън се промениха и към 2012 г. той се смяташе за едно от най-доверените лица в кампанията за преизбирането на Барак Обама. Възразявайки на онези, които смятат, че сега Клинтън е бреме, съюзник на бившия президент каза, имайки предвид Гор, че кандидати, които са се дистанцирали от Клинтън, показват слаби резултати на избори. /БТА", "date": "2019.03.07", "title": "Бил Клинтън има какво да каже за изборите, но няма кой да го слуша"}
{"url": "https://www.dnevnik.bg/bulgaria/2019/03/07/3400711_kratki_novini_specializirana_akciia_se_provejda_v_kv/", "text": "статия, но е важно да бъдат отбелязани. Борисов отново разговаря с Тереза Мей Разговорът е по инициатива на Мей, която информирала Борисов за напредъка по Брекзит и подчертала важността на предстоящото гласуване на 12 март в британския парламент и решимостта на нейното правителство да договори излизането на Великобритания от ЕС със сделка, включително и за границата с Република Ирландия. Борисов подчертал подкрепата си за осигуряването на плавно и регулирано напускане на Великобритания при запазване на доброто сътрудничество с Евросъюза и на двустранна основа, съобщи правителствената информационна служба. Отсечка от магистрала \"Хемус\" ще е затворена за час утре  Утре от 10 до 11 ч. 5-километрова отсечка от магистрала \"Хемус\" ще бъде затворена и по нея няма да се допуска преминаването на превозни средства. Ограничението е в участъка от 74-ти до 79-ти км край Ябланица и се налага заради извършването на дейности, свързани със строителството на новия участък от автомагистралата. Движението ще се пренасочва по път I-3 Ботевград – Ябланица. \"Движение България на гражданите\" поиска от ЕНП да изключи партията на Орбан Решението бе взето заради противопоставянето на крайно националистическото правителство на Орбан на общата европейска политика спрямо мигрантите, съобщава пресцентърът на партията. Те напомнят, че в края на февруари \"Фидес\" започна и \"безпрецедентна кампания\" срещу председателя на Еврокомисията Жан-Клод Юнкер, който е от ЕНП. \"Движение България на гражданите\" (ДБГ) като член на ЕНП счита за недопустима водената от Орбан външна и вътрешна политика, която е напълно несъвместима с дясноцентристките ценности на ЕНП. ДБГ призовава и останалите български партии, членове на ЕНП, да гласуват  за отстраняването От началото на годината за извършени над 2.7 млн. справки без да е нужен хартиен носител От началото на 2019 г. над 2.7 милиона са извършените служебни справки през централизираната електронна система, за които преди е бил изискван хартиен носител. Това каза председателят на Държавната агенция \"Електронно управление\" (ДАЕУ) Атанас Темелков, който даде начало на 20-ото юбилейно издание на годишната конференция по е-управление. Над 60 основни държавни регистри вече са свързани през централизираната система за служебен обмен на данни между регистрите. Повече от 300 администрации вече достъпват данни от регистри по служебен път, а още над 700 структури са заявили присъединяване към системата. Комисията за защита на конкуренцията проверява \"Такси Максим\" Това става известно от съобщение на регулатора. \"Такси Максим\" се брандира като таксиметрова компания, но на практика не е – фирмата разчита на модела на споделени пътувания, при който всеки може да стане шофьор със собствения си автомобил без да бъде обвързан с договор. По същия начин оперираше и Uber в България, което доведе до спиране на операциите на компанията през 2015 г. - по-малко от година след като тя беше започнала дейност. \"Такси Максим\" работи в България от 2014 г., а компанията е основана през 2003 г. Подобно на Uber компанията не твърди, че е таксиметрова компания, а че разработва \"иновативни технологии за поръчка на такси, които правят услугата по-модерна и по-безопасна\". Тя все пак има лиценз за таксиметрови услуги, но е регистрирала само две коли и един шофьор. В началото на седмицата в отворено писмо браншови организациите на таксиметровите шофьори се обединиха за забрана на фирмата. Проверката по случая \"Ало, Банов съм\" се удължава Toва се налага, защото вицепремиерът Томислав Дончев е изпратил допълнителни документи, съобщи говорителят на прокуратурата Румяна Арнаудова, цитирана от \"Фокус\". Дончев е съобщил, че извършва собствена проверка по случая, изисквал е документи от различни министерства и ги е събрал. Документите, които са в значителен обем, са изпратени още във вчерашния ден до наблюдаващия прокурор в Специализираната прокуратура.", "date": "2019.03.07", "title": "Кратки новини: Отсечка от магистрала \"Хемус\" ще е затворена за час утре"}
{"url": "https://www.dnevnik.bg/razvlechenie/2019/03/07/3400394_muzika_za_porasnali_ljudmil_angelov_i_sofiiskata/", "text": "Световноизвестният композитор Джордж Гершуин, популярната му\"Рапсодия в синьо\", виртуозният пианист Людмил Ангелов и атрактивният диригент Максим Ешкенази със Софийската филхармония - тази неустоима комбинация ще поднесе на поотрасналите деца и техните родители музикално-образователната програма \"Фортисимо фамилия\" на 24 март. Спектакълът, който по традиция ще е в зала \"България\", е част от \"Фортисимо Академия\", която във всеки сезон на програмата организира представление за публиката над 16-годишна възраст в допълнение към детските и тийнейджърските концерти, които целят да запознаят младата аудитория с историята и най-известните произведения на класическата музика. Концертът тази година е посветен на американският композитор Джордж Гершуин и освен \"Рапсодия в синьо\" - произведението, което го превръща в звезда на 25-годишна възраст, ще включва части и от други негови творби като \"Порги и Бес\" и \"Американец в Париж. Актьорите Ана Пападопулу и Валентин Ганев ще представят пред публиката любопитните факти от живота на Гершуин, а мултимедия ще завърши традиционната компилация от музика, история и кадри, посочват организаторите.", "date": "2019.03.07", "title": "Музика за пораснали: Людмил Ангелов и Софийската филхармония представят Гершуин"}
{"url": "https://www.dnevnik.bg/intervju/2019/03/07/3400581_andrei_paunov_rejisyor_filmut_za_kristo_beshe_glutka/", "text": "- Киното се занимава с разказване на истории с картини и ситуации, а не с думи. Не се стремя към конкретен стил. Опитвам се да организирам материала по най-простия и достъпен начин. Ако има някакъв стил, той произлиза оттам. Филмът върви по стъпките на класическите филми на братята Мейзъл – това е кино без интервюта, без глас зад кадър. Просто наблюдаваш и съпреживяваш. - Гледал съм ги достатъчно пъти преди това. Ако трябва да се говори за някаква приемственост между \"Да ходиш по вода\" и братята Мейзъл, то е в един по-широк контекст на американското \"директно кино\" от 60-те и 70-те години. Мисля, че този филм най-много се родее с \"Не гледай назад\" (Dont Look Back) на Пенебейкър, който е портрет на едно турне на Боб Дилън. И с това, което най-много харесвам в документалното кино - парчета реалност, които са сглобени в някаква история. Като литература, да кажем. Без някой да ти спуска готова история, без някой да ти сочи с пръст, да ти обяснява какво да мислиш, как да интерпретираш филма. - Филми се правят по най-различни начини. Визуалният материал винаги е огромен. Освен тези 750 часа записи, които получих, паралелно купувах материал от \"Ютюб\" и от други места. Тръгнах и от това как може да се използва съвременната медийна среда, цялото удавяне в информация и материалът, който е достъпен навсякъде. И от това да се изгради нещо ново. Но ние продължихме да документираме Кристо в Ню Йорк, в Берлин, в Близкия изток. Филмът е симбиоза от всички тези компоненти. - Допирът до подобен човек те учи на много. Особено как да отстояваш мнението си, как да заставаш зад идеите си. Той всеки ден ми казваше: \"Не трябва да даваш възможност на другите хора да формират мнение.\" Така се работи - какво мислят другите няма значение. - Беше като на футболен мач. На прожекцията имаше 5 хиляди души. В Италия филмът се гледа като комедия заради частта с италианската бюрокрация, която много напомня на българската. Хората стават, крещят. По-интересно е как ще тръгнат нещата при разпространението, защото фестивалната публика е едно. Филмът постоянно пътува. Сега е в Хонконг. Но основната ни цел беше голямото разпространение. Нещо, което ме прави много щастлив. На 11 април филмът тръгва по кина в цяла Германия. След това ще излезе в Италия, където разпространението също ще е много добро. През май тръгва в 30 града в Щатите. Следват Полша, Австралия, Швейцария, Австрия. Интересът е огромен, което се дължи на Кристо. Но и за разлика от другите ми филми, това е американски комерсиален продукт. - Точно обратното. Най-трудно е да направиш филм, който да бъде гледан от повече хора. Всеки може да прави филми, които никой не иска да гледа. - Непрекъснато се опитват да махнат тази сесия. Току-що направих първия си игрален филм точно през нея. Но какво да кажа за българското кино? То продължава да се опитва да се случи. Има пробиви, но като цяло всеки е сам за себе си. В което няма нищо лошо - просто сме такива хора. - Работя на свободна практика, така че непрекъснато имам някакви проекти в развитие. За да мога да работя след пет години, трябва да свърша нещо сега. Но и ми беше писнало от киното. Не ми беше интересно и известно време не се занимавах с него. Това действа много добре на душата и на мозъка. Пътувах, правих други неща, четох книги. - Навсякъде е тъмно вечер. Но този проект се случи в много подходящ момент и наистина беше глътка въздух. Особено в посока на това да изляза от Източна Европа, от локалния контекст, който малко ми беше омръзнал. Сега се озовах в съвсем различен свят. Тези три филма бяха един период. В тях има един завършек и вече исках да се занимавам с други неща. Може би заради това известно време не правих нищо. За да човек разбере какво иска да прави, първо трябва да престане да го прави. - Не, чувствам се по-спокоен, защото не съм снимал филм в българската провинция в продължение на две години, което на моменти действа много потискащо. Независимо дали го искаш, или не, един филм е три години от живота ти, през които ти си напълно потопен в него. Когато прекараш толкова концентрирано време в един проект, няма как да не ти се прииска да правиш нещо друго. От тази гледна точка на мен ми беше много приятно и интересно да работя в град като Ню Йорк, където имаш невероятен достъп до таланти, до хора, с които можеш да работиш по съвсем различен начин. Да направиш филм по американската схема за производство за филми, която няма нищо общо с европейската. Всички тези неща за мен бяха свеж въздух. Човек трябва да отваря прозореца, за да влезе малко въздух. Десет години се занимавах с Източна Европа и в един момент си казах: стига толкова, дай нещо друго. - Между двете няма нищо общо. В Европа филмите се произвеждат и никой не се интересува какво ще се случи с тях след това. Животът на един филм е по фестивалите. Никога не се работи на ниво, в което се опитваш да достигнеш до стотици хиляди хора. Моят филм е за Кристо и там вече съществува добре подготвена публика, която има интерес към този продукт. Това беше съществена част от подхода ми при създаването на \"Да ходиш по вода\". През цялото време имах наум, че искам да направя филм, който да комуникира с ужасно много хора. - И аз вече не знам. Пиесата много ми харесваше и започнахме оттам. Но филмът е по мотиви от Радичков, доста е видоизменен. Тъй като още е в производство, не мога да кажа много. Снимките приключиха преди една седмица. Някои неща трябва да се доснимат. Снегът започва да се топи, което създава проблеми... - Това са театрални постановки. Опитвали са се да направят \"Януари\" и в киното, но досега никой не е успял. Пиесата е много сложна и театрална. И е труден материал. Но се надявам, че се получава, защото тя е хубав текст за края на света. - Това съвсем различни занимания. В игралното кино произвеждаш светове. А в документалното имаш някакви светове и трябва да ги интерпретираш. Не съм мислил по въпроса. Не съм свършил още този филм. Може би след това ще мога да кажа. Но се опитвам да се възползвам както от пълната неконтролируемост на документалното кино, където е важно бързо да вземаш моментни решения, така и от пълния контрол в игралното кино. При мен тези два процеса се срещат. Сега имам апетит отново да се хвърля с главата напред в документалното кино. За здравето е полезно да участваш във всички спортове. - Не съм луд на тема контрол. И все пак всички около мен леко се побъркаха. Но аз не се и страхувам. Документалното кино ми е дало умението да скачам надолу с главата от десететажни сгради. Защото знам, че накрая ще отида на монтаж и ще сглобя нещо от всичко това. Опитвам се да тичам след инстинктите си. Но беше и сложно. Трябваше да мина през втори пубертет за много кратко време. - И това го научих от Кристо. Той казва: \"Ще отговоря на всички въпроси, но не коментирам други артисти, религия, и политика.\" - Не съм казвал, че съм убеден, а че се надявам да стане така. Ние всички наблюдаваме този процес на провинциализация на България. Под провинциализация нямам предвид, че хората от провинцията идват в града, а че хората, които случват държавата, го правят на едно много ниско ниво. Същевременно в целия свят напоследък се вижда как най-долните и евтини страсти се използват в политиката по един изключително успешен начин. В България това работи перфектно. Ние много обичаме някой да е грешен, а ти да си прав. Не съм особено позитивно настроен към всичко това. За нещастие България много леко влиза в тези идиотщини, които в момента се случват в цяла Европа и в Америка. - Виждам как хората масово напускат България като през 90-те години. Усещам го по това, че когато се прибера вкъщи и си отворя телефона, няма на кого да се обадя. Но това може и да е плюс. Може би има смисъл цялата държава да се изнесе и после да се върне обратно. - Имам много конкретна идея – 6 месеца нищо няма да правя. Ще пътувам, ще седя някъде, ще гледам как минават облаците и ще си мисля. Голяма част от хората в изкуството стават роби на собственото си произвеждане. Непрекъснато мислиш как да финансираш това, как да осъществиш онова. И никога нямаш време да седнеш и да помислиш какво точно да правиш. Така се вкарваш в коловози, които лично за мен не са интересно пространство. Аз имам нужда да се паля наново всеки път. Така че съм си забранил да мисля за 6 месеца. Е, не мога да гарантирам със сигурност, но това е първоначалният план. - Още докато снимах този филм, знаех, че това никога няма да свърши. Че край ще има единствено моят филм. Това му е хубавото на Белене. Там има безкрайна драма – нещо като \"перпетуум мобиле\". Когато събереш хора с много ниски възможности и много ниско ниво на живот и ги инжектираш с безумни идеи за просперитет, получаваш класически абсурден сюжет. Когато се прибера в България, всеки път чета следващата серия на \"Проблемът с комарите и други истории\".", "date": "2019.03.07", "title": "Андрей Паунов, режисьор: Филмът за Кристо беше глътка свеж въздух"}
{"url": "https://www.dnevnik.bg/evropa/2019/03/07/3400716_gornata_kamara_na_britanskiia_parlament_podkrepi/", "text": "Горната камара на британския парламент, Камарата на лордовете, прие вчера поправка, предвиждаща правителството да договори митнически съюз с ЕС. Това може да изправи премиера Тереза Мей пред нов проблем във връзка със стратегията й за Брекзит, предаде \"Ройтерс\". Горната камара на парламента подкрепи междупартийна поправка в Закона за търговията, предвиждаща правителството да предприеме всички възможни стъпки, за да може Обединеното кралство да участва в нов митнически съюз с Брюксел, след като напусне ЕС. Мей отхвърля варианта за оставане в какъвто и да било митнически съюз, тъй като евроскептичното крило на нейната Консервативна партия е категорично против такава възможност. Самата идея обаче намира подкрепа сред някои от проевропейски настроените сред консерваторите, както и сред опозиционната Лейбъристка партия. Законът за търговията, чийто основен предмет е да бъдат транспонирани действащите търговски споразумения на ЕС с трети страни в двустранни споразумения с Великобритания, се очаква да бъде приет, преди Обединеното кралство да излезе от ЕС на 29 март. Приетата от лордовете поправка може да бъде отхвърлена от избираемата долната камара на британския парламент, Камарата на общините. С тази поправка обаче британските депутати получават възможност да се произнесат по въпроса и тя също така увеличава надеждите на тези, желаещи Брекзит, при който Великобритания да остане тясно свързана с ЕС. През януари стратегията на Мей за излизането от ЕС беше отхвърлена с категорично мнозинство от депутатите и  тя обеща до 12 март  да внесе за гласуване нова, ревизирана версия на стратегията си, макар че според европейските представители в преговорите за постигане на промени в договореностите с ЕС няма напредък. Ако споразумението на премиера за Брекзит бъде отхвърлено отново, тогава депутатите ще получат възможността да гласуват за Брекзит без споразумение и  за отлагане на раздялата с ЕС  за  по-късна дата . /БТА", "date": "2019.03.07", "title": "Горната камара на британския парламент подкрепи митнически съюз с ЕС след Брекзит"}
{"url": "https://www.dnevnik.bg/video/2019/03/07/3388920_kakvo_se_sluchva_sus_starite_sgradi_na_sofiia_video/", "text": "Стотици стари сгради в София се нуждаят от спешни ремонти, за да се съхрани красотата им, но законът не успява да принуди собствениците да вземат мерки. Вчера  Сметната палата излезе с доклад , според който дейностите по опазване и поддържане на обектите на архитектурно наследство в градска среда, извършвани от Министерството на културата и от Националния институт за недвижимо културно наследство, не са ефективни и ефикасни. Изронената мазилка, разрушените покриви, прорасналите по балконите растения и табелите \"падащи предмети\" отдавна са част от градския пейзаж. Вижте как изглеждат някои от красивите стари сгради на столицата днес.", "date": "2019.03.07", "title": "Какво се случва със старите сгради на София (видео)"}
{"url": "https://www.dnevnik.bg/evropa/2019/03/07/3400718_orban_ne_otstupva_pred_ultimatuma_da_promeni/", "text": "Унгария не възнамерява да отстъпи пред ултиматума на председателя на групата на Европейската народна партия (ЕНП) Манфред Вебер до премиера Виктор Орбан да промени националистическите си позиции, ако не иска да бъде изключен от ЕНП, обяви унгарското правителство, цитирано от \"Франс прес\". \"Има нещо по-важно от партийната дисциплина и то е защитата на европейските християнски ценности и спирането на имиграцията. Не можем да отстъпим от това\", написа в \"Туитър\" говорителят на унгарското правителство Золтан Ковач. В отворено писмо до ръководството на ЕНП  Вебер, който е водач на листата й  на изборите за Европейски парламент през май и в това си качество може да замени Жан-Клод Юнкер начело на Европейската комисия, във вторник постави няколко условия за  оставането на партията на Орбан Фидес в ЕНП . Сред исканията му е Будапеща да прекрати незабавно \" кампанията с фалшиви новини  срещу Жан-Клод Юнкер\", който също е член на ЕНП. В тази започнала миналия месец кампания с плакати \"Фидес\" обвинява Брюксел и американския милиардер от унгарски произход Джордж Сорос, че подкрепят незаконната имиграция. В понеделник 12 партии - членки на ЕНП, официално поискаха  изключването или замразяването на членството на \"Фидес\" . Вебер съобщи, че този въпрос ще бъде разгледан на 20 март. Юнкер многократно се е обявявал за изключване на Орбан и партията му от ЕНП, но този вариант не се подкрепя единодушно във формацията. Унгария вече обяви, че кампанията й против Юнкер ще продължи, както е планирано, до 15 март, а след това е предвидена кампания срещу заместник-председателя на Европейската комисия Франс Тимерманс. Сигналите не са окуражаващи Междувременно Вебер заяви. че сигналите от унгарския премиер Виктор Орбан не са окуражаващи, предаде \"Ройтерс\". \"Нееднократно правихме опити да изгладим различията, но Унгария не предприе никакви стъпки или усилия към нас\", допълни той. ЕНП има 217 депутати в 750-местния европарламент и 12 от тях са от \"Фидес\". Според социологическите проучвания се очаква блокът да остане най-голямата парламентарна група и след европейските избори през май, макар и с отслабени позиции, отбелязва \"Ройтерс\". \"Ние сме Европейската народна партия, партия, която отстоява ценностите и основните си убеждения, и няма да позволим на никого да разруши това. Не става въпрос за брой депутати, а за ценности\", подчерта Вебер. /БТА", "date": "2019.03.07", "title": "Орбан не отстъпва пред ултиматума да промени националистическите си позиции"}
{"url": "https://www.dnevnik.bg/na_put/2019/03/07/3400385_put_kum_krusta_otkus/", "text": "Когато баща ми ме оставя на разклона за \"Шипка\" рано сутринта, слънцето тъкмо наднича зад билото на хоризонта и посяга към върховете на дърветата. Поемам на стоп от родното Габрово към Кръстова гора. От набраздените поли на Балкана към предвечните върхове на Родопа планина. Тази нощ, с Божията Воля, ще посрещна Кръстовден горе, заедно с хилядното множество.  Дни наред е валяло из ведро. В Пловдив, Нощта на музеите се удави в калните реки на пороя. Репортажите по телевизиите показваха закъсали коли, угрижени лица и малки бедствия в целия регион. Снощи си помислих, че е по-разумно да не тръгвам. След това си спомних историята от Евангелието на Матей. Господ Иисус Христос разпуска народа след проповед и се качва в планината, за да се помоли Сам. Сетне се връща, ходейки по вода към кораба, в който са апостолите. С вяра Петър тръгва също по водата, за да Го посрещне, но на средата пропада в уплах поради силния вятър и започва да потъва. Христос го спасява с думите: \"Маловерецо, защо се усъмни?\". * * * \"Да бъде Божията Воля!\", това си мисля с вдигнат палец на шосето към връх \"Столетов\" в ранното утро на 13-ти септември. За трети път отивам на Кръстова гора. Предните пъти бяха все с перипетии. Преди две години на Възкресение поех от Варна към Родопите. По тесния път между Асеновград и Смолян се бяха свлекли камъни. В последните километри преди манастира, в които вървях пеша, пък ме дра обилен дъжд, напоил раницата и костите ми. Миналата година в нощта преди Кръстовден се напихме с приятели в Пловдив. Рано сутринта се прибрахме в София. Събудих се на обяд с киселини и главоболие и чак тогава се сетих за празника. Обадих се на приятелка, която се съгласи да тръгнем веднага, макар и по никое време. Пътувахме с влак, автобус и коли на стоп. Стигнахме по тъмно и целунахме Кръста. Върнахме се до ЖП гарата в Пловдив с такси. Качихме се на нощния влак. На другия ден бяхме на работа. Винаги е било \"Да бъде Божията Воля!\". Преди всяко пътуване, а всяко пътуване е път към Неизвестното. Преди всяко начало и всяко начинание към Истината. Сега пак е така. Имам само тиха раница на гърба си. В нея – една суха фланелка. Палатка, спален чувал, шалте – всичко остана в софийската ми квартира. Не знам къде ще спя. А сега в самото начало, стопът като идея, както винаги ме екзалтира и ужасява. Да бъде Божията Воля. *** Взима ме Дя’о Георги. Така се представя той. Говори по-бързо, отколкото кара. Аз съм доволен от това и го слушам. Бил е пилот на хеликоптер. Разказва ми за различни спасителни операции из планините – ранени или мъртви парапланеристи, нападнати от мечка туристи, ухапани от змии, ужилени от пчели Горе на върха пием горчиво кафе и слизаме в другата половина на България. Гледам прекъснатата линия отпред, полетата встрани и щастлив от пътя се унасям. *** Събуждам се в Пловдив, където Дя’о Георги ме оставя. Водата се е оттекла и градът е забележителен, както всеки път. Със своите гари, светли калдъръми и \"жини\". Вървя и си свиркам; пия бира в парка; в заведенията на \"Капана\" седят артистични млади хора и водят интересни разговори за снощни събития, над главите им има красиви хартиени фенери във всякакви цветове; ям гигантски дюнер от Главната (завивам си още един за горе). Следва съвършено случайна среща със семейството на другар, когото не съм виждал цяло лято. Той е с новородената си дъщеря, която е просто прекрасна. Светът и Леа са еднакво малки, но Леа очевидно е по-голяма, защото светът е в очите ѝ. Очите на бебе, които ти дават всичко, целия свят. Много яко! Взимам такси от центъра (защо!? – поривите ми явно са ирационални), което ми взима десет лв. до изхода за Асеновград. Казвам на възрастния шофьор, че не е справедливо и че така правят в София, но не показвам журналистическата си карта. След кратък престой на подходящото оширение, колкото да ми мине, ме качва здрав мъжага, който преди години е бил на мисия в Кербала. Нямам време да го разпитвам, защото след минути ме сваля на околовръстното преди Асеновград. Влизам пеша в града. Вече ми е леко. По пътя съм. Ходя по прашната периферия на шосето и стопирам. Харесвам това място. Правил съм кинофестивал тук. Харесва ми, че в Станимака местните ходят бавно, че Родопите са видими и предстоящи. Качвам се на автобус за Смолян. Тромавата машина се вие по тесните завои нагоре, а аз зяпам планината. С отстъпването на светлината, рътовете потъмняват. Облаци на кълбета или на хаотични бели пари са се набучили на по-острите ръбове. Тънки пътища се прокрадват през зеленината ниско долу и сноват като червеи след дъжд. България е хубава. Вече ми е леко. По пътя съм. Преди десет дни се прибрах от Азия. Летях през деня. Други пъти съм кацал все по тъмно. Тогава обаче бях залепнал за илюминатора и наблюдавах бреговете и езерата, китните баири, старинните борове и хижи, белите стада (с овчарското куче), самотните коли (накъде ли са тръгнали?), подредените градове (отгоре всичко е някак изумително подредено), разхвърляните къщи и кантони преди Големия град, Витоша, смога и сградата на терминала По прозорците на небесни кораби, влакове и автомобили всички въздишаме и обичаме България. *** Слизам на Юговското ханче. Оттук насетне нямам друг избор освен да стопирам. Почва решително да се стъмва. Взима ме още първата кола. Младо семейство от Троян, което живее и работи в София. Настанявам се на задната седалка до малката Ивайла, която държи таблет и громи лошите, взряна в дисплея. И от време на време се обажда сърдито: – Не свършиха ли тия завои!? – Ивайла, знаеш ли, че сега минаваме през село Югово – казват, че навремето тук имало голям огнедишащ змей, който откраднал за жена най-красивата девойка? – Змей!? – малката зарязва таблета и ме гледа с грамадни очи. Майка ѝ се обръща към мен, а баща ѝ ме стрелка в огледалото за обратно виждане. – Змей, който обаче бил съсечен от най-силния юнак в селото – поглеждам родителите ѝ отпред – И най-умния! Преди Лъки свиваме наляво за Борово – последното село преди Кръста. Малко преди табелата обаче ни спира млад полицай. Колата остава тук. Нагоре било пълно. Чувам изнервени хора, които недоволстват. Предлагам на спътниците да им помогна с багажа, но те предпочитат да изчакат тук и по-късно, когато полицаите ги няма, да тръгнат с колата нагоре. С Ивайла си даваме пет точки, раницата ми наново натежава приятно на гърба и аз отново крача. *** На площада в Борово е очаквано оживено. Местните стоят в кръчмата и наблюдават пристигащите. Пред селмага се вие опашка. Изнесената навън скара цвърчи и насища въздуха с апетитна развала. Отиващият си ден храни цяла годинa. Наясно съм, че до манастира има около 7 км. Вече съм го вървял. Сега ми трябва само шише вода и челникът в раницата да оправдае името си. Когато от главата ми лумва сноп светлина и прогонва част от мрака пред мен, си казвам, че всичко хубаво предстои Хората са оставили колите си и напредват бавно с родопски одеяла на ръце. И с какво ли още не: палатки, дамаджани и деца; сгъваеми столове, вързопи храна и подрънкваща посуда; с вяра, надежда и любов – колкото стигат силиците. Подминавам всякакви люде от всички възрасти: баби и дядовци, които отказват помощ за товарите; момче и момиче, хванати за ръце; и много видимо болни хора, които търсят изцерение. След всеки завой се пита: \"Колко още?\" и някой в тъмното отговаря: \"Има, има\". Процесия на тихите вярващи. В края наклонът става по-голям, дори младите колена болят. Гърдите се задъхват. \"Има, има \" *** Отворената порта на манастира \"Св.Троица\" се минава с прекръстване. На поляната разхвърляни палатки с мъждукащи светлинки вътре. Хора на найлони и дюшеци, завити с няколко ката, лежат на студената земя под звездното небе. \"Спокойно – казват – тук никой никога не се разболява.\" Болните оздравявали, било въпрос на вяра. Преобличам си залепналата на гърба в пот фланелка. Слагам си халтаво яке. Студено е, но се търпи. Изяждам втория дюнер почти ведно с хартията. Всички чакат литургията малко след полунощ. Отивам в стария храм. Вратата проскърцва знаменателно. Вътре е филм. На дървените пейки покрай стената са насядали стари жени. До една спят с опрени глави о мазилката, в шепи или в съседното тяло. Похъркват, пръхтят с беззъби уста, проиграват крайници в съня. Топло е. Въздухът е спарен от общото дихание. До вратата будна жена на стол и малка маса мълчаливо продава свещи. Разни богомолци се разминават около аналоите и свещниците. Пристъпвам напред. Там е малко чудо. Току пред царските двери, на закъсана постелка спи дете. Загащено високо, с плетен на ръка пуловер, с румени бузи. То спи. Ангел сред старите жени. То спи, а Той го наблюдава от Разпятието. Пламъчетата хвърлят нюанси от восък по лицата. *** Литургията е Божествена. По целия склон и по стълбите между манастирската част и новия храм \"Покров на Пресвета Богородица\" е пълно с богомолци. *** След нейния край мълчаливо множество се запътва към Христовия кръст на хълма. Сияещият кръст в небето и по шлемове и щитове, с който Св. Константин победил. Животворният Кръст, който Св. Елена намерила, а архиепископ Макарий вдигнал над главата си и раздвижил във всички посоки пред народа. Кръстът, който император Ираклий върнал от персийския плен обратно в Йерусалим, като бос и в прости дрехи, по примера на Спасителя, износил през портата на Голгота. Кръстът – привидно най-позорната смърт, превърнала се в най-великата победа над смъртта. *** Три през нощта. Навсякъде спят хора: в хотелската част на манастира; по пейки, палатки и коли; в спални чували на тревните площи между дърветата. Разхождам се по стълбите край петнайсетте параклиса на апостоли и евангелисти между Храма и Кръста. Заставам пред този на Св. Петър. Спомням си онова: \"Маловерецо, защо се усъмни?\". Влизам. Няма никой. По стените – библейски сцени от живота на апостола. Онзи, който при вида на раздраните мрежи, пълни с риба, падна в нозете на Иисус и извика: \"Отиди си от мене, Господи, понеже аз съм грешен човек!\". Онзи, който пръв изповяда Христос, Синът на живия Бог. Онзи, който, желаейки да защити Господа, в Гетсиманската градина извади нож и отряза ухото на слугата. Онзи, който три пъти се отрече и плака горко, и горещо се покая. Онзи, който получи прошка и чу: \"Паси Моите овци!\". Онзи, който на Петдесетница говореше на множеството, а огнените езици бяха върху всички. Онзи, който нямаше сребро и злато за хромия пред храма, но с вяра и с Името го излекува. Онзи, който пръв отвори вратата на вярата за езичниците, като кръсти римския стотник Корнилий и домашните му. Онзи, който се отказа да избяга от Рим при гоненията на Нерон, върна се и пожела да бъде разпнат с главата надолу, счел себе си недостоен за еднаква смърт със Спасителя. \"Къде отиваш, Господи?\" Камъкът, на който беше съградена Църквата, с обещанието, че портите адови няма да ѝ надделеят *** Вратата се отваря и влизат няколко души. Циганско семейство от Аксаково. Бащата е възрастен мъж, около шейсетте, макар циганите често пъти да изглеждат по-възрастни, отколкото в действителност са. Правил е тия деца на жена си приблизително през десет години. Малката е на около пет, с розово якенце, държи зацапана кукла. Гледа ме с големи гурелясали очи, докато разговаряме с другите. По-голямата щерка е тийнейджърка и също ме зяпа. Мене ми е нещо неудобно от това. Тя е в онази деликатна възраст, в която момичето започва да става жена. Синът изглежда мой набор. Постоянно си духа в събрани шепи и вика: - 'Ногу студену вънка! - Много! – казвам – Айде, настанявайте се! Ще попръцкваме и ще се греем! Смеят се. Пътували с колата, идвали всяка година. - Обичаме Бога. – казва досега мълчащата жена. - 'Ногу студену вънка! – казва младият циганин. Вадят одеяла и лягат. Аз сядам на пода и опирам гръб на стената вдясно от вратата. Девойката ме гледа в тъмното, легнала на една страна. По едно време синът става с шишенце елей, гепено незнайно от къде, отива до прозореца и налива малко в кандилото. - Да има за нущеска! – шепне. Аз го проследявам със светнали котешки очи в тъмното, докато се връща на мястото си. - Ей, брате, много студено вънка, а? - шепна. - ‘Ногу! - чува се в тъмното от него. Бащата е прегърнал момиченцето, а то е прегърнало куклата. Някой хърка. Тази нощ ще се топля под този покров с циганското семейство от Аксаково. Вдигам очи. Насреща ми – Вседържител и Богородица с Младенеца (Пътеводителка). Хъркането спира. Тишина. Чуват се само вярващите сърца. \"Господи Иисусе Христе, прости ми, като Благ и Човеколюбец, каквото съгреших днес с мисъл, слово или дело. Дай ми мирен и спокоен сън. Изпрати ми Твоя верен ангел–пазител, който да ме закриля и пази от всяко зло, защото тъкмо Ти си пазител на душите и телата ни и на Теб, на Твоя безначален Отец и на пресветия, благия и животворящ Твой Дух – в едно същество прославян Бог – отдаваме слава, чест и поклонение сега и всякога и во веки веков! Амин!\" *** Когато на ранина се събуждам, циганите още спят. Ставам и се оглеждам. Над мястото, на което съм седял, е изографисан Архангел Михаил – моят именен светия и небесен покровител. Главата ми цяла нощ е била между Меча и Писанието. Излизам навън. Мога само да благодаря за този изгрев.", "date": "2019.03.07", "title": "Път към кръста (откъс)"}
{"url": "https://www.dnevnik.bg/sport/2019/03/07/3400738_grigor_dimitrov_se_otkaza_i_ot_mastursa_v_indiun_uels/", "text": "Григор Димитров се е отказал от участие в мастърса в Индиън Уелс, съобщава  \"Тенис кафе\" , като цитира мениджъра на тенисиста Георги Стоименов. Причината отново са болки в рамото. Българинът, който  е 28-и в света , вече пропусна турнирите в Ротердам и  Акапулко  заради травмата, но се очакваше да се завърне на корта за надпреварата в Индиън Уелс. Димитров се подготвяше за осмото си поредно участие в Индиън Уелс, който е един от най-неудобните му турнири. Досега българинът не е преминавал третия кръг и дори не е успявал да запише две поредни победи в надпреварата. Дебютът му беше през 2012 г., когато отстрани Иван Додиг в първия кръг, а във втория отстъпи пред Давид Ферер. В следващите си три участия Димитров отново си тръгна след втория си мач, като записа загуби съответно срещу Новак Джокович, Ернестс Гулбис и Томи Робредо. Миналата година Димитров отпадна още след първия си мач след загуба от Фернандо Вердаско и сега трябваше да защитава само 10 точки за ранглистата. За последно българският тенисист игра на Australian Open, където  отпадна в осминафиналите след загуба от американеца Франсис Тиафо . Димитров има само седем мача през 2019 г., като записа пет победи и две поражения. Другата му загуба беше от Кей Нишикори в четвъртфиналите в Бризбейн.", "date": "2019.03.07", "title": "Григор Димитров се отказа и от мастърса в Индиън Уелс"}
{"url": "https://www.dnevnik.bg/sport/2019/03/07/3400722_lebron_djeims_izprevari_maikul_djordan_vuv_vechnata/", "text": "Звездата на \"Лос Анджелис лейкърс\" Леброн Джеймс излезе на четвърто място във вечната класация на най-добрите реализатори в историята на НБА. 34-годишният баскетболист изпревари легендарния Майкъл Джордън, след като отбеляза 31 точки при тежка загуба от \"Денвър нъгетс\" с 99:115. Джордан има 32 292 точки, а Джеймс вече е с 32 311. Пред звездата на \"езерняците\" са само Кобе Брайънт с 33 643 точки, Карл Малоун с 36 928 и рекордьорът Карим Абдул-Джабар с 38 387. \"От всички неща, които съм правил в кариерата си, това се нарежда на върха заедно с шампионските пръстени. Като дете от Акрън, Охайо, което имаше нужда от вдъхновение и положително влияние, за мен Джордан беше човекът\", заяви Джеймс след мача. \"Гледах го отдалеч, исках да бъда като него, исках да правя неговите стрелби, да нося неговите кецове. Исках в даден момент децата да подражават на мен, както на Джордан\", каза още той след емоционалната вечер в \"Стейпълс сентър\". Джеймс добави седем борби и седем асистенции към точковия си актив, а \"Лейкърс\" беше на път да направи забележителен обрат срещу един от най-силните обори в лигата през този сезон. \"Езерняците\" изоставаха с 23 точки в средата на третата четвърт, но в началото на четвъртата съкратиха пасива си до едва две точки. Джеймс можеше да изведе своя напред напред, но пропусна тройка при 87:89. Устремът на домакините беше спрян от Гари Харис, който вкара две тройки и направи две успешни поднасяния в рамките на минута и половина. Това даде аванс от девет точки на \"Девнърс\", а в оставащите пет минути гостите дори успяха да увеличат преднината си. \"Лейкърс\" допусна четвърта порена загуба и десета в последните си 13 мача. Шансовете на \"езерняците\" да се класират за плейофите вече са нищожни. Те имат 30 победи и 35 загуби, като изостават с цели седем победи от \"Лос Анджелис клипърс\" и \"Сан Антонио спърс\", които заемат последните две места в зоната на плейофите. \"Денвър\" е на второ място в Западната конференция, като продължава гонитбата с шампиона \"Голдън стейт уориърс\". \"Златните буци\" имат 43 победи и 21 загуби, а \"воините\" са с един успех повече и едно поражение по-малко.", "date": "2019.03.07", "title": "Леброн Джеймс изпревари Майкъл Джордан във вечната класация по точки"}
{"url": "https://www.dnevnik.bg/bulgaria/2019/03/06/3400425_pone_6_vuzrajeniia_i_mnojestvo_vuprosi_okolo_planovete/", "text": "Н амерението да се построи 8-етажна офис сграда  с две подземни нива в центъра на София на ул. \"Кузман Шапкарев\" 3, съвсем близо до Народния театър \"Иван Вазов\" е предизвикало досега 6 възражения. Срещу  плана  до момента са всички институции, които имат имоти в съседство, сред които Софийският университет, министерствата на отбраната и на транспорта. Против високото строителство е и обединение на граждани, чиито имоти са наблизо. Възражение е внесено и от Съюза на архитектите. Предстои и общината в район \"Средец\", която притежава сграда недалеч, да изрази писмено становище по проекта. Това научи \"Дневник\" от районната община, където проектът за строителството на 8-етажната сграда е постъпил за съгласуване и събиране на мненията на собствениците на имоти в съседство. Все още се чакат становища на някои от засегнатите, за които още не е изтекъл 14-дневният срок за мнения. След това цялата документация трябва да се подаде до общински експертен съвет в Столична община, там да се реши кои от възраженията да бъдат взети предвид, да се коригира евентуално първоначалният внесен от инвеститора план и той отново да бъде обсъден от засегнатите. Ако някой от собствениците на съседни имоти отново не е удовлетворен, би могъл да отнесе въпроса до административния съд. Колко етажа – 6 или над 8? Възможността за ново строителство на терена е заложена още през 2015 г. - с одобряването на Подробен устройствен план за централната \"Зона А\", район \"Средец\". От него се вижда, че имотът е отреден \"за офиси\" и се намира в Зона за обществено обслужващи дейности. Одобреният подробен устройствен план според документите в район \"Средец\" предвижда на това място да има сграда до 6 етажа. По неофициална информация от архитекти, запознати с работата по плана, преди години дори първоначалните идеи са били да се допусне най-много пететажна сграда. През 2017 г. на базата на този план е издадена заповед, с която се допуска изработване на проект на сграда, която да се построи на мястото. Внесеният за съгласуване в общината в \"Средец\" проект обаче не е за сграда нито на пет, нито на шест етажа. Планира се 8-етажно строителство и един подпокривен етаж, който се изключва от регулациите по закон, тъй като скосението на покрива е над 45 градуса. За да се разреши високото строителство, собственикът на имота е внесъл предложение и затова се искат становищата на съседите. Колко дълбоко ще се копае и какво става, ако има археологически находки Друго, което не съответства на първоначалния подробен план за застрояване, е сградата да има толкова дълбоко подземни нива. Всъщност планът изобщо не предвижда подземни нива. Според внесения проект обаче се предвижда под целия терен да има две подземни нива, вероятно предназначени за паркинг или гаражи. Каква е котата на тези нива обаче в наличните в район \"Средец\" документи не се казва. Така и експертите не могат да отговарят колко дълбоко ще се копае при строителството. Имотът попада в територията на обект с национално значение – историко-археологически резерват \"Сердика – Средец\". Навсякъде в района има пластове археологически нива. Въпреки това и макар да няма как строителството да се осъществи без сериозни изкопи, Националният институт за недвижимо културно наследство на практика дава първоначално одобрение за бъдещия строеж. Мнението на института е, че строителството трябва да е през цялото време в присъствието на археолог. Но няма отрицателно становище или изискване за вида и дълбочината на изкопите. Министерството на културата пък е отредило преди на терена да започне строителство да се проведе пълно спасително археологическо проучване. Не става известно обаче какъв ще е подходът при евентуално намиране на находки. А историческите сгради  Новата сграда ще бъде на мястото на досега съществуваща триетажна къща. Тя е строена през 1924 г., а видът й наподобява необароковите сгради. До 2008 г. е била паметник на културата, но малко след като е придобита от сегашния собственик, защитата й е била свалена. \"Тъй като е променяла многократно функцията си в нея са извършвани редица преустройства, тя е загубила автентичността на плановата си схема... Частично е нарушена автентичността на първоначалния обем, тъй като са съборени част от домакинските помещения към двора. Представителна е единствено уличната фасада, която е подчертана с еркер. Унищожена е пластичната украса на сградата\", се казва в протокола от 15.05.2008 г. на експертен съвет към Национален институт за паметници на културата (НИПК), с председател неговия директор арх. Георги Угринов, съобщи \"Капитал\". Затова и статутът й бива свален. Макар в проекта за бъдещата офис сграда да не се споменава изрично, че къщата ще бъде съборена, тя не фигурира като обект в бъдещия проект и се разбира, че ще бъде премахната. Експерти в район \"Средец\" подозират, че не се посочва изрично премахване на къщата, за да може при новото строителство да не се спазят предвидените по закон отстояния от съседни постройки. Улица \"Кузман Шапкарев\" е широка малко над 5 метра. Срещу планираната висока нова постройка е сградата на министерството на транпорта, която е с еркери. Така двете високи сдания сериозно ще се приближат едно до друго и ще се създаде усещане на пешеходците, че се движат в тунел, коментират архитекти. Историческият център Макар статутът на досегашната къща като единичен паметник да е бил свален преди години, тя остава част от груповия паметник със защита – \"зона на исторически развилия се обществен градски център\". Експертите се питат къде ще останат свидетелствата за този исторически градски център и как той ще се запази с допускане на подобни строежи. И са изненадани от решението къщата на \"Кузман Шапкарев\" 3 да не бъде защитена поне като част от този групов паметник. Евентуалната бъдеща висока офис-сграда не само ще \"задуши\", но и ще застраши стабилността на намиращи се в непосредствена близост къщи, които са индивидуални паметници на културата. От Софийския университет \"Св. Климент Охридски\" посочват в своето възражение, че сградата, която те притежават и която е паметник на културата, е с нестабилни основи. Това се констатирало и от обследване, с което те разполагат. Така евентуално дълбоко разкопаване и оформяне на двете подземни нива на новия строеж, сериозно би застрашило къщата, собственост на университета. От район \"Средец\", които са собственици пък на друга къща-паметник на културата в непосредствена близост – тази, в която сега е заведението \"Синият лъв\", също смятат, че новият обект ще наруши облика на тази част от центъра на София. И ще напишат становище по проекта. Инвеститорът Според публикация на \"Капитал\" сградата и теренът под нея на \"Кузман Шапкарев\" 3 са собственост на фирма \"Тулекс\". Тя е на Пламен Илиев, бивш общински съветник от преди Йорданка Фандъкова да поеме поста кмет на София. Навремето Илиев е бил приближен на Стефан Софиянски, но впоследствие се отцепва в групата \"Демократи за София\". Името му се свързва с редица имотни сделки. След като напуска общината, Илиев се заема с бурна строителна дейност - негови фирми участват в изграждането на Бизнес център \"Хемус\" до хотел \"Хемус\", 11-етажен блок на входа на \"Южния парк\" и др. Той държеше и акции в борсовия балон \"Енергони\", който по-късно фалира. Пред \"Капитал\" Илиев коментира, че се е спрял на това новата сграда да има осем етажа, защото след тази височина противопожарните изисквания стават много тежки и инвестицията нямало да е рентабилна.", "date": "2019.03.07", "title": "Поне 6 възражения и множество въпроси около плановете за нова офис сграда до Народния театър"}
{"url": "https://www.dnevnik.bg/gradska_sreda/2019/03/07/3400742_spored_shefa_na_smetnata_palata_zakonut_ne_prechi/", "text": "Столичната община е имала възможност да запази всички разрушени сгради, които са паметници на културата, но не е предприела никакви действия. Това заяви председателят на Сметната палата Цветан Цветков в ефира на \"Нова телевизия\". По думите му има законова възможност общините да предприемат принудителни мерки за собствениците на архитектурни обекти с културна стойност, ако не полагат грижи за тях. \"Нормативната база не пречи да се спасяват от държава и община архитектурни недвижими културни ценности. Това става чрез заповед на министъра на културата или на кмет за създаване на законна ипотека върху застрашен имот - културно наследство\", акцентира Цветков.Той добави, че обикновено тя е в полза на държавата или общината и покрива всички разходи, за да се запази съответният имот, ако собственикът му не го пази. Председателят на Сметната палата каза, че старите квартали в София могат да бъдат реставрирани, но вместо това те се рушат, и отрече, че одитът, който излезе преди дни, е политически мотивиран и свързан със случая \"Ало, Банов\". Цветков каза, че 4.5 хил. паметника на културата не могат да бъдат опазени заради бездействието на държава и общини и че регистрацията на имот като културна ценност се прави, за да се избегне данъчно облагане. Според  проверката на Сметната палата  все още няма определени режими за опазването на 93% от ценните сгради, а за година са проверени под 1% от всички сгради в страната. Издадени са и 15 препоръки към Министерството на културата и 6 към Института по недвижимо културно наследство. Министерството на културата  излезе с отговор на одита  и обяви, че е разработен проект за Национална стратегия за развитие на културата за периода 2019 - 2029 година, който бил на обществено обсъждане. Имало и предвидено гледане на проект за поправка на Закона за културното наследство, с който се предлага \"въвеждането на извършване на оценка на въздействие на инвестиционни проекти върху недвижими културни ценности с категория \"световно значение\". Разглеждането му е планирано за май месец.", "date": "2019.03.07", "title": "Според шефа на Сметната палата законът не пречи сградите паметници да бъдат запазени"}
{"url": "https://www.dnevnik.bg/photos/snimka_na_denia/2019/03/07/3400524_snimka_na_denia_kakvo_ne_vijdame_pri_svruhzvukov_polet/", "text": "Американската космическа агенция НАСА успешно тества усъвършенствана фотографска технология, позволяваща заснемането на ударните вълни при движението на свръхзвукови самолети.", "date": "2019.03.07", "title": "Снимка на деня: Какво не виждаме при свръхзвуков полет"}
{"url": "https://www.dnevnik.bg/sviat/2019/03/08/3400045_mejdu_visochestvo_i_velichestvo_ili_kakvo_shte_pravi/", "text": "Руският министър на външните работи Сергей Лавров проведе на 4 март преговори едновременно в две страни от Персийския залив - Катар и Саудитска Арабия. Доха и Рияд вече година и половина не поддържат дипломатически отношения и ревниво следят за външнополитическите контакти един на друг. Така в хода на подготовката на визитата на руския президент Владимир Путин в Саудитска Арабия се оказа, че едновременно искат да го видят и в други монархии от залива, в частност в Катар. Датите на визитата в Рияд и Доха обаче все още не са определени - както отбелязват източници на \"Комерсант\", дневният ред на срещите на върха засега просто няма с какво да бъде запълнен. Може ли да се поправи ситуацията, разяснява кореспондентката на \"Комерсант\" Мариана Беленкая. Битка за визита на високо равнище В програмата на Сергей Лавров са визити в четири страни от Персийския залив: Катар, Саудитска Арабия, Кувейт и Обединените арабски емирства (ОАЕ). Вчера министърът проведе преговори в Доха и Рияд. Графикът на обиколката изглежда като опит да се изградят мостове между съседите съперници. Припомняме, че през лятото на 2017 г. Саудитска Арабия, ОАЕ, Египет и Бахрейн прекъснаха дипломатическите си отношения с Катар, като едновременно прекъснаха транспортните връзки с тази страна и й обявиха икономическа блокада. Всички опити да се помирят противниците засега удряха на камък. \"Ако се съди по реториката, която си разменят страните на политическо ниво, не се очертава прогрес. Но има развитие по въпроса\", каза пред \"Комерсант\" експертът от Руския съвет по международни въпроси (РСМВ) Юрий Бармин. \"Така ОАЕ отмениха забраната за посещение на катарски кораби в пристанищата си, а катарците присъстваха на военни учения в Залива. Правят се изказвания и за възможна помощ от ОАЕ за провеждането в Катар на Световното първенство по футбол през 2022 г. Очаква се по случай турнира да бъде отворена границата със Саудитска Арабия. Но засега всичко е доста несигурно.\" Русия, както и другите играчи, имащи интереси в Персийския залив, е заинтересована от възстановяването на контактите между Доха и съседите й. Руските дипломати отбелязват обаче, че страните в конфликта трябва сами да го уредят. Преговорите в Катар започнаха за Сергей Лавров със среща с емира Тамим бин Хамад ал Тани. Руският външен министър му предаде \"приветствия и най-добри пожелания\" от Владимир Путин. В Доха очакват руския държавен глава. Поканата на катарската страна отдавна е предадена и приета. Основната интрига е дали тази визита ще съвпадне в анонсираното пътуване на Владимир Путин в Рияд. Предполагаше се, че тя ще се състои още в края на миналата година, това обаче на се случи. \"Президентът на Русия беше поканен от Негово височество емира на Катар да посети страната ви и той прие тази покана, както и поканата на редица съседни страни. Кога ще се състои тази визита предстои да се определи от протоколните служби на двете страни\", заяви Сергей Лавров на пресконференция в Доха. На въпроса на журналистите за визитата в Катар и за това дали тя ще съвпадне с посещения на други страни от региона министърът отговаряше неохотно. В Саудитска Арабия този въпрос не се е обсъждал публично. Не е сигурно, че арабските партньори на Русия ще възприемат позитивно едновременната визита на президента в Рияд и Доха. Дори и сега според сведения на \"Комерсант\" саудитците доста болезнено се отнесоха към това, че Сергей Лавров пристигна в Саудитска Арабия от Катар. \"Цялото сътрудничество се върти около футбола\" Според официалната информация Русия и нейните партньори от Персийския залив сега съгласуват графика на държавните глави. Но проблемът е в това, че ще бъде трудно да се запълни дневният ред на преговорите на най-високо равнище както в Рияд, така и в Доха. На пръв поглед картината на взаимодействието на Москва със страните от региона изглежда оптимистично. Търговският обмен нараства средно със 7-10 процента на година, осъществява се постоянен обмен на делегации. Така Катар и Руският фонд за преки инвестиции (РФПИ) чрез съвместен инвестиционен фонд вече са вложили повече от 2.5 млрд. долара в руски проекти. През септември катарският фонд \"Катарска инвестиционна агенция\" сключи сделка за придобиване на 18.93 процента от акциите на компанията \"Роснефт\". В Русия се надяват, че инвестициите ще се увеличат. Миналата година руският министър на енергетиката Александър Новак заяви в интервю за канала \"Россия 24\": \"Москва и Доха обсъждат съвместни проекти на стойност 12 млрд. долара.\" Генералният директор на \"Москоу полиси груп\" Алексей Потьомкин в разговор с \"Комерсант\" добави: \"Пред Русия има добри перспективи за сътрудничество с Катар в областта на селското стопанство, а също така в сферата на информационните технологии.\" По думите му Катар, както и други страни от Персийския залив се интересуват от руските технологии в областта на киберсигурността. Русия споделя с Катар опит в провеждането на Световното първенство по футбол - от въпроси по организирането на граничния контрол до логистиката и обслужването на чуждестранните гости. \"Може да се каже, че цялото ни сътрудничество основно се фокусира сега върху футбола\", уточни Алексей Потьомкин. Инвестициите от страна на Саудитска Арабия в Русия чрез проекти на РФПИ възлизат също на 2.5 млрд. долара. През тази година са планирани нови проекти. В частност става дума за придобиване на дял в петролната компания \"Новомет\", която стана първият руски доставчик на оборудване за \"Сауди Арамко\". Като цяло интересите на Русия във всички страни от региона са, общо взето, еднакви: те са петролният сектор, военнотехническото сътрудничество (ВТС), селското стопанство, медицина и IT секторът. Заедно това обаче, както отбелязват експертите, развитието на сътрудничеството върви доста бавно. \"В рамките на предишни споразумения, сключени в хода на визитата в Москва на саудитския крал Салман, имаме много нереализирани очаквания: и в инвестициите, и в сферата на ВТС, и по други двустранни договори. ВТС с Катар също изостава. Няма потвърждения и нови споразумения, които биха могли да бъдат подписани в хода на визитата на президента\", каза пред \"Комерсант\" експертът на РСМВ Юрий Бармин. Не е задоволителен и обемът на търговския обмен. Общият търговски обмен на Русия с арабските страни през 2018 г. възлезе на 21.7 млрд. долара. Основно той се пада на две държави - Египет и Алжир. Саудитска Арабия заема шесто място в списъка (762.7 млн. долара), а Катар трето отзад напред - 16-о (78.7 млн. долара). Надежди за промяна на ситуацията се възлагат на серия от заседания на междуправителствените комисии със страните от Персийския залив, които трябва да се състоят през март-април т.г. Неслучайно руският външен министър обърна толкова голямо внимание на въпроса за преминаване на двустранното сътрудничество на практическа основа. \"Съгласни сме с нашите катарски приятели и по-нататък да увеличаваме търговско-икономическия обмен, да стимулираме двустранната търговия. Приветстваме усилията, които се предприемат по линия на междуправителствената комисия за търговско, икономическо и техническо сътрудничество, поредното заседание на която ще се състои на 10 април в Москва. Там ще протича в тези дни също и четвъртото международно изложение \"Арабия-Експо\" и 12-ата сесия на Руско-арабския бизнес съвет\", каза Сергей Лавров в Доха. Както поясниха пред \"Комерсант\" руски източници, свързани с двустранното сътрудничество в икономическата сфера, изложбата и сесията на бизнес съвета ще станат лакмус за руско-арабското сътрудничество. Според източниците месец преди откриването на изложението все още липса ясно разбиране кой ще участва в него. Предполага се, че визитата на външния министър Сергей Лавров в района на Персийския залив \"ще стимулира\" арабското участие. На прицела на мускета Друга посока, в която не всичко е толкова гладко, както би ни се искало, е Сирия. От една страна, и Доха, и Рияд не настояват за незабавната оставка на сирийския президент Башар ал Асад. От друга страна, те са най-твърди противници на връщането на Сирия в Лигата на арабските държави. Те не бързат и да влагат пари за възстановяване на териториите, които се намират под контрола на президента Асад. В същото време тези въпроси са сред най-важните за Москва по сирийския въпрос сега и те са били засегнати в хода на визитата на Сергей Лавров. Но отговорите на събеседниците му не са обнадеждаващи. \"Смятаме, че на сирийска земя не се е случило нищо, което би променило позицията ни и общия ни подход по този въпрос\", каза на пресконференция в Доха външният министър на Катар Мохамед ал Тани. В Рияд, чиито регионални съюзници Бахрейн и ОАЕ върнаха посолствата си в Дамаск, като цяло не са толкова категорични, но също засега не възнамеряват публично да преразглеждат позицията си, особено под натиска на САЩ. Американското и като цяло западното влияние се отразяват върху всички сфери на сътрудничеството на Москва със страните от Персийския залив. Това се вижда особено по въпроса за ВТС. Така още през октомври 2017 г. в хода на визитата в Доха на руския министър на отбраната Сергей Шойгу беше подписано споразумение за военнотехническо сътрудничество с Катар. След това започна работа по неговото изпълнение. Бяха постигнати споразумения за доставката на автомати \"Калашников\" (заслужава да се отбележи, че Катар става първата страна, поръчала автомати АК-12) и противотанкови ракетни комплекси \"Корнет-Е\". Катар прояви заинтересованост и към закупуването на комплекси за противовъздушна отбрана С-400 \"Триумф\", въпреки че сделката едва ли може да бъде реализирана. \"Нямаме никакво окончателно становище по въпроса за С-400, има технически екипи, специалисти, които дискутират какви са перспективите\", каза Мохамед ал Тани. Развивайки ВТС с Москва, Доха се опасява да не попадне под американски и европейски санкции. Катар според сведения на осведомени източници на \"Комерсант\" предложи следния вариант - Русия му подарява оръжие, в замяна на което емирството увеличава инвестициите си в руската икономика. Идеята за бартер поначало не срещна ентусиазъм от страна на Москва, а катарците се обидиха заради твърдата й позиция. Но на преговорите в Доха страните се увериха взаимно, че са готови да търсят пътища за решаване на проблема. Заслужава да се отбележи, че сред четирите страни от своята обиколка именно в Катар Сергей Лавров проведе преговори с министъра на отбраната Халид бин Мохамед ал Атия. По време на преговорите в Доха на Лавров бе подарен дървен мускет от 19-и век. Сега и двете страни в преговорите трябва да се постараят, за де не остане той най-яркият пример на взаимодействието в сферата на военнотехническото сътрудничество. /БТА", "date": "2019.03.07", "title": "Между \"височество\" и \"величество\", или какво ще прави Путин в Персийския залив"}
{"url": "https://www.dnevnik.bg/bulgaria/2019/03/07/3400744_nad_15_dushi_sa_zadurjani_pri_akciiata_v_orlandovci/", "text": "Над 15 души, повечето от които от клана Гольовците, са задържани за участие в организирана престъпна група  след акция в кв. \"Орландовци \" в София. Това съобщи заместник главният прокурор Иван Гешев, цитиран от \"Фокус\". \"Става въпрос за досъдебно производство, наблюдавано от Специализираната прокуратура. Делото е за организирана престъпна група, занимаваща се с широкоспектърна престъпна дейност – от дребни битови кражби до сериозни грабежи, разпространение на наркотици и производство на акцизни стоки без бандерол и разпространяването им\", каза Гешев. По думите му СДВР работи по случая от 6-7 месеца. \"В операцията се включи и \"Вътрешна сигурност\" към МВР, защото има данни, че двама служители на Второ РПУ, които са взводни командири, са част от тази престъпна група, като тяхната дейност се изразява в осигуряване на \"чадър\" при извършване на конкретни престъпления. Те са извършвали реалната физическа охрана при извършване на престъпленията\", посочи той и обясни, че към тях за момента няма повдигнати обвинения.", "date": "2019.03.07", "title": "Над 15 души са задържани при акция в \"Орландовци\", сред тях и служители на МВР"}
{"url": "https://www.dnevnik.bg/evropa/evropeiski_parlament/2019/03/07/3400754_evropeiskite_zeleni_postaviha_usloviia_za/", "text": "Европейските Зелени започнаха в сряда кампанията си за изборите за Европейски парламент, като определиха условия за сътрудничество с Европейската народна партия (ЕНП), предаде EurActiv. Зелените предупредиха, че няма да водят разговори с ръководителя на групата Манфред Вебер, \"ако той предпочита да се накланя надясно\". \"Отворени сме за дискусия, но ще имаме наши собствени искания, ние желаем реална промяна\", заяви един от кандидатите на Зелените за председател на Европейската комисия, Бас Ейкхаут. Думите му бяха по повод разговорите между различни политически група за сформиране на мнозинство след евроизборите през май. \"Краят на голямата коалиция е добра новина, защото ще имаме повече опции за промяна\", отбеляза Ейкхаут, имайки предвид досегашния съюз между дясноцентристи и лявоцентристи в европарламента. \"Ако Вебер изостави предишната си политика, това ще създаде основа за дискусия. Ако обаче той предпочита да клони надясно, както прави ЕНП в много страни, ще трябва да си търси друг партньор\", допълни той. По думите му тясното сътрудничество на ЕНП с унгарската управляваща партия \"Фидес\" и с други десни групи е много тревожно. Другият кандидат на Зелените за председателския пост в еврокомисията, Ска Келер, отбеляза, че  ЕНП е започнала разговори за изключване  на партията на унгарския премиер от групата едва след  атаките му срещу Жан-Клод Юнкер . \"Това, разбира се, е неприемливо. Но ЕНП не реагира, когато започна антисемитизмът\", подчерта Келер. Ска Келер и Бас Ейкхаут са \" водещи кандидати \" на Зелените за евроизборите. За пръв път партията може да има шанс да наклони везните кой от кандидатите на големите групи да бъде номиниран от Европейския парламент за ръководител на еврокомисията. Това изисква абсолютно мнозинство. Досега то бе договаряно между ЕНП и социалдемократите, но според последните проучвания двете групи ще загубят места, което ще наложи да има и трета партия, например Зелените или либералите, в евентуална нова голяма коалиция.", "date": "2019.03.07", "title": "Европейските Зелени поставиха условия за сътрудничество с ЕНП"}
{"url": "https://www.dnevnik.bg/politika/2019/03/07/3400743_dps_otnovo_vnese_promeni_v_izborniia_kodeks_za/", "text": "Няколко часа след като  парламентът отхвърли ветото на президента Румен Радев върху промените в Изборния кодекс  и ГЕРБ за пореден път декларира, че след обнародването на закона ще гласува спешни промени за връщане на ниския праг за валидност на преференциите, депутати от ДПС отново внесоха проект за промени в кодекса, с който те се обезсмислят. Става въпрос за същите текстове, които по предложение на ДПС бяха подкрепени от мнозинството на среднощно заседание през февруари и сега трябва да бъдат изменени, а именно - преференциите за депутати, евродепутати и общински съветници да се зачитат, ако гласовете за съответния кандидат са колкото необходимите гласове за един мандат. Това значи, че да сработи преференцията, за евродепутат ще са нужни около 150 хил. гласа, а за депутат - между 9 и 15 хиляди. Проектът е подписан от лидера на ДПС Мустафа Карадайъ и всички депутати от движението с изключение на Делян Пеевски, който не ходи в парламента. След три дни критики от страна на БСП и извънпарламентарни партии, един протест и намесата на премиера Бойко Борисов ГЕРБ обеща да върне ниския праг за валидност на преференциалното гласуване - от 5% от броя на гласувалите за съответната листа на евровота и от 7% от тези на парламентарните и местни избори. В ДПС са на мнение, че въпреки \"обръщането на палачинката\" от страна на ГЕРБ са нужни по-високи прагове за валидност на преференциите и предлагат идеите си отново. Колеги им от НФСБ също подкрепят обезсмислянето на преференциалния вот. За нисък праг на преференцията, каквито промени в Изборния кодекс ГЕРБ внесе преди седмици, се очаква да гласуват народните представители от ГЕРБ, ВМРО и \"Воля\". Депутатите от \"БСП за България\" не участват в заседанията на парламента. Друга промяна, която депутатите от ДПС предлагат, касае по-бързото въвеждане на машинно гласуване. При окончателното приемане на изборите правила през февруари управляващите, които искаха да отложат този тип гласуване, изненадващо подкрепиха предложение на ДПС на евроизборите през май т.г. да има възможност за машинно гласуване в поне 3 хиляди секции, на местния вот - в поне 6 хиляди, а на всички избори след това в страната да се гласува само с машини. Сега депутатите от движението искат на евровота да се гласува с машини в половината секции в страната, а след това - само машинно гласуване. ГЕРБ е против машинното гласуване, но обяснява, че го въвежда, тъй като голяма част от обществото го подкрепя. Преди две седмици председателят на правната комисия в парламента Данаил Кирилов от ГЕРБ обяви, че на европейските избори може да се върви и към увеличаване на броя на секции, в които има опция да се гласува с машини. Според лидера на НФСБ Валери Симеонов ДПС настоява за машинно гласуване, за да контролира по-лесно избирателите си, като им обясни, че в екраните има и камери. ДПС предлага отново да се разреши агитацията на майчин език, да има възможност за разкриване на повече секции в страните извън Европейския съюз и да има видонаблюдение в помещенията на секциите. Депутатите от движението искат и отпадане на уседналостта за местни избори.", "date": "2019.03.07", "title": "ДПС отново внесе промени в Изборния кодекс за обезсмисляне на преференцията"}
{"url": "https://www.dnevnik.bg/biznes/2019/03/07/3400770_durjavata_planira_da_podpomaga_s_pari_v_broi/", "text": "Разходите за заплати при научно-развойна дейност ще бъдат приспадани два или три пъти от финансовите резултати на компаниите. Това предвижда подготвян от Министерството на икономиката и Агенцията за инвестиции законопроект, съобщава шефът на агенцията Стамен Янев в интервю за \"24 часа\". По думите му министърът на икономиката Емил Караниколов е успял да убеди финансовото министерство в ползите от такава промяна и концепцията е приета. \"В развойната дейност разходите са основно за заплати на висококвалифицирани хора. Така бихме могли да привлечем Приоритет за България е по-големият износ, а така бихме могли да привлечем повече интелектуален продукт\", казва Янев. Той съобщава, че се работи по предоставяне на инвеститорите на повече държавна помощ по примера на страните от Централна и Източна Европа. \"У нас имаме държавна подкрепа за плащане на осигуровки, за обучение, за изглаждане на публична инфраструктура. Все повече инвеститорите очакват допълнителен финансов стимул под формата на парични грантове, за да купят част от активите си\", казва шефът на агенцията за инвестиции. По думите му такива стимули ще получат инвеститори на над 1 млрд. лева или евро - решение все още не е взето, а държавата ще ги финансира в брой. \"Размерът се определя по специална формула, има процедура за конкретна инвестиция и се уведомява Европейската комисия, тя прави изследване, анализ и одобрява. Ако това не се направи, трудно може да се очакват големи инвестиции в размер над 1 млрд. да обърнат внимание на България\", обяснява модела той. По думите му тези мерки ще се прилагат в \"Работим да разширим обхвата на Закона за насърчаване на инвестициите. Към момента той не подпомага проекти в енергетиката, селското стопанство и земеделието, проекти в инфраструктурата - нещо, което представлява сериозен инвестиционен потенциал\", казва Янев. С промени в закона кеш грантовете могат да бъдат предоставени като данъчно облекчение за по-голям период от действащия, който изтича през 2021 г., добавя той. По сегашния закон от 2016 г. насам държавата е опростила 69 млн. лв. корпоративен данък след като компаниите са се ангажирали да реинвестират сумата в двоен размер. Това е т. нар. блоково одобряване на държавна помощ от ЕК. При големите инвестиции ще трябва специално разрешение от Брюксел. Според българския закон помощта може да достига 10% от инвестицията, а еврорегламентите я ограничават до 37.5 млн. евро. \"Ако някой е направил инвестиция над 375 млн. евро , над тази сума не можем да помагаме\", пояснява Янев. Прогнозата му е, че инвестициите през тази година ще достигнат 1.7 млрд. лв. като бъдат разкрити 7564 работни места.", "date": "2019.03.07", "title": "Държавата планира да подпомага с пари в брой най-големите инвеститори"}
{"url": "https://www.dnevnik.bg/biznes/2019/03/07/3400777_ikonomikata_narasna_s_31_prez_2018_g/", "text": "Българската икономика нараства с 3.1% спрямо 2017 г. до 107.9 млрд. лв. по текущи цени, сочат предварителните данни на Националния статистически институт, оповестени днес. Така се потвърждава експресната оценка, оповестена на 14 февруари. Преизчислен в евро, БВП е съответно 55.181 млрд. евро, като на човек се падат 7 829 евро. Брутната добавена стойност за годината възлиза на 93.513 млрд. лв. Реалният стойностен обем на показателя е с 3% по-висок в сравнение с този, достигнат през 2017 г. Индустриалният сектор създава 27.4% от добавената стойност на икономиката, което e намаление с 1.0 процентни пункта в сравнение с 2017 г. Секторът на услугите създава 68.4%, а аграрният сектор - 4.2% от добавената стойност, при съответно 66.9 и 4.7% през 2017 година. През четвъртото тримесечие на 2018 г. брутният вътрешен продукт (БВП) нараства с 3.2% спрямо същия период на предходната година. Спрямо предходното тримесечие растежът е с 0.8%. Най-висок е бил растежът през първото тримесечие - 3.6%, през второто той се забавя до 3.4%, а през третото - до 3.1%. През 2017 г. годишният растеж беше 3.6 на сто. През февруари Европейската комисия понижи очакванията си за растежа на българската икономика до 3.2% за 2018 г., а Министерството на финансите очакваше 3.6%. Вчера БНБ пък понижи очакванията си за ръст на икономиката през тази година до 3.6% при 4% в предходната прогноза, която беше публикувана преди половин година. БНБ ревизира и данните за 2018 г. с 0.7 пр. пункта до 3.2% ръст на БВП. Основната причина е спадът на износа.", "date": "2019.03.07", "title": "Икономиката нарасна с 3.1% през 2018 г."}
{"url": "https://www.dnevnik.bg/detski_dnevnik/2019/03/07/3400792_kampaniia_angajira_roditelite_za_bezopasnostta_na/", "text": "Институтът по социални дейности и практики с помощта на фондацията Empowering Children започна информационна  кампания \"Бдителни родители\" . Кампанията има за цел да засили вниманието на родителите върху опасностите, на които са изложени децата им в интернет. Това съобщи социологическата агенция \"Галъп интернешънъл\", данните от чието изследване са част от проекта за превенция на сексуалното насилие. \"Проучването, проведено през 2015 и 2018 г. имаше за цел да изследва отношението на родителите към разговори с техните деца по теми за сексуалното образование и превенция срещу сексуални посегателства\", информира агенцията. По данни от изследването на \"Галъп интернешънъл\" се отчита, че темата за сексуалното образование и възможността за сексуално насилие над деца става все по-актуална сред родителите. Склонността им към разговори се повишава, макар числата да са далеч от успокояващи, тъй като все още половината от тях не разговарят с децата по тези теми, отбялязват анализаторите.", "date": "2019.03.07", "title": "Кампания ангажира родителите за безопасността на децата в интернет"}
{"url": "https://www.dnevnik.bg/evropa/2019/03/07/3400802_guaido_prizova_evropa_da_zasili_finansovite_sankcii/", "text": "Опозиционерът Хуан Гуайдо, провъзгласил се за временен президент на Венецуела, призова днес Европа да засили финансовите си санкции срещу режима на Николас Мадуро,  експулсирал вчера посланика на Германия  в страната за \"намеса във вътрешните й работи\", предаде \"Франс прес\". Европейските страни \"би трябвало да засилят финансовите санкции срещу режима. Международната общност трябва да осуети неправомерното използване на парите на венецуелците за избиване на противниците на режима и местните народности\", заяви Гуайдо пред \"Шпигел\". Той остро осъди решението на Мадуро да експулсира германския посланик в Каракас и призова дипломата да остане във Венецуела. \"Във Венецуела има диктатура и този начин на действие представлява заплаха за Германия. Мадуро заема незаконно президентския пост. Той не е легитимен, за да обяви един посланик за нежелано лице\", каза Гуайдо. \"Режимът не заплашва посланика само на думи, той е застрашен и физически\", добави той. Обвинен в намеса във вътрешните работи, германският посланик Даниел Кринер бе обявен за персона нон грата от правителството на Николас Мадуро, което му даде 48 часа, за да напусне Венецуела. Берлин незабавно осъди експулсирането, което нарече \"неразбираемо\", и заяви, че този акт \"ескалира напрежението, вместо да го намали\". /БТА", "date": "2019.03.07", "title": "Гуайдо призова Европа да засили финансовите санкции срещу Мадуро"}
{"url": "https://www.dnevnik.bg/sport/2019/03/07/3400411_s_predpazlivi_bulgarski_ochakvaniia_zapochva/", "text": "С предпазливи очаквания за българското представяне днес започва световното първенство по биатлон в Йостерсунд. Шампионатът стартира в 17.15 часа с отборна смесена щафета и ще продължи до 17 март. Шведското градче край езерото Сторшьон посреща световното първенство за трети път след 1970 и 2008 г. Очаква се това да бъде един от най-студените шампионати на планетата, като прогнозите са за температурите около минус 15 градуса. Общо 12 състезания ще се проведат в Йостерсунд, а България ще участва с осем биатлонисти - Красимир Анев, Владимир Илиев, Антон Синапов, Димитър Герджиков, Десислава Стоянова, Емилия Йорданова, Даниела Кадева и Милена Тодорова. Преди две години  трима българи се класираха сред първите 13 в състезание от световно първенство по биатлон . Един от тях - Анев - зае шесто място в спринта и имаше реален шанс за медал. А 23-годишният тогава Синапов впечатли с 11-а позиция, като беше най-младият състезател в топ 20. Шампионатът в Хохфилцен беше предшестван от  историческа титла на Владимир Илиев и общо три медала от европейското първенство в Душники Здруй . През същия сезон Анев и Илиев записаха общо пет класирания в топ 10 на стартове от Световната купа. Последва разочароваща олимпийска година за българските биатлонисти, а през този сезон те отново не успяха да се доближат до резултатите отпреди две години.  Красимир Анев обаче стана европейски шампион в навечерието на световното  и даде надежди за добро българско класиране в Йостерсунд. \"Не искам да поставям някакви очаквания за класиране, защото в биталона е много трудно и всичко може да се случи. Надявам се да покажат това, което могат - и бегово, и стрелково\", заяви президентът на Българската федерация по биатлон Екатерина Дафовска пред \"Дневник\". Нейните притеснения са свързани основно със студеното време в Швеция. \"Нашите състезатели не са свикнали на толкова ниски температури и не се чувстват толкова комфортно\", обясни олимпийската шампионка от Нагано 1998. Според нея обаче решаващо ще бъде кой колко сили е запазил след тежкия сезон. \"Намираме се в края на сезона и доста от спортистите вече са уморени. Който успее да се съхрани най-добре, ще има шанс за добро представян\", каза още Дафовска. Голямата надежда Надеждите за добро българско представяне са свързани най-вече с Красимир Анев. През февруари той сложи край на дългото чакане и стана европейски шампион в коронната си дисциплина - 20 километра индивидуално. 31-годишният състезател от Самоков спечели деветия си медал от европейски първенства, но за пръв път се качи най-високо на почетната стълбичка. Той загатна за добрата си форма още през януари в Руполдинг, когато записа двете най-добри български класирания в Световната купа този сезон - 12-о място в масовия старт и 14-о в спринта. Любопитното е, че Анев дори не планираше да участва в европейското. Българският биатлонист, който се готви с личен треньор и отделно от националния отбор, все пак се разбра с федерацията - да пътува за Минск, но да пропусне стартовете от Световната купа в САЩ и Канада. \"Разбраха какво мислим с треньора ми, одобриха стратегията ни. Ние пък приехме тяхната позиция да дойдем да се състезаваме на европейското, за да опитаме да гоним медали и да направим добра щафета. Седнахме и разговаряхме, което говори за добро взаимно разбиране\", коментира Анев пред руската медия news.ru. След златото в Минск той сподели, че не се чувства в достатъчно добра форма за световното. Европейският шампион заяви, че има нужда от реклиматизация след подготовката на Белмекен, която проведе през февруари. Той изрази надежда, че до стартовете в Йостерсунд ще прибави нужната скорост в ски бягането. \"Краси е в много добра форма. Направи подготовка на Белмекен, успя да си почине. Разбира се, има очаквания към него. Ако има шанс, може да направи силен резултат в индивидуалното, където е неговата сила\", каза Дафовска. Очаквания ще има и към мъжката щафета, след като тази година Анев и треньорът му Георги Фъртунов се съгласиха той да бъде поставен на последен пост. Останалите българи Другият състезател, към когото традиционно има очаквания, е Владимир Илиев. Европейският шампион в спринта от 2017 г. обаче не се намира в добра форма през този сезон. 31-годишният състезател от Троян има сериозни проблеми със стрелбата, особено от положение легнал, където успеваемостта му спадна до 67%. Най-добрият му резултат този сезон е 25-ото място в преследването в Антхолц. Дафовска сподели, че той е напълно възстановен, след като лекуваше ишиас през лятото. Покрай европейското първенство обаче е имал настинка. Със заболявания покрай дългите пътувания през февруари са били още Герджиков и Стоянова. При дамите очакванията са значително по-скромни. Те започнаха лошо сезона, но постепенно подобриха представянето си под ръководството на новия треньор Михаил Клечеров. \"При момичетата има стрелково подобрение. Очакванията при тях са да влязат в преследването (като се класират в топ 60 на спринта) и да направят хубаво преследване\", каза още Дафовска. Програмата 7 март, 17.15 ч. - отборна смесена щафета 8 март, 17.15 ч. - спринт (жени) 9 март, 17.30 ч. - спринт (мъже) 10 март, 14.45 ч. - преследване (жени) 10 март, 17.30 ч. - преследване (мъже) 12 март, 16.30 ч. - индивидуално (жени) 13 март, 17.10 ч. - индивидуално (мъже) 14 март, 18.10 ч. - индивидуална смесена щафета 16 март, 14.15 ч. - щафета (жени) 16 март, 17.30 ч. - щафета (мъже) 17 март, 14.15 ч. - масов старт (жени) 17 март, 17.00 ч. - масов старт (мъже)", "date": "2019.03.07", "title": "С предпазливи български очаквания започва мразовитото световно по биатлон"}
{"url": "https://www.dnevnik.bg/biznes/2019/03/07/3400811_lufthanza_uvelichava_poletite_mejdu_sofiia_i_frankfurt/", "text": "От 31 март \"Луфтханза\" (Lufthansa) пуска нов полет между София и Франкфурт в отговор на нарастващото търсене, съобщи германският авиопревозвач. Полетите ще се изпълняват всеки ден от седмицата като от София самолетът ще излита в 11:50 ч. и ще каза във Франкфурт в 13:10 ч. местно време. Полетът от Франкфурт ще излита в 8 ч, а ще каца в София в 11.10 ч. С това допълнително предложение пътниците на \"Луфтханза\" вече могат да избират от четири полета на ден между София и Франкфурт и три полета между София и Мюнхен, се казва в съобщението. \"Отчитаме потенциала на българския пазар и благодарение на новата допълнителна полетна честота ще увеличим капацитета си с почти 10%.\", каза Зиед Геблауи, генерален мениджър \"Продажби\" на Lufthansa Group за България.", "date": "2019.03.07", "title": "\"Луфтханза\" увеличава полетите между София и Франкфурт"}
{"url": "https://www.dnevnik.bg/citat_na_deniia/2019/03/07/3400808_citat_na_denia_imam_chuvstvoto_che_boiko_borisov_se/", "text": "\"В България кой е толкова силен – силен е министър-председателят (бел. ред. - Бойко Борисов), който се старае да се бърка навсякъде. Имам чувството, че той се бърка в \"Левски\". Това заяви бившият служебен премиер и бивш кмет на София Стефан Софиянски в предаването \"Домът на футбола\" по \"Диема спорт\". Изказването му дойде в деня, в който  за собственик на \"Левски\" беше представен Георги Попов  - вицепрезидент във фирмата на Васил Божков \"Нове холдинг\". \"Да не забравяме, че  . Ние софиянци, като плащахме за чистотата, плащахме на ЦСКА. Забравихме ли го или не? \"Титан\" колко време издържаше ЦСКА? Мога да кажа цифри - когато аз бях в кметството, бюджетът за чистота стигаше до 70 милиона (лева), а после стана 160 милиона. Нищо лошо не казвам - колкото повече, толкова по-добре. Но \"Титан\" оттам издържаше ЦСКА. Предполагам, че се е намесил той, но не мога да твърдя нещо, в което не съм сигурен\", каза Софиянски. \"Очевидно е някакво разпределение на влияние, в което попада и \"Левски\". Ние  \", продължи той. В изказването си той заяви, че според него Спас Русев е бил подставено лице като собственик на \"Левски\". Софиянски заяви още, че синът на Васил Божков - Антон, който е привърженик на ЦСКА, е бил против това баща му да се обвързва с \"Левски\" (Софиянски е тъст на Антон Божков).", "date": "2019.03.07", "title": "Цитат на деня: Имам чувството, че Бойко Борисов се бърка в \"Левски\""}
{"url": "https://www.dnevnik.bg/evropa/2019/03/07/3400822_ungarski_propravitelstven_vestnik_prizova_fides_da/", "text": "Основният проправителствен вестник в Унгария \"Модьор немзет\" призова партията на премиера Виктор Орбан \"Фидес\" да напусне Европейската народна партия (ЕНП), предаде \"Ройтерс\". Според ежедневника дясноцентристката формация в Европейския парламент е изоставила основополагащите си ценности и \"не може да бъде различена от социалистите или либералите\". Унгария превърна враждебното отношение към мигрантите в централна тема в кампанията за Европейските избори през май и  постави плакати с обвинения  срещу председателя на Европейската комисия Жан-Клод Юнкер и американския милиардер Джордж Сорос, че искат да разрушат европейската цивилизация, като допускат масов прием на мюсюлмани. \"Дойде моментът \"Фидес\" да спре унизителните пазарлъци с Европейската народна партия\", се посочва в редакционна статия във вестника. \"Народната партия вече не е партията на Хелмут Кол\". По думите на Орбан бившият германски канцлер е поканил \"Фидес\" да се присъедини към ЕНП. Прес службата на \"Фидес\" не отговори веднага на въпроси, изпратени по имейл, за коментар за редакционната статия, озаглавена \"Нов съюз!\". Според вестника \"Фидес\" трябва да се обедини с европейските националисти. \"Народната партия вече не защитава нациите, или християнството, или традиционния семеен модел, или която и да е друга европейска традиция, която можем да назовем. Народната партия се превърна в слуга на болния либерализъм\". Унгария  отказа да се извини  за кампанията, но високопоставен източник от правителството намекна, че се търси компромис, за да се избегне изключването на \"Фидес\" от ЕНП, основната консервативна група в Европейския парламент. Кампанията предизвика критики от страна на Еврокомисията и призиви \"Фидес\" да бъде изгонена от ЕНП, която  ще се срещне на 20 март , за да обсъди въпроса. Според \"Модьор немзет\" обаче за \"Фидес\" вероятно ще е по-добре да е извън групата. \"Има само един път напред за \"Фидес\": пътят на нов съюз. Виктор Орбан и \"Фидес\" трябва да напуснат Европейската народна партия и да сформират съюз с Матео Салвини, Австрийската партия на свободата и полската управляваща партия\", се отбелязва в статията.", "date": "2019.03.07", "title": "Унгарски проправителствен вестник призова \"Фидес\" да напусне ЕНП"}
{"url": "https://www.dnevnik.bg/sviat/2019/03/07/3400816_bivsh_avstriiski_kancler_vliza_v_borda_na_lukoil/", "text": "Бившият австрийски канцлер Волфганг Шусел е предложен за нов член на борда на директорите на руската петролна компания \"Лукойл\". Той е едно от четирите нови имена в списъка с 12 души, предложени за 11 места, които трябва да бъдат одобрени при първата смяна на състава на борда от 2017 г. насам. Шусел ръководеше Австрийската народна партия и бе канцлер в периода 2000-2007 г. След това той оглави базираната във Виена неправителствена организация \"Диалог Европа - Русия\", основана през 2011 г. В борда ѝ влизат известни руски милиардери като Пьотр Авен (банковата \"Алфа груп\"), Анатолий Чубайс (Руснано) и Олег Дерипаска (регистрираната в Базел група \"Базовый элемент\"), както и Франко Фратини (бивш еврокомисар и външен министър на Италия), Александър Квашневски (бивш президент на Полша) и Мати Вананен (бивш премиер на Финландия). Австриецът бе близо 20 години в управлението на Австрия, включително като министър на икономиката (1989–1995), вицеканцлер и министър на външните работи (1995-1999). Правителството му бе остро критикувано и подложено на дипломатически санкции от ЕС заради това, че Шусел включи в него крайно дясната Партия на свободата на Йорг Хайдер. След като изгуби изборите през 2006 г. той оглави парламентарната група на партията си, но бе принуден да напусне политиката след поредица от обвинения в корупция срещу министрите му. Сред другите нови имена е Сергей Шаталов, бивш зам.-министър на финансите на Русия, който се пенсионира през януари 2016 г. В министерството той отговаряше за данъчната и митническата политика и е смятан за автор на сегашния Данъчен кодекс на Русия. Павел Теплухин е член на съвета на директорите на \"Роснано\" и е бивш управляващ директор на банковата група \"Тройка Диалог\" и бивш директор на Дойче банк за Русия. Третото ново име е Николай Николаев, генерален директор на Руската иновационна горивно-енергийна компания (РИТЭК).", "date": "2019.03.07", "title": "Бивш австрийски канцлер влиза в борда на \"Лукойл\""}
{"url": "https://www.dnevnik.bg/evropa/2019/03/07/3400849_es_prie_novi_pravila_sreshtu_zelenite_zabludi_v/", "text": "Европейските правителства и Европейският парламент постигнаха днес споразумение за въвеждане на нови правила, които да задължават инвестиционните, застрахователните и пенсионните фондове да обявяват рисковете за околната среда на техните инвестиции, предаде \"Ройтерс\". Целта на новите разпоредби е да се насърчават зелените инвестиции и да се противодейства на зелените заблуди - практика, чрез която компаниите претендират, че са по-екологично ориентирани, отколкото са в действителност. Споразумението предвижда и въвеждане на изисквания за прозрачност за социалните последици от инвестиционните решения. Инвестиционните мениджъри ще трябва например да информират за инвестиции в активи, които могат да замърсят водите или да нарушат биоразнообразието. Като част от този пакет страните от ЕС и евродепутатите преговарят по законов текст за установяване на единна европейска класификационна система за устойчиви икономически дейности, определяща критериите за зелени инвестиции. /БТА", "date": "2019.03.07", "title": "ЕС прие нови правила срещу зелените заблуди в инвестициите"}
{"url": "https://www.dnevnik.bg/biznes/2019/03/07/3400850_predpriemach_se_zaema_s_kompleks_izvungradski_kushti/", "text": "Във вилна зона край Владая започна строителството на жилищния проект Sofia Slow Life District. Първият етап се", "date": "2019.03.07", "title": "Предприемач се заема с комплекс извънградски къщи за любителите на \"бавен живот\""}
{"url": "https://www.dnevnik.bg/politika/2019/03/07/3400872_gerb_izdigna_za_predsedatel_na_cik_bivshiiat/", "text": "Предлагаме  за председател на ЦИК, съобщи председателят на групата на ГЕРБ в парламента Цветан Цветанов, тъй като днес е последният срок, в който партиите могат да посочат новите членове на Централната избирателна комисия. Според Цветанов тя ще бъде гарант за изборния процес. Цветанов разказа биографията на Стоева, която близо 40 години работи като юрист и \"е проявила изключителни високи професионални качества в съдебната система\". От 1996 г. тя работи като съдия във ВАС. Мандатът на Стоева в Конституционният съд изтече през ноември, тя е избрана от съдийската квота. Стоева беше един от 6-те конституционни съдии, които  решиха, че Делян Пеевски може да се върне като депутат в парламента , след като подаде оставката си като шеф на ДАНС. Останалите членове на ЦИК, който предлага ГЕРБ, са    . Баханов, Бойкинова и Ганчева и сега са членове на ЦИК. Сегашният говорител на ЦИК Александър Андреев бе избран от квотата на БСП. \"Ние винаги сме възприемали идеята, че ЦИК трябва да бъде представлявана от хора, които имат съответния професионален опита, а не от хора, които да бъдат угодни за дадени политически сили\", обясни Цветанов. Мирослав Джеров е адвокат по гражданско право и е син на известния политик и юрист Александър Джеров. Кандидатурата на политолога и преподавател в Софийския университет Димитър Димитров е предложение от Асоциацията на политолозите в България. \"Той е едно разпознаваемо лице, доказал се в отстояването на принципите за изборния процес\", каза Цветанов. \"Обединени патриоти\" издигат кандидатурите на доц.   и   за зам.-председател и член на ЦИК. Това съобщиха депутатите от \"Обединени патриоти\" Борис Ячев (ВМРО) и Искрен Веселинов (НФСБ). Доц. Таня Йосифова е номинация на НФСБ. Тя е дългогодишен юрист и с над 20-годишен стаж в областта на гражданското право, преподавател в УНСС, Югозападния университет, в Академията на МВР. Кандидатурата на ВМРО Бойчо Арнаудов в момента е член на ЦИК. Така \"Атака\" остават без представителство в комисия, като досега имаха двама – заместник-председателят Мария Мусорлиева и Владимир Пенев. \"Ние от ДПС предложихме г-жа   за секретар на ЦИК и г-н   за член. И двамата предложени от нас колеги за ЦИК имат дългогодишен опит като членове на ЦИК в провеждането на всички видове избори и референдуми в страната\", съобщи председателят на ДПС Мустафа Карадайъ. Той отбеляза, че Солакова е член на ЦИК от 1995 г., с малки изключения, а Чаушев от 2007 г. до сега. Така ДПС ще имат с човек по-малко в ЦИК – Метин Сюлейман. \"Не си спомням друг път преди определяне на състава на ЦИК да не е имало консултации между парламентарните партии и коалиции. Този път такива консултации не бяха проведени. На свой ред ние си направихме нашите предложения, като до последно очаквахме, че ще има такива консултации\", коментира председателят на ДПС. По-късно и БСП представи предложенията си за членове на ЦИК. Това са юристите  , както и политологът  а, специалистът по информационни и комуникационни технологии  и  , която от години работи на \"Позитано\" 20. Единствено Цанева е от сегашния състав. Николов е бил кандидат на БСП за председател на антикорупционната комисия. Зам.-председателят на парламентарната група на \"БСП за България\" Крум Зарков обяви, че единственото изискване към тях е да спазват закона Реформаторския блок, които също имат право на член в новия ЦИК, тъй като имат един евродепутат, ще бъдат представлявани отново от Ивайло Ивков. Все още не е ясно как ще бъде решен въпросът с представител на ЦИК на коалиция \"България без цензура\", която има двама евродепутати – Ангел Джамбазки (ВМРО) и Николай Бареков (\"Презареди БГ\"). Заместник-председателят ВМРО Искрен Веселинов коментира, че няма да се възползват от това право.", "date": "2019.03.07", "title": "ГЕРБ издигна за председател на ЦИК бившия конституционен съдия Стефка Стоева (допълнена)"}
{"url": "https://www.dnevnik.bg/sviat/2019/03/07/3400845_huauei_sudi_pravitelstvoto_v_sasht_zaradi_zabrana_za/", "text": "Китайската телекомуникационна група \"Хуауей\" (Huawei) подаде жалба в американски съд срещу закона, забраняващ на администрацията на САЩ да купува нейно оборудване и услуги или да работи с компании, които са нейни клиенти, предадоха световните агенции и БТА. Световният гигант съобщи, че жалбата е подадена в Плано, щата Тексас, определяйки закона като противоконституционен. Преди това \"Хуауей\" започна медийна кампания срещу обвиненията на Вашингтон, че неговото оборудване за бъдещите мрежи от пето поколение (5G) може да се използва за шпионаж от Пекин. Ротационният ръководител на групата Го Пин заяви в комюнике, че законът, подписан от президента на САЩ Доналд Тръмп не само е противозаконен, но и пречи на Хуавей да води лоялна конкуренция и в края на краищата вреди на американските потребители. Освен това Го Пин обвини Вашингтон, че е проникнал в сървъри на компанията и е откраднал имейли и кодове. Според САЩ Китайската комунистическа партия, която управлява Китай, може да използва оборудването на \"Хуауей\", за да шпионира други страни или да нарушава комуникациите им. САЩ забраниха на световния гигант да участва в развитието на 5G мрежата на американска територия.", "date": "2019.03.07", "title": "\"Хуауей\" съди правителството на САЩ заради забрана за купуване на нейни продукти"}
{"url": "https://www.dnevnik.bg/evropa/2019/03/07/3400794_poleznite_idioti_koito_pozvoliha_orban_da_se_prevurne/", "text": "Виктор Орбан добре познава своите съмишленици от Европейската народна партия (EНП). Той ги смята за \"полезни идиоти\" и слабаци. И в някои случаи дори има право. Противник на унгарския популист е Манфред Вебер, който не се отличи с особена решителност. Председателят на парламентарната фракция на ЕНП, който иска да стане председател на Еврокомисията, на няколко пъти очертаваше \"червени линии\", отвъд които не бивало да се преминава. Орбан обаче изобщо не се съобразяваше с тях. Въпреки това санкции от страна на ЕНП така и не последваха. А това не е добра стратегия срещу един популист, който реагира само на категорични действия. На практика се оказа така, че Орбан задаваше стъпките, а ръководството на ЕНП се оставяше да бъде водено и лъгано. Манфред Вебер се нуждае от гласовете на унгарските депутати, за да бъде избран за председателя на ЕК. Орбан знае това и ласкае Вебер. А у дома оставя медиите да водят крайно  безвкусна кампания срещу Жан-Клод Юнкер  и Еврокомисията. Все нови образи на врага Това всъщност не е ново. Тактиката на унгарския популизъм винаги е била да създава постоянен режим на предизборна борба, в хода на която се фабрикуват все нови образи на врага. Перфектната изкупителна жертва е мултимилиардерът Сорос, който бил дърпал конците в Брюксел, за да подсили миграцията, както тръби от четири години унгарската пропаганда. Досега критиките срещу Орбан потъваха в хор от гласове, апелиращ за единство в редиците на ЕНП. \"Ние ще уредим този въпрос помежду си - така по-добре ще можем да му въздействаме!\", гласеше мантрата в продължение на години. В същото време консерваторите с удоволствие сочеха с пръст към политическата конкуренция: \"Ами социалдемократите? Защо държите в редиците си съмнителни личности като Понта или Драгня?\". По този начин ЕНП се опитваше да пренасочи стрелите на критиката към социалдемократите. Нещо повече – видни политици от ЕНП като Жозеф Дол и Манфред Вебер дори активно участваха в предизборната кампания на Орбан през миналата година, макар че още тогава по улиците на Унгария висяха плакати с надпис: \"Да спрем Брюксел\", а Орбан вече воюваше активно срещу  Централноевропейски университет . По радиото се излъчваха клеветнически реклами, разпращаха се пропагандни писма до всяко унгарско семейство, финансирани с парите на европейските данъкоплатци. Олигарсите на Орбан забогатяха именно благодарение на европейските средства. Неговият зет си напълни джобовете по същия начин, макар че срещу него има дебело досие в Европейската служба за борба срещу корупцията (ОЛАФ). А хора като Дол и Вебер станаха съучастници на Орбан. Люксембургският депутат в ЕНП Франк Енгел казва, че Орбан е създал крайно дясна, корумпирана и антилиберална система. Франк Енгел отдавна пита какво търси още Орбан в редиците на ЕНП? И е прав, но остава нечут. Време е да си тръгне Орбан, а с него и други Фактът, че дузина партии - членки на ЕНП, написаха писма до председателя Дол, в които призовават за  изключването на Унгария от фракцията , показва, че на тях им е дошло до гуша от Орбан и неговите хора. Писмата обаче могат да се разглеждат и като вот на недоверие към Дол и Вебер, които дълго покровителстваха унгарския премиер популист. Те са онези \"полезни идиоти\", които оставиха Орбан да си действа на воля и да се превърне в сериозна опасност за Европа. Времето на Орбан в ЕНП изтече. Заедно с него обаче трябва да си тръгнат и Вебер, и Дол. Само така ЕНП може да си възвърне доверието. А те двамата имат възможност да окажат истинска услуга на Европа.", "date": "2019.03.07", "title": "\"Полезните идиоти\", които позволиха Орбан да се превърне в заплаха"}
{"url": "https://www.dnevnik.bg/skorost/2019/03/07/3400905_fotogaleriia_koi_sa_finalistite_v_konkursa_svetoven/", "text": "Ден, след като в Женева беше обявен  , на автосалона в Швейцария станаха известни и финалистите в конкурса \"Световен автомобил на годината\". Надпреварата има 15 годишна история, като журито се състои от 86 автомобилни журналисти от цял свят. В конкурса има един голям победител и петима отличници в отделните категории, които са представени тук. Във всяка от тях има трима претенденти. Победителите ще бъдат обявени на 17 април по време на автосалона в Ню Йорк.", "date": "2019.03.07", "title": "Фотогалерия: Кои са финалистите в конкурса \"Световен автомобил на годината\""}
{"url": "https://www.dnevnik.bg/evropa/2019/03/07/3400893_stranite_ot_es_othvurliha_cherniia_spisuk_na_brjuksel/", "text": "Всички 28 държави - членки на Европейския съюз, подкрепиха решение да се отхвърли предложения от Европейската комисия \"черен списък\" за страни със слаб контрол върху финансирането на тероризма и прането на пари, предаде \"Ройтерс\". В съобщение на Съвета на ЕС се посочва, че  единодушното решение  е било взето, защото предложния от Европейската комисия  списък с 23 страни , включващ Саудитска Арабия и територии на САЩ, \"не е бил съставен в рамките на прозрачен и устойчив процес, който активно да мотивира засегнатите страни да предприемат решителни действия, зачитайки правото им да бъдат чути\". Еврокомисията сега ще трябва да предложи нов списък с високорискови трети страни, който да отговаря на притесненията, изразени от държавите членки, се казва още в съобщението на Съвета. Миналата седмица дипломати от 27 от 28-те държави - членки на ЕС (без Белгия по информация на \"Политико\"),  блокираха публикуването на списъка , който предизвика недоволство във Вашингтон и Рияд. В списъка са включени общо 23 юрисдикции - Афганистан, Американска Самоа, Бахамите, Ботсвана, Северна Корея, Етиопия, Гана, Гуам, Иран, Ирак, Либия, Нигерия, Пакистан, Панама, Пуерто Рико, Самоа, Саудитска Арабия, Сирия, Тринидад и Тобаго, Тунис, Шри Ланка, Вирджинските острови и Йемен. Освен че вреди на репутацията, включването в списъка усложнява финансовите връзки с ЕС. Банките в блока ще трябва да извършват допълнителни проверки на плащанията, свързани с организации от включените в списъка юрисдикции. Списъкът трябва да получи одобрението на Европейския парламент и на държавите членки за да влезе в сила. В Съвета списъкът може да бъде утвърден, ако получи одобрението на 72 на сто от държавите в ЕС, които представляват 65 на сто от населението в общността, се отбелязва в съобщението.", "date": "2019.03.07", "title": "Страните от ЕС отхвърлиха \"черния списък\" на Брюксел за пране на пари"}
{"url": "https://www.dnevnik.bg/biznes/2019/03/07/3400902_v_uslugite_edin_rabotesht_proizvejda_20_lv_na_chas_v/", "text": "Производителността на труда в сектора на услугите е пет пъти по-голяма, отколкото в селското стопанство. Един работещ в услугите за един час създава брутна добавена стойност за 20.3 лв., в промишлеността - 16.4 лв., а в аграрния сектор - едва 4 лв., сочат предварителните данни на Националния статистически институт за четвъртото тримесечие на 2018 г. По предварителни данни, през четвъртото тримесечие на 2018 г. БВП на един зает се увеличава с 3.8% в сравнение със същото тримесечие на предходната година. Заетите в икономиката са 3.340 млн. души, а общият брой отработени часове е 1.4 млрд. Структурата на заетостта по икономически сектори през четвъртото тримесечие на 2018 г. спрямо съответното тримесечие на 2017 г. показва увеличение на относителния дял на индустриалния сектор и сектора на услугите.", "date": "2019.03.07", "title": "В услугите един работещ произвежда 20 лв. на час, в селското стопанство - 4 лв."}
{"url": "https://www.dnevnik.bg/sviat/2019/03/07/3400884_shte_se_vurne_li_kim_kum_politika_na_ruba_na_voinata/", "text": "Според експерти Северна Корея може да е започнала да възстановява ракетния си полигон Сохе още преди срещата между севернокорейския лидер Ким Чен-ун и президента на САЩ Доналд Тръмп в Ханой, отбелязва френският в. \"Паризиен\". Пхенян беше поел ангажимент да затвори обекта, който официално служи за изпращане на сателити в космоса, но лесно може да бъде използван за изстрелване на балистични ракети. Международната общност смята севернокорейската космическа програма за параван на оръжейната си програма, припомня френското издание. Северна Корея започна работата по демонтирането на обекта Сохе през миналата година, след като Ким Чен-ун обеща да го направи на първата си среща с Тръмп през юни 2018 г., припомня британският в. \"Гардиън\". Втората среща в Ханой се провали миналата седмица поради разногласия до каква степен Пхенян е склонен да ограничи ядрената си програма и доколко САЩ са готови да облекчат наложените санкции. Тръмп заяви, че има проблем, който трябва да бъде решен, но добави, че отношенията между него и Ким са добри. Американският президент, стремящ се да постигне голяма външнополитическа победа по севернокорейския проблем, неведнъж е подчертавал връзките си със севернокорейския лидер, но засега това не се оказва достатъчно да преодолее сериозните разногласия между двете страни, отбелязва в. \"Гардиън\". След провала на срещата в Ханой въпросът е ще се върне ли Ким Чен-ун към воденето на политика на ръба на войната, за да спечели преимущество, пише в. \"Ню Йорк таймс\", отбелязвайки, че според експерти по Северна Корея, той може би няма избор. Ким се върна от срещата, без да е постигнал облекчаване на санкциите, а има силни признаци, че икономиката на страната продължава да се свива. Засилващите се икономически проблеми може да принудят Пхенян да се върне на масата за преговори. С подновяването на дейността на ракетния обект Сохе Северна Корея се опитва да си придаде по-голяма тежест преди следващия кръг на преговори, смята Ко Ю-хуан, преподавател по проблемите на Северна Корея в южнокорейския университет \"Донгук\". Според него Пхенян няма да рискува подновяването на съвместните военни учения на САЩ и Южна Корея или опасността Вашингтон отново да започне да говори за военен вариант на разрешаване на конфликта. При напускането на срещата в Ханой, Тръмп подчерта, че двете страни се разделят като приятели, но само след една седмица процесът на преговори изглежда по-нестабилен от всякога, пише в. \"Вашингтон пост\". Според анализатори решението за подновяването на работата по обекта Сохе показва нестабилността на преговорния процес, започнал със заплахата на американския президент за пълно унищожение на Северна Корея и продължил с две исторически срещи между лидерите на двете страни. Сега може да се стигне до трета фаза на \"дрънкане на оръжия\". \"Това е рискован ход, но ние знаем, че севернокорейците имат висока толерантност към риска\", казва Сю Май Тери, бивша високопоставена анализаторка на ЦРУ по проблемите на Корея. Според нея целта на Ким е да окаже натиск на правителството на Тръмп да сключи изгодно за Пхенян споразумение, както и да изпрати послание до южнокорейския президент Мун Дже-ин, че трябва да действа бързо, за да посредничи между Северна Корея и САЩ, или да действа еднолично за подобряване на отношенията със съседната страна. \"Трудно е да се каже дали това е реакция на срещата в Ханой, но в голямата схема то само потвърждава нуждата от истинска ядрена сделка. От гледна точка на Пхенян няма споразумение с Вашингтон, което да забранява или ограничава обичайните ядрени и ракетни дейности\", твърди експерт по Корея от Центъра за нова американска сигурност, цитиран от вестника. /БТА", "date": "2019.03.07", "title": "Ще се върне ли Ким към политика на ръба на войната, коментират световни медии"}
{"url": "https://www.dnevnik.bg/ot_vas/novini_ot_vas/2019/03/07/3400712_kmetskite_temenujki/", "text": "Има над 400 вида градинска теменужка, ранно- или късноцъфтящи видове, но  в повечето наши градове поради меката зима има цвят целогодишно. В градините на Балчик имат запазено място април-май и образуват разкошни цветни килими веднага след лалетата.", "date": "2019.03.07", "title": "Кметските теменужки"}
{"url": "https://www.dnevnik.bg/razvlechenie/2019/03/07/3400688_naruchnik_za_23-iia_sofiia_film_fest/", "text": "Най-голямото филмово събитие в страната - 23-ото издание на \"София филм фест\" ще бъде открито днес, 7 март, с единствената прожекция на документалния филм \"Да ходиш по вода\", който режисьорът Андрей Паунов определи като  триизмерен портрет на Христо Явашев - Кристо  с всичките му странности. Повече за историята на неговото създаване, както и интервю с Паунов, който се справя с нелеката задача да прегледа над 700 часа заснет материал и да сглоби от него филм, който вече има договори за разпространение в кината в Германия, САЩ, Италия, Холандия, Белгия, Полша и Австралия, може да откриете  тук .  Фестивалът, чиято официална програма ще продължи до 17 март, предлага наистина огромен избор от заглавия и е трудно човек да види всичко, освен ако не направи строен план за прожекциите, които със сигурност не бива да изпуска. \"Дневник\" ви предлага малък наръчник на някои от заглавията и събитията, които всеки уважаващ себе си киноман не би подминал с лекота. Треска за оскари Ако ви вълнуват най-големите отличия в света на киното - наградите \"Оскар\" - и съжалявате, че голяма част от наградените със статуетки заглавия не са от онези, които се срещат в афишите на кината, то сега е моментът да наваксате с гледането им на голям екран. В програмата има както наградени, така и номинирани филми. Начело е  , тъй като не само спечели \"Оскар\" за най-добър филм, но и ще бъде представен на фестивала лично от българския актьор  Димитър Маринов , който излезе с екипа на сцената на \"Долби Тиътър\" и с българското знаме в джоба на сакото си, което се превърна в един от най-обсъжданите моменти от цялата церемония у нас. Ако се чудите защо Реджина Кинг пък получи наградата на академията за най-добра актриса в поддържаща роля, то най-добре да разберете, като гледате  . В афиша е и спечелилият \"Оскар\" за документален филм разказ на \"Нешънъл Джиографик\", озаглавен   и проследяващ историята за това как Алекс Хонълд става първият човек, изкачил 14-метровата Стена на зората на Ел Капитан в националния парк \"Йосемити\" в стил \"фрий соло\" (с голи ръце и без осигурително въже). В случай че не сте абонати на \"Нетфликс\", фестивалът ще е идеалната възможност да гледате и спечелилия \"Оскар\" за операторско майсторство и чуждоезичен филм  на Алфонсо Куарон , който е полубиографичен и отчасти разказва историята на неговото израстване в Мексико през 70-те години. Филмът рядко достига големите киноекрани и е извън боксофиса, тъй като компанията създател има традиция да не публикува резултатите от продажбите на билети, така че се насладете на момента. За онези, които са тъгували по загубата на Павел Павликовски и неговия   в трите категории за \"Оскар\" тази година - за чуждоезичен филм, за режисьор и за операторско майсторство - прожекциите му по време на фестивала са шанс да убедите всички около вас, които още не са го гледали, че той наистина заслужаваше статуетка поне в една категория. Все пак \"Студена война\" бе награден малко по-рано миналата година в Кан и на Европейските филмови награди. Полският режисьор за втори път е сред специалните гости на \"София филм фест\" и ще представи лично лентата. Другите заглавия с номинации за \"Оскар\" в програмата на фестивала са японският   на Хирокадзу Коре-еда, който взе \"Златна палма\" в Кан през 2018 г.,   на Надин Лабаки, който пък получи специалната награда пак там, номинираният за грим и прическа шведско-датския романтичен фентъзи трилър  на Али Абаси и един от претендентите за документален филм   на Талал Дерки.  Специални гости Говорейки за специални гости, освен гореспоментатите Павликовски и Маринов \"София филм Ффест\" ще посрещне още няколко големи имена от киното. Едно от тях е полската режисьорка и сценарист Агнешка Холанд, която ще пристигне, за да представи лично най-новия си филм  , вдъхновен от историята на британския журналист Гарет Джоунс (1905-1935), чиито репортажи за Съветския съюз от 30-те години на миналия век разкриват ужаса от глада и геноцида в Украйна въпреки опитите на правителството и други репортери да го накарат да мълчи. Полската нишка в програмата ще продължи и с режисьора, сценарист и продуцент Кшищоф Зануси, който ще срещне публиката лично с най-новия си проект  . Вдъхновена от Фаустовия мотив, впечатляващата психологическа драма среща зрителя с военен лекар, експериментиращ с науката, за да получи власт над хората. Председател на журито пък ще е продуцентът  Ник Пауъл , който основава звукозаписната компания Virgin Records в началото на 70-те години заедно с британския бизнесмен Ричард Брансън. Международни отличници Ларс Фон Триер най-сетне се завръща на големия екран с   с участието на Ума Търман и Мат Дилън в главните роли. Психологическият хорър проследява 12 години от живота на интелигентен и талантлив сериен убиец в САЩ, щата Вашингтон, през 70-те и 80-те години на миналия век. Джак разказва историята от първо лице, като в този период започва да се трансформира от обикновен човек в безжалостен убиец. Той много обича да убива хора, няма някаква особена техника, нито предпочитания към определен тип жертви.  Подобна е и темата в най-новия провокатичен филм на Фатих Акин  , който проследява истинската история на Фриц Хонка - физически и психически увреден сериен убиец на жени в Хамбург в края на 70-те години, живял само на няколко преки от къщата, в която израства режисьорът. След \"Оскар\"-а за чуждоезичен филм през 2015 г. режисьорът Ласло Немеш се завръща с историческата драма  , ситуирана през 1913 година в Будапеща. Главната героиня е 20-годишната Ирис Лейтер, която пристига в унгарската столица с надеждата да работи в легендарен магазин за шапки, принадлежал на покойните ѝ родители. Ирис решава да издири връзка с миналото си, а из тъмните улички на Будапеща тя се сблъсква с непознати и плашещи вълнения, които предвещават залеза на една цивилизация. В най-новия си филм   едно от ярките имена в съвременното аржентинско кино Пабло Траперо пък разказва с почти документална стилистика за женския свят и живота на сестрите от едно имение близо до Буенос Айрес, които са принудени да се приберат след странстване и да се изправят срещу тайните от своето минало. Почитателите на емоционалното кино на турския режисьор Нурие Билге Джейлан ще могат да видят и ретроспекция от пет от най-добрите му творби - \"Три маймуни\", \"Климати\", \"Имало едно време в Анадола\", \"Зимен сън\" и  , който ще закрие и фестивала. Документалните акценти Една от традиционно силните страни на \"София филм фест\" е документалната, защото е наистина рядка възможност у нас да гледаме качествени заглавия от жанра на голям екран. Особено български, които често имат голям успех по фестивалите и дори киносалоните в други държави, но не и тук, където липсват традиции у публиката точно в този ъгъл на киното. Измежду общо 31 секции на фестивала, документалната предлага 7 български премиери. Една от най-впечатляващите сред тях определено е продукцията на \"Агитпрор\" и Борис Мисирков и Георги Богданов  , който ще ни накара да погледнем с други очи на пет емблематични сгради от социалистическите времена: масивни каменни здания, чиито фасади и интериори, подредба на стаите и мебелите, декор и функционалност имат една-единствена цел – да представят политическата система и нейните ценности. Това са наистина изумителни сгради, някои – извисяващи се в небесата като Университета \"Ломоносов\" в Москва, други – заемащи внушителна площ като двореца на Чаушеску в Букурещ, а темата за сградите - културни паметници, така или иначе е доста актуална у нас и е добре да добавим един допълнителен поглед по темата.  Малко след успешното си представяне на \"Сънданс\" и на \"Берлинале\" за първи път в България ще можем да гледаме и документалния  на Тонислав Христов  с оператор Александър Станишев, който разказва за борбата на една жена с нейните детски травми, от една страна, и спасението, което намира в ролевите игри, от друга.  Откриването на \"София филм фест\" с филм за последния проект на Кристо ще даде само началото на цяла ретроспектива от 11 заглавия, създадени от 1974 г. насам и посветени на творчеството и живота му с неговата покойна съпруга Жан Клод. Сред българските документални премиери е и \"Написаното с перо от ангел е завинаги\" на Христо Илиев - Чарли и посветен на поета и преводач Николай Кънчев. За първи път ще бъде представен и \"Какъв цвят има този свят\" на Ралица Димитрова, който разказва за поетесата Данила Стоянова, която умира на 23 години, но стихосбирката ѝ е преиздавана в България и в Съединените щати, а едно нейно стихотворение е изписано на стена в холандския град Лайден. Филмът   на Боя Харизанова  е за живота и творчеството на писателя Георги Марков до бягството му от комунистическа България през 1969 г.. В \"Лятото на обичайните заподозрени\" пък Камелия Петрова документира турнето на Стефан Вълдобрев и групата му през лятото на 2018 г. Продуцираният от Галя Щърбева   с режисьор Петко Гюлчев разказва за опитите на един мъж да преодолее ценностната система в затвора в Казичене, а \"Формулата на Тео\" на Николай Василев е за физика Теодосий Теодосиев, който преобръща представите за добро образование. Български надежди За киноманите, които държат да подкрепят българското кино, фестивалът предлага богат избор, и то от съвсем пресни заглавия, доста от които непоказвани досега. Такъв е например  дългооочакваният   на Драго Шолев , разглеждащ проблема с агресията в училище.  пък е първото филмово заглавие, вдъхновено от разказ на Мирослав Пенков и режисьорски дебют на Лъчезар Аврамов, който работи по адаптацията на текста заедно с Димитър Стоянович, а в главните роли са Руши Видинлиев и японката Кики Сугино. Премиера за България ще има и   - филмът на Надежда Косева с дебюта на актрисата Мартина Апостолова в киното. Лентата вече обиколя фестивалите доста успешно и дори получи няколко отличия. Тя разказва за сервитьорка на име Ирина, чието семейство изпада в немилост, когато тя е уволнена от работата си като сервитьорка в същия ден, в който мъжът й претърпява тежка катастрофа. Отчаяна, тя решава да стане сурогатна майка, но постепенно си дава сметка на каква цена. Музикалните филми  за покойната певица от т.нар. \"клуб 27\" Ейми Уайнхаус е едно от заглавията, които не бихте искали да пропуснете, ако сте почитател на музиката на британската изпълнителка.  е документален филм - разказ за Ереван, намиращ се между Изтока и Запада, между силните традиции и съвременните иновации, между носталгичните мелодии на дудука и ритъма на модерния джаз. Шестима музиканти, шест стила, шест лични истории се събират в един от най-музикалните градове в бившия Съветски съюз. ", "date": "2019.03.07", "title": "Наръчник за 23-ия \"София филм фест\""}
{"url": "https://www.dnevnik.bg/sport/2019/03/07/3400842_s_atakuvasht_futbol_stoicho_stoev_shte_presledva/", "text": "Новият треньор на \"Лудогорец\" Стойчо Стоев заяви, че ще прилага атакуващ и открит футбол в търсене на високите цели. Първото му предизвикателство е още в неделя в гостуването на \"Левски\". Стоев  се завръща начело на шампионите , а досегашният треньор Антони Здравков влиза в щаба му. Договорът на специалиста е за година и половина. \"Определено организационно нивото се е вдигнало страшно много. Гледайки спортно-технически, в отбора вече има футболисти на средно европейско ниво\", каза Стоев. \"Очакванията е нормално да са високи, защото винаги съм си поставял високи цели. Ясно е, че няма да е лесно, защото има два конкурентоспособни отбора в лицето на \"Левски\" и ЦСКА\", добави той. Стоев заяви, че няма много време за промени до мача с \"Левски\", но се надява футболистите му да са спокойни. \"Евентуална победа за нас може да създаде напрежение в противниковия отбор\". В двубоя той ще се изправи срещу бившия си помощник в \"Лудогорец\" Георги Дерменджиев, който сега води сините. Треньорът беше начело на отбора през 2013 и 2014 г. Той изведе състава до титлата и до историческия осминафинал в Лига Европа.", "date": "2019.03.07", "title": "С атакуващ футбол Стойчо Стоев ще преследва високи цели в \"Лудогорец\""}
{"url": "https://www.dnevnik.bg/sviat/2019/03/07/3400910_sasht_niama_da_izdavat_vizi_na_oshte_77_dushi_ot/", "text": "Съединените щати решиха да спрат издаването на визи за още 77 души от обкръжението на венецуелския президент Николас Мадуро, когото искат да накарат да се откаже от властта, предаде \"Франс прес\". \"Днес Държавният департамент обяви, че САЩ ще анулират визите на 77 души представители на режима на Мадуро и членове на семействата им\", заяви вицепрезидентът Майк Пенс. Тази мярка вече е предприета срещу десетки други венецуелци. \"Мадуро се задържа на власт само благодарение на бруталността на подкрепящите го и на помощта, която получава от комунистическия режим в Куба\", добави Пенс. Съветникът в Белия дом за националната сигурност Джон Болтън заяви вчера, че  Съединените щати ще санкционират  чуждестранните финансови институции, които подкрепят лагера на Мадуро. \"САЩ предупреждават чуждестранните финансови институции, че ще бъдат санкционирани, ако бъдат замесени в помощ за незаконни транзакции в полза на Николас Мадуро и корумпираната му мрежа. Няма да позволим на Мадуро да открадне благата на венецуелския народ\", каза Болтън. /БТА", "date": "2019.03.07", "title": "САЩ няма да издават визи на още 77 души от обкръжението на Николас Мадуро"}
{"url": "https://www.dnevnik.bg/biznes/2019/03/07/3400920_kum_2025_g_ot_sofiia_do_skopie_shtialo_da_se_stiga_s/", "text": "Към 2025 г. се предвижда от София до Скопие да се пътува с влак за не повече от час, каза министърът на транспорта, информационните технологии и съобщенията Росен Желязков пред журналисти в Скопие преди първото заседание на Междуправителствената комисия за икономическо сътрудничество между България и Северна Македония, съобщи БТА. Разстоянието между двете столици е около 220 км, но между тях все още няма железопътна връзка макар намерение за изграждането й да се изразява от десетилетия.Предишната  прогноза  беше железопътната връзка да бъде готова през 2027 г. За новия програмен период в България са планирани 400 млн. евро за изграждането и модернизацията на жп линията от София до границата със Северна Македония, съобщи днес българският транспортен министър. Аналогична сума е предвидена и за изграждането на железопътна свързаност от Скопие до границата с България. \"Пътната карта сочи, че към 2025 г., плюс-минус година, ние ще имаме изградена инфраструктура\", заяви Желязков. Един от обектите по маршрута е трансграничен тунел между България и Северна Македония. Строителството му е започнало през 1942 г. по време на българската администрация във Вардарска Македония и Беломорието. Съоръжението се строи от смесено българо-германско предприятие, но с края на Втората световна война работата спира.", "date": "2019.03.07", "title": "Към 2025 г. от София до Скопие щяло да се стига с влак за час"}
{"url": "https://www.dnevnik.bg/bulgaria/2019/03/07/3400806_banov_ne_mojem_da_slojim_na_vseki_pametnik_milicioner/", "text": "Проблемите с недвижимото културно наследство са тежки и унаследени от повече от 50 години, а  отчетът на Сметната палата  ще помогне на Министерството на културата да подходи към тяхното разрешаване. Друг ключов фактор за опазване на паметниците сгради е дигитализацията на архива. Това съобщи днес на пресконференция министърът на културата Боил Банов. Той благодари двукратно на Сметната палата и подчерта, че целта на тяхната експертиза е \"да влезем по-бързо в това, което всички искаме - да опазим културното наследство\". По повод на констатацията в одита, че помещенията за съхраняването на архива не са достатъчни, Банов заяви, че в момента в Министерството на културата се подготвя пространство за архива и неговата дигитализацията. Според него това ще засили комуникацията и контрола над институциите. Министърът подчерта и, че благодарение на двукратното увеличаване на бюджета на Националния институт за недвижимо културно наследство (НИНКН) заплащането на служителите е било увеличено. Била е улеснена и възможността да се наемат екипи от университети и различни организации и да се правят нужните разходи.  По думите на Банов стратегията за решаване на проблема с човешкия ресурс, който трябва да извършва проверки и да следи за нередности около паметниците на културата, е дигитализацията. \"Не можем да се върнем в действителността на филма \"Опасен чар\" и да сложим на всеки паметник милиционер. Трябва да се използват съвременни методи за опазването, както е по целия свят\", допълни министърът и изтъкна, че не е възможно 19 хил. паметника да бъдат проверявани от 19 хил. души. На журналистически въпрос за възможността паметниците сгради да бъдат ипотекирани Банов отговори, че настоящата процедура е тромава и може да трае 10 години. \"В момента очакваме от общините да бъде входиран проект за промени в закона. Ще се опитаме да направим процедурата по-ясна\", отбеляза той. И изтъкна, че Министерството на културата отговаря на ниво национални паметници на културата, където проблемите не са толкова големи. Банов каза, че нито една от от сградите, чиито брой е над 19 хил., не е оставена на произвола. Но въпреки че опазването им е регламентирано, отговорност за това имат и частните собственици. \"Ние не можем да кажем, че собствениците са злонамерени и търсят разрухата. И да се срути някоя къща, тя ще трябва да се възстанови, каквато е\", коментира той. На критиката от Сметната палата, че управлението на Националната система за опазване на недвижимото културно наследство не е достатъчно децентрализирано, Банов отговори, че превръщането на НИНКН в самостоятелна институция не отговаря на разбиранията му за демокрацията. Той настоя, че и институтът и сега има достатъчно самостоятелност. По повод на сроковете, които министърът предвижда, за да бъдат взети мерки, той изрази надежда, че в края на мандата си ще даде подобна пресконференция, на която ще обяви свършената работа: съкратени срокове, направени регистри, по-добро функциониране на НИНКН. \"Искам като си тръгвам оттук да е ясно. Няма как да решим проблемите на 100%, но искаме да ги решим по такъв начин, че на всеки следващ да му е лесно\", каза той. За казуса с къщата музей на Яворов Банов коментира, че там положението е много сложно, защото тя няколко пъти е била ипотекирана, а държавата и общината трябва да я придобият по законов начин. На въпрос на \"Дневник\" за  поредния случай на превръщане на кино в магазин  (\"Европа палас\") и тази тенденция, Банов отговори, че когато сградите са частна собственост, ръцете на министерството са завързани и няма закон, който да забрани на собствениците да не предприемат такива стъпки. Днес сутринта в ефира на \"Нова телевизия\" председателят на Сметната палата Цветан Цветков заяви, че действащите в момента закони не пречат на държавата и общините  да опазват недвижимото културно наследство . ", "date": "2019.03.07", "title": "Банов: Не можем да сложим на всяка сграда-паметник милиционер"}
{"url": "https://www.dnevnik.bg/bulgaria/2019/03/07/3400936_donchev_shte_tursi_variant_horata_da_ne_smeniat/", "text": "Вицепремиерът Томислав Дончев обяви, че ако има вариант на хората да бъде спестено да сменят талоните на автомобилите си заради липсата на отбелязан екостандарт, правителството ще направи всичко възможно, за да го приложи. Изказването му дойде, след като откри 20-ата годишна конференция по електронно управление, съобщава БТА. Повод за коментара му стана информацията, че ако искат да платят по-нисък данък за колата си,  на шофьорите може да им се наложи да сменят талона на превозното средство . През ноември миналата година парламентът гласува повишаване на данъците за автомобили, като въведе екологичен компонент при изчисляването им. С него колите с по-замърсяващи двигатели ще плащат повече, като максимално ще е повишението на данъците за автомобили с двигател под Евро 4, като в тази категория попадат основно произведени преди 2005 г. коли. Екологичната оценка на моторното превозно средство често не е вписана в талона. Тази процедура не е задължителна, но без нанасянето ѝ общината няма как да намали данъка на автомобила. Така на шофьорите им се налага да сменят талона на колата, за да плащат по-нисък данък. Дончев каза още, че системата за електронно връчване на глоби може да се превърне в универсален вход, ползван от държавните органи, банки и други организации. \"Там всеки може да ти прати нещо, и от процесуална гледна точка ще равносилно на получено писмо срещу разписка\", посочи вицепремиерът.", "date": "2019.03.07", "title": "Дончев ще търси вариант хората да не сменят талоните на колите си заради екостандарта"}
{"url": "https://www.dnevnik.bg/evropa/2019/03/07/3400923_bulgariia_ima_2_meseca_da_podobri_ocenkata_za/", "text": "Четири нови наказателни процедури срещу България обяви днес Европейската комисия. И четирите процедури са за околна среда, а само през последната година България има 13 процедури в сферата на околната среда - за чистота на въздуха, различни неизпълнения на изискванията за \"Натура 2000\" (повече за Натура 2000 -  тук ), шумовото замърсяване, качеството на питейната вода и други. Екологичните оценки Първата от днешните процедури констатира, че в България някои елементи, свързани с решенията за скрининг, докладите за оценка на въздействието върху околната среда и информацията за обществеността, не отразяват достатъчно стандартите на ЕС, а наблюдението на проектите, които имат значителни неблагоприятни последици, не отговаря на изискванията. Заради тези опасения Брюксел призова България да приведе законодателството си за оценката на въздействието върху околната среда в съответствие с новите европейски стандарти. С тях се гарантира, че преди да получат разрешение, публичните и частните проекти подлежат на извършване на оценка за въздействието им върху околната среда. Подобно предупреждение е отправено и към още четири държави (Хърватия, Франция, Холандия и Полша). През 2014 г. държавите членки актуализираха законодателството на ЕС, като намалиха административната тежест, повишиха степента на защита на околната среда и направиха бизнес решенията за публични и частни инвестиции по-добре обосновани. Еврокомисията обаче откри редица недостатъци в актуализациите, представени от посочените страни. С официални уведомителни писма тя им дава два месеца за отговор. В противен случай може да премине към следващия етап на наказателната процедура - да изпрати мотивирано становище. Морска среда Европейската комисия освен това настоятелно призова България и още осем страни да спазят задълженията си за докладване за състоянието на околната среда в морските води, предвидени в Рамковата директива за морска стратегия. През юни 2008 г. държавите членки постигнаха съгласие да преразгледат и актуализират до 15 октомври 2018 г. своята оценка на състоянието на околната среда в съответните води, въздействието на човешката дейност върху околната среда, своето определяне на добро състояние на околната среда и своите екологични цели. Засегнатите държави не представиха доклади на комисията в определения срок. Затова комисията реши да започне производство за установяване на нарушение като изпрати на тези държави членки официално уведомително писмо. Те имат два месеца, за да отговорят. В противен случай Брюксел може да изпрати мотивирано становище. Данни за околната среда Комисията поиска България, Латвия, Литва и Полша да обменят информация за околната си среда според европейските изисквания, предвидени в специална  директива . Нейната цел е да се създаде масив от пространствени данни на европейско равнище, чрез който да се улесняват провеждането на политиката на ЕС в областта на околната среда и дейностите, които оказват въздействие върху околната среда, така че те да могат да бъдат споделяни с гражданите и организациите от публичния сектор. Тези правила влязоха в сила през 2007 г. и пълното им транспониране трябва да стане до 2021 г. Посочените държави членки обаче не са предоставили никакви масиви от данни и не са изпълнили задълженията си във връзка с метаданните и услугите за изтегляне на данни, лишавайки по този начин гражданите от информация, която трябва да е свободно достъпна. Затова комисията изпраща официални уведомителни писма на четирите държави, като им дава два месеца за отговор. В противен случай може да изпрати мотивирано становище. Отпадъците от миннодобивните индустрии Комисията настоятелно призова България да транспонира в националното си право правилата на ЕС за управлението на отпадъците от миннодобивните индустрии. Директивата за отпадъците от миннодобивните индустрии цели да се предотвратят или намалят неблагоприятните последици от отпадъците от тези индустрии върху околната среда и да се намалят рисковете за здравето на човека от тях. През март 2006 г. държавите членки се споразумяха за преразглеждане и актуализиране на всеки три години на информацията за мерките за безопасност и на действията в случай на авария във връзка с отпадъците от миннодобивните индустрии и предоставяне на обществеността на информация за разрешенията за съоръжения за отпадъци. Българското законодателство понастоящем не отговаря на тези разпоредби. Тъй като от април 2017 г. насам не е постигнат достатъчен напредък, днес комисията реши да изпрати допълнително мотивирано становище. Ако България не предприеме действия в срок от два месеца, комисията може да сезира Съда на ЕС.", "date": "2019.03.07", "title": "България има 2 месеца да подобри оценката за въздействие на проекти върху околната среда"}
{"url": "https://www.dnevnik.bg/detski_dnevnik/2019/03/07/3400940_uchenicheskata_anketa_s_grafa_pol_-_drugo_e_spriana/", "text": "Анкетата SELFIE, в която за \"пол\" съществуваше и графа \"друго\", в момента е спряна. Това каза днес министърът на образованието и науката Красимир Вълчев на открит урок в софийско училище, цитиран от БНТ. Той е получил писмо от еврокомисаря по образованието Тибор Наврачич, който го уверява, че ще бъде намерено техническо решение на проблема с анкетата. Министър Вълчев уточни, че потвърждението на Наврачич означава, че или ще отпадне отговорът на въпроса, който предизвика остри дискусии в обществото, или няма да е част от проучването. Той добави, че може да бъде поискана информация от еврокомисията и да се разбере как досега са отговаряли учениците на анкетата. Преди време Министерството на образованието  поиска от Европейската комисия да премахне  въпроса в анкетата, в който български ученици над 9 години трябва да отбележат пола си. \"През последните няколко дни в българското публично пространство се разпространи твърдението, че Европейската комисия се опитва да \"наложи\" понятието \"трети пол\" в българските училища. Беше написано, че предлагайки инструмента SELFIE на училищата в България, комисията \"проповядва джендър идеология\". Всички тези твърдения са неверни\",  написа тогава ЕК в изявление .", "date": "2019.03.07", "title": "Ученическата анкета с графа \"пол - друго\" е спряна"}
{"url": "https://www.dnevnik.bg/evropa/2019/03/07/3400942_evrokomisiiata_zaplashi_bulgariia_sus_sud_zaradi/", "text": "Европейската комисия предприема нови стъпки по процедурите за нарушение срещу 26 държави от ЕС, сред които и България, за да осигури пълното прилагане на правилата за признаването на професионалните квалификации. Комисията изпраща мотивирани становища на 24 държави - Австрия, Белгия, България, Германия, Гърция, Дания, Ирландия, Испания, Италия, Кипър, Люксембург, Малта, Холандия, Великобритания, Полша, Португалия, Румъния, Словакия, Словения, Унгария, Финландия, Франция, Хърватия и Швеция, и допълнителни официални уведомителни писма на Естония и Латвия за несъответствието на тяхното национално законодателство с европейските правила за признаването на професионалните квалификации. В единния пазар на ЕС специалистите могат да се движат през граница и да практикуват своите професии или да предоставят услуги в други държави от ЕС. Европейските правила улесняват признаването на професионалните квалификации на специалисти като лекарите или архитектите в друга държава от Общността. Правилата за признаването на професионалните квалификации бяха променени през 2013 г. и трябваше да бъде приложени в националното законодателство до 18 януари 2016 година. Всички засегнати държави разполагат със срок от два месеца, за да отговорят на еврокомисията. Ако не получи задоволителен отговор, комисията може да реши да отправи мотивирано становище до Естония и Латвия и да отнесе останалите 24 държави към Съда на ЕС. Правилата за признаването на професионалните квалификации подпомагат автоматичното признаване на професионалните квалификации в държавите от ЕС, а това улеснява специалистите да предоставят услугите си в цяла Европа, като същевременно се осигурява по-добро равнище на закрила на потребителите и гражданите. Правилата се прилагат за регламентираните професии, сред които медицинските сестри, лекарите, фармацевтите или архитектите, като от нея са изключени професиите, уредени със специални директиви на ЕС, например одиторите, застрахователните посредници, ръководителите на полети, адвокатите и търговските представители. Тези правила се допълват от европейската професионална карта - електронен сертификат, издаван от януари 2016 г. за пет професии (медицински сестри с общ профил, фармацевти, физиотерапевти, брокери на недвижими имоти и планински водачи). За да може пациентите и потребителите от ЕС да имат осигурена необходима защита, еврокомисията въведе също механизъм за предупреждение. Държавата, която приема специалистите от другите държави от ЕС, трябва да провери техните квалификации и пригодност да упражняват професията и в случай на обосновано съмнение - да се свърже с държавата, издала дипломата, се посочва в съобщението.", "date": "2019.03.07", "title": "Еврокомисията заплаши България със съд заради правилата за признаване на дипломи"}
{"url": "https://www.dnevnik.bg/zdrave/pregledi_i_kampanii/2019/03/07/3400944_bolnica_v_ruse_obiavi_bezplatni_ochni_pregledi/", "text": "Лекари от отделението за очни болести на русенската болница \"Канев\" организират безплатни профилактични прегледи за глаукома. Повод за това е отбелязването на Световния ден за борба с болестта, който е на 12 март. Безплатните прегледи ще бъдат на 14 март (четвъртък) от 12 до 14 ч. в отделение \"Очни болести\" на 12-я етаж на болницата. Прегледите ще се извършват само след предварително записване на телефон 082/887 467.", "date": "2019.03.07", "title": "Болница в Русе обяви безплатни очни прегледи"}
{"url": "https://www.dnevnik.bg/evropa/2019/03/07/3400945_bulgariia_ima_dva_meseca_da_zategne_kontrola_pri/", "text": "Европейската комисия поиска днес от България и Кипър да въведат изцяло правилата на ЕС за крайпътни проверки на изправността на търговските превозни средства. През 2014 г. държавите в ЕС се споразумяха да въведат тези правила в националното си законодателство до 20 май 2017 година. До днес България и Кипър са въвели правилата частично. Според еврокомисията и двете държави не са съобщили какви мерки предприемат за цялостното приложение на европейските правила за крайпътни проверки на камиони, автобуси, тежкотоварни ремаркета и бързи трактори. Те разполагат с два месеца, за да отговорят. Ако не направят това, Брюксел може да реши да предяви иск пред Съда на ЕС, се посочва в съобщението.", "date": "2019.03.07", "title": "България има два месеца да затегне контрола при прегледите на камиони и автобуси"}
{"url": "https://www.dnevnik.bg/skorost/2019/03/07/3399949_samo_modeli_s_elektromotor_pokazva_kia_v_jeneva/", "text": "Киа\" представя само електрифицирани модели на автосалона в Женева, като по този начин демонстрира амбиции да е лидер на европейския пазар по отношение на продажбите на електромобили и хибриди. Световния си дебют на изложението отбеляза новият изцяло електрически прототип \"Имеджин бай Киа\" (Imagine by KIA), а европейска премиера направи новият електрически \"Соул\". Концептуалната разработка е създадена в европейския център на компанията във Франкфурт, като идеята е да не се вписва в познатите автомобилни категории. \"Имеджин бай Киа\" комбинира елементи на динамичен високопроходим автомобил, семеен седан и гъвкав и просторен кросоувър. Европейският дизайнерски екип на \"Киа\" е използвал архитектурата на изцяло електрическата задвижваща система, за да увеличи пространството в купето, с цел повече удобство и комфорт за всички пасажери. Прототипът не е предвиден за серийно производство, но демонстрира иновативни интериорни и екстериорни дизайнерски елементи, които могат да бъдат интегрирани в бъдещи серийни модели на марката. Трето поколение \"Киа и-Соул\" (e-Soul) предлага удължен пробег, като се оборудва с батерии от ново поколение с капацитет 64 или 39.2 кВтч. Продажбите на електромобила тръгват на избрани европейски пазари в края на първото тримесечие на годината. Премиера на автосалона в Женева отбелязват също рестилизираните модели \"Ниро хибрид\" и \"Ниро Плъг-ин хибрид\". Те влизат в продажба в Европа през втората четвърт на 2019 г.", "date": "2019.03.07", "title": "Само модели с електромотор показва \"Киа\" в Женева"}
{"url": "https://www.dnevnik.bg/evropa/2019/03/07/3400968_brjuksel_nastoia_bulgariia_da_vuvede_pravilata_za/", "text": "Европейската комисия изпрати мотивирани становища на България и още 12 страни, призовавайки ги да въведат изцяло правилата на ЕС за правата, подкрепата и защитата на жертвите на престъпления. Правилата засягат жертвите на всички престъпления независимо от тяхното гражданство и от това къде в ЕС е извършено престъплението. Те дават на жертвите ясни права на достъп до информация, на участие в наказателното производство и на подкрепа и защита според техните нужди. По силата на правилата уязвимите жертви могат да получат допълнителна защита при наказателното производство. През октомври 2012 г. държавите в ЕС се споразумяха да въведат тези правила в националното си законодателство до 16 ноември 2015 година. Оценката на еврокомисията показва, че 13 държави (Австрия, Белгия, България, Хърватия, Кипър, Финландия, Франция, Гърция, Латвия, Литва, Люксембург, Нидерландия и Словакия) не са въвели изцяло правилата на ЕС. Тя разполагат с два месеца, за да предприемат необходимите действия. Ако не го направят, еврокомисията може да отнесе въпроса до Съда на ЕС, се посочва в съобщението.", "date": "2019.03.07", "title": "Брюксел настоя България да въведе правилата за защита на жертвите на престъпления"}
{"url": "https://www.dnevnik.bg/bulgaria/2019/03/07/3400975_vetko_i_marinela_arabadjievi_sa_zadurjani_v_barselona/", "text": "Издирваните от \"Интерпол\" Ветко и Маринела Арабаджиеви са били задържани в испанския град Барселона, твърдят източници от службите, цитирани от БНР. До момента в МВР няма официално потвърждение от испанските служби за ареста, твърди националното радио. Били са изпратени официални запитвания до властите в Мадрид. В края на август българските власти обвиниха задочно съпрузите за участие в организирана престъпна група за данъчни престъпления, които включват укриване на данъци и пране на пари. По това време двамата бяха на почивка в чужбина. Тогава п ри акция на прокуратурата  в хотелите на Арабаджиев \"Маринела\" в София и \"Марица\" в Пловдив бяха открити и иззети над 10 млн. лв. От лятото в ареста са синът им -  Вълчо Арабаджиев,  и две счетоводителки. След акцията зам. главният прокурор и доскорошен шеф на спецобвинението Иван Гешев заяви, че спрямо семейство Арабаджиеви има издадена  европейска заповед за арест  и те се търсят от Интерпол.", "date": "2019.03.07", "title": "Ветко и Маринела Арабаджиеви са задържани в Барселона, съобщава БНР"}
{"url": "https://www.dnevnik.bg/sport/2019/03/07/3400951_ot_karlingtun_do_keniia_svetut_praznuva_novoto_chudo_s/", "text": "Манчестър юнайтед\" отново показа, че е способен на футболни подвизи, дори когато е поставен в ролята на аутсайдер. Осакатени от десет контузии, но вдъхновени от Оле Гунар Солскяер,  \"червените дяволи\" влязоха в историята на Шампионската лига с паметен обрат  срещу един от големите фаворити за трофея - \"Пари Сен Жермен). Рекордьорът по титли на Англия гостуваше на \"Парк де пренс\" след загуба с 0:2 на \"Олд трафорд\" в първата среща. Напук на очакванията тимът на Солскяер спечели с 3:1 след победен гол на Маркъс Рашфорд в 94-ата минута от дузпа, отсъдена след  намесата на системата за видеоповторения . \"Манчестър юнайтед\" стана първият отбор в историята на Шампионската лига, който продължава напред в директните елиминации след загуба с два или повече гола у дома в първата среща.  Чудото в Париж напомни за славните моменти на клуба под ръководството на сър Алекс Фъргюсън и предизвика еуфория сред привържениците на \"червените дяволи\" по целия свят - от клубната база в Карингтън до улиците на Кения. \"Юнайтед\" правеше кошмарен сезон, но преживява истински ренесанс, след като през декември Солскяр дойде под наем от \"Мьолде\", за да замени уволнения Жозе Моуриньо. Той подобри няколко рекорда за най-добър старт на мениджър в Англия и постигна 14 победи и две равенства в 17-те си мача начело на \"червените дяволи\". Бившият нападател на \"Юнайтед\" беше назначен със статут на временен мениджър до края на сезона. С всеки следващ мач обаче норвежецът показва, че заслужава да получи постоянен договор. Това е желанието и на почти всички, свързани с клуба - от фенове, през играчи до легенди, сред които и Фъргюсън. Под ръководството на шотландеца \"червените дяволи\" неведнъж са печелили драматични победи с късни голове, което даде повод добавено време да бъде наречено \"Фъргитайм\". След паметната вечер в Париж феновете вече имат нов синоним - \"Олетайм\".", "date": "2019.03.07", "title": "От Карингтън до Кения: Светът празнува новото чудо с марка \"Юнайтед\" (видео)"}
{"url": "https://www.dnevnik.bg/bulgaria/2019/03/07/3400974_zabranata_pensioneri_da_sa_durjavni_slujiteli_se_okaza/", "text": "Конституционният съд (КС) единодушно отмени новите текстове в Закона за държавния служител (ЗДС), с които се забранява на пенсионерите да работят в администрацията, съобщи сайтът за правни новини  news.lex.bg. Измененията в ЗДС бяха направени чрез закона за бюджета за тази година и влязоха в сила от 1 януари 2019 г., припомня изданието. С тях беше въведено ново изискване за несъвместимост на държавните служители – да са упражнили правото си на пенсия. Така по приблизителни изчисления трябваше да бъдат уволнени близо 2000 чиновници. Това са само заварените случаи на хора, които вече са се пенсионирали, но продължават да работят като държавни служители, се уточнява в публикацията. Всички те, към момента в който са решили да упражнят правото си на пенсия, не са знаели, че това може да доведе до уволнението им през 2019 г. Тези разпоредби бяха атакувани в КС от президента Румен Радев, а след това и от омбудсмана Мая Манолова. Все още не са оповестени мотивите на Конституционния съд.", "date": "2019.03.07", "title": "Забраната пенсионери да са държавни служители се оказа противоконституционна"}
{"url": "https://www.dnevnik.bg/kultura/2019/03/07/3400952_ivan_mudov_hudojnikut_koito_risuva_tochki/", "text": "В Института за съвременно изкуство е изложено бяло платно 170 x 120 сантиметрa, което в следващите дни и седмици трябва да се изпълни с милиони черни точки. И Иван Мудов – авторът на творбата – ще работи в галерията, докато това не се случи. Пърформативният му проект е продължение на дългогодишното му медитативно хоби. За целта той си е изградил строен ред, по чийто неизменен ход протича художественият процес. Сяда пред платното и започва с тънък маркер да прави точки на еднакво разстояние една от друга. Точка след точка, ред след ред, десетки, стотици, а накрая – няколко милиона. Всеки медитативен сеанс се протоколира в бележка до платното, на която се записват датата и броят точки, които са изпълнени.  Работата на Мудов се вписва напълно в досегашната му практика – не само като отрицание на самия себе си, но и с ироничното му посягане към класически концептуални творби и автори. \"Кражбата\" е запазена марка на Мудов – независимо дали буквална или преносна. И именно лекотата, с която той заимства или направо копира, го правеше и един от най-интересните български автори.  И все пак – и най-интересните автори си имат своите върхове и спадове. Не съм сигурна къде по правата ще се позиционира настоящата творба, защото тя се състои не просто в правенето-на-точки, а и в пърформативния, макар и не особено оригинален, елемент на \"рисуване\" на живо в галерията. Първо да видим дали Мудов ще постигне заветната си цел, която макар и да изглежда проста на пръв поглед, е доста амбициозна. За последните четири години, откакто Мудов се е захванал с това хоби, не е успял да запълни повече от няколко квадратни сантиметра.  Обсесивно-медиативното повторение е добре познат способ на концептуализма. Он Кавара и стотиците му платна с дати (които Мудов вече е цитирал в друга своя работа), Роман Опалка, който методично запълва платната си не с точки, а с последователни цифри – от едно до милиони, Агнес Мартин и още редица концептуални автори от 60-те и 70-те са се занимавали с подобна медитативна художествена дейност. Но повечето от тях са вече отдавна мъртви. На този фон работата на Мудов изглежда като приятно носталгично намигване към концептуализма, но и като не особено интересно и актуално заимстване.  От години Мудов се занимава също с ритуала на откриването на изложба – независимо дали ще бъде с \"Вино за откривания\" или с галерията му One Night Stand, в която изложбите съществуват само за времето на своето откриване. В настоящия проект обаче няма да има откриване. Има само начало и неясен край (колкото време му отнеме да запълни платното) и между тях всеки може да отиде на място в Института за съвременно изкуство, да наблюдава, да си поговори с художника, а защо не и да се опита да го разсее и да причини неволна грешка? Aко обърнем внимание на контекста, в който самата работа се случва, тя има потенциала все да се превърне в особено вълнуващ и актуален коментар. В края на миналата година покрай назначението на Яра Бубнова за директор на Националната галерия, както и покрай комичния скандал с пърформанса на Ода Жон в Двореца и конкурса за проект за българския павилион на Венецианското биенале, Институтът за съвременно изкуство се превърна в олицетворение на всичко най-лошо в изкуството и в живота на българина като цяло. Изведнъж целокупната общественост изпадна в масова невроза, започнаха да се привиждат кръгове и други геометрични форми, сфери на влияние, копрупционни връзки и подмолни кроежи за – ако не глобално – то поне локално, на нашите територии, господство. В тази ситуация институтът и галерията, които така или иначе в последните години може би не са в най-върховия си период, се разклати и отвън дава индикации за отслабващи жизнени функции.  И тук идва Мудов с новата си работа, която е просто пълнеж в програмата (по негови думи). И какво се получава в крайна сметка? Един от членовете на института ще рисува точки върху бели платна, колкото галерията да не стои празна. Звучи колкото трагикомично, толкова и наистина премерено и обмислено.  С други думи – колкото и невероятно да звучи – Мудов успява отново да уцели право в девятката. ", "date": "2019.03.07", "title": "Иван Мудов – художникът, който рисува точки"}
{"url": "https://www.dnevnik.bg/evropa/2019/03/07/3401008_ungariia_shte_zameni_plakatite_sreshtu_junker_s_takiva/", "text": "Унгария ще замени плакатите с послания срещу Брюксел, които предизвикаха призиви за изключване на управляващата партия \"Фидес\" от Европейската народна партия (ЕНП), заяви шефът на кабинета на Виктор Орбан Гергей Гуяш, цитиран от \"Ройтерс\". Попитан за ултиматума от ръководителя на групата на ЕНП Манфред Вебер, който поиска Унгария да премахне плакатите,  атакуващи председателя на Европейската комисия  Жан-Клод Юнкер, Гуяш каза, че билбордовете ще бъдат заменени следващата седмица с други, представящи плановете на Орбан за насърчаване на раждаемостта. \"Ако това означава билбордовете, правителството одобри плана за защита на семействата, така че от следващата седмица тези билбордове ще бъдат изложени\", допълни Гуяш. Той отказа да отговори на многократните въпроси за по-нататъшните етапи на кампанията за изборите за Европейски парламент, като каза: \"Мога да ви информирам само за следващата седмица\". Преди ултиматума на Вебер Орбан каза пред германския вестник \"Велт ам Зонтаг\", че образът на Юнкер ще бъде заменен с този на зам.-председателя на Европейската комисия Франс Тимерманс в следващия етап на унгарската предизборна кампания. Унгария превърна враждебното отношение към мигрантите в централна тема в кампанията за Европейските избори през май и постави плакати с обвинения срещу председателя на Европейската комисия Жан-Клод Юнкер и американския милиардер Джордж Сорос, че искат да разрушат европейската цивилизация, като допускат масов прием на мюсюлмани. Основният проправителствен вестник в Унгария \"Модьор немзет\"  призова партията на премиера  Виктор Орбан \"Фидес\" да напусне Европейската народна партия. Според ежедневника дясноцентристката формация в Европейския парламент е изоставила основополагащите си ценности и \"не може да бъде различена от социалистите или либералите\". \"Дойде моментът \"Фидес\" да спре унизителните пазарлъци с Европейската народна партия\", се посочва в редакционна статия във вестника. \"Народната партия вече не е партията на Хелмут Кол\". По думите на Орбан бившият германски канцлер е поканил \"Фидес\" да се присъедини към ЕНП. Попитан за статията, Гуяш каза, че \"Фидес\" иска  да остане в ЕНП . \"Фидес\" е член на Европейската народна партия и иска да остане член на Европейската народна партия\", подчерта той. По думите му \"Фидес\" не води  разговори с партии  извън ЕНП, която според него остава най-добрата платформа за преследване на християндемократическите политики на партията на Орбан. Вебер приветства новината за замяната на антиевропейските билбордове. \"Това е добър сигнал, премахването на плакатите там, това бе едно от исканията, които отправих тази седмица\", допълни той.", "date": "2019.03.07", "title": "Унгария ще замени плакатите срещу Юнкер с такива за насърчаване на раждаемостта"}
{"url": "https://www.dnevnik.bg/kultura/2019/03/07/3401210_vuv_franciia_izleze_sbornik_s_razkazi_na_zdravka/", "text": "В началото на март сборник с разкази на Здравка Евтимова беше публикуван във Франция от издателство Le Soupirail. Заглавието на книгата е \"Невъзможно синьо\" (D’un bleu impossible\"). Произведенията са подбрани и преведени на френски от Красимир Кавалджиев. Той е влязъл в ролята и на литературен агент, осъществявайки контакт със собственика и главния редактор на издателството госпожа Еманюел Моазон. Книгата ще бъде представена на форума \"Другия салон на книгата\" (L’autre Salon du Livre) в Париж между 8 и 10 март и на \"Салон на книгата\" (отново в Париж) между 15 и 18 април. Сборникът е част от поредицата на издателство Le Soupirail \"Чуждестранна литература\". През януари разказът  \"Кръв от къртица\"  на Здравка Евтимова  влезе в американски учебник по литература . ", "date": "2019.03.07", "title": "Във Франция излезе сборник с разкази на Здравка Евтимова"}
{"url": "https://www.dnevnik.bg/bulgaria/2019/03/07/3401257_i_fandukova_deklarira_che_zakonut_i_prechi_v/", "text": "Йорданка Фандъкова е поискала от министъра на културата Боил Банов да се предприеме процедура за възстановяване статута на къщата на столичната  ул. \"Кузман Шапкарев\" 3  като културна ценност. Кметът на София от 2009 г. съобщи в профила си във Фейсбук, че е изпратила писмо с такова искане до министъра, след като се разбра за плановете на собственика къщата да бъде съборена и на нейно място да се  появи нова 8-етажна офис сграда . В същото изявление кметът задочно отговори и  на изявленията на Сметната палата , като декларира, че законови разпоредби в сила още от 2011 г. всъщност не са \"реално приложими\". Къщата, която е непосредствено до Народния театър \"Иван Вазов\" спира да е културна ценност още през 2008 г. А през 2015 г. одобреният подробен устройствен план на района предвижда на нейно място да има 6-етажна сграда, предназначена за офиси. По плана не се вижда да е предвидено запазването на старата къща. До момента обаче институциите не са реагирали, като дори Министерството на културата е съгласувало предварително и проекта за строителство на новата 8-етажна сграда на това място. От столична община пък са придвижили проекта за строителство към местната община в район \"Средец\". Едва след медийни публикации и гражданска активност, общината ще иска възстановяване на къщата като културна ценност. \"Категоричното ми мнение е, че тя (къщата - бел. ред.) притежава всички качества да е паметник на културата заедно с другите запазени стари сгради, които формират облика на площада около Народния театър \"Иван Вазов\". Намерението на собствениците на къщата да изградят нова 8-етажна сграда ще промени чувствително целия квартал\", пише в профила си във Фейсбук днес Йорданка Фандъкова. Кметът, за който се смята, че ще е сигурната номинация на ГЕРБ за нов мандат в София на предстоящите наесен местни избори, припомня, че в последните няколко години е поискала възстановяване или даване на статут на 10 сгради, които са част от културно-историческото наследство на града. \"Наложили сме глоби на недобросъвестни собственици за над 700 хил. лв. За съжаление, заповедите за реставрация и наказателните постановления се обжалват от собствениците и това води до дълги съдебни дела, вместо до ефективни действия за възстановяване на сградите. Това и причината да настоявам за сериозни промени в Закона за културно наследство\", написа още Йорданка Фандъкова. Тя влезе и в задочен спор с председателя на Сметната палата Цветан Цветков, който днес заяви в ефира на \"Нова телевизия\", че Столичната община е имала възможност да запази всички разрушени сгради, които са паметници на културата, но не е предприела никакви действия. \"Нужни са нормативни промени, които да дадат реална възможност на общините и на държавата да ремонтират паметници на културата, чийто собственици отказват доброволно да ги реставрират и ги оставят да се рушат. Процедура за налагане на законна ипотека в полза на общината/държавата в момента е реално неприложима\", обяви Фандъкова. Подобна теза днес  разви и министърът на културата Боил Банов . Разпоредбата в Закона за културното наследство, даваща възможност за налагане на ипотеки в полза на държавата или общините е в сила от 2011 г. Според отговор на бившия министър на културата Вежди Рашидов  още от 2015 г. този текст никога не е бил прилаган . Такова е положението и днес. Още преди години представители на ГЕРБ в местните власти коментираха пред \"Дневник\", че текстът е неприложим, подобно беше и  мнението на нотариуси . Но до момента нито едно управляващо мнозинство или министър, както и властите, прилагащи закона, не са инициирали промяна. Сега се очаква подобна промяна да бъде внесена за обсъждане. Фандъкова съобщава още, че до момента в централна градска част са възстановени 118 сгради със статут на единична културна ценност. \"В началото на годината направихме авариен ремонт на покрива на Царските конюшни. Похарчените над 180 хил. лв. ще предявим на собствениците на сградите. По същия начин предстои да ремонтираме и сграда на бул. \"Христо Ботев\" и ул. \"Пиротска\" – срокът за доброволно изпълнение вече изтече и стартирахме процедура по принудително изпълнение\", допълва кметът.", "date": "2019.03.07", "title": "И Фандъкова декларира, че законът й пречи в опазването на културните ценности"}
{"url": "https://www.dnevnik.bg/video/2019/03/07/3401265_video_izkustven_intelekt_suzdavasht_portreti_za/", "text": "Генератор за живопис, работещ с изкуствен интелект, ще се предложи на търг в \"Сотбис\" тази седмица, съобщи аукционната къща. Това е вторият подобен търг, след като друга къща - \"Кристис\" - предложи за пръв път картина, изцяло създадена от изкуствен интелект. Безкраен поток от лица се възпроизвеждат от инсталацията, разказва технологичното издание The Verge, след разговор със създателя, германеца Марио Клингеман. По-лесно е да се обучи алгоритъм, за да създава изкуство, отколкото човек да реши какво ще прави с резултата от работата и тъкмо това създава предизвикателство. \"Чувствам почти като нередно да взема едно единствено нещо (което програмата произвежда). Защото, да, (генераторът) може да създаде много изображения, но магията е по-скоро в това да го видиш как работи.\" \"Спомени на минувач I\" е от две части. Всяка зарежда по един портрет през няколко секунди - уникален и с \"живот\" също няколко секунди, преди да прелее в следващия портрет. Едната страна зарежда \"по-скоро мъжки\" портрети, другата - \"по-скоро женски\". Във видеоклипа, публикуван от \"Сотбис\", Клингеман казва, че с невронните си мрежи (\"моите четки\") машината му \"ще продължи да създава портрети на несъществуващи хора завинаги\". \"Прави го на момента, което е рисковано - можеш само до известна степен да предвидиш какво ще направи.\" Подобен генератор вече съществува, но той зарежда не портрети,  а човешки лица . \"Търгове като този показват, че след години узряване изкуството, създавано от изкуствения интелект, навлиза в света на високото изкуство\",  пише  The Verge. \"Но докато го оправи, отваря въпроси за природата на изкуството и творчеството. Каква е връзката между художника и машината? Могат ли програмите с изкуствен интелект някога наистина да са творчески?\" За създаване на творбите е използван методът, наречен GAN (от generative adversarial network), който доби известност покрай  първата творба, подписана от изкуствен интелект , миналата година -  портрет на измисления аристократ  Едмон дьо Белами. Използван е алгоритъм от две части, наречени Генератор и Дискриминатор, като едната трябва да твори, а другата - да се съмнява, че създаденото не е копиране на нещо познато, с което машината е захранена. Двата модула си разменят изображенията, докато Дискриминаторът вече не може да различи фалшификата от оригинала. В случая данните, чрез които са си отправяли предизвикателства Генераторът и Дискриминаторът, са огромна база с портрети от 17-19 в.", "date": "2019.03.07", "title": "Видео: Изкуствен интелект, създаващ портрети за секунди, се продава на търг"}
{"url": "https://www.dnevnik.bg/politika/2019/03/07/3401241_tri_konsorciuma_iskat_da_stroiat_produljenieto_na/", "text": "Три консорциума подадоха оферти за изграждането на новия газопровод на територията на България, който се явява продължение на \"Турски поток\". В тях има фирми от Италия, Унгария и Саудитска Арабия, съобщи енергийният министър Теменужка Петкова пред Би Ти Ви.  Трите оферти бяха отворени по-рано пред комисията на публично заседание с председател Камен Манев, зам.- изпълнителен директор на \"Булгартрансгаз\". Оферти са подали ДЗЗД Консорциум – Газово развитие и разширение в България ГРРБ с участници: Консорцио Варна 1 (учредено от Бонатти С.П.А и Макс Щрайхер С.П.А) и Комплишънс дивелъпмънт С.А.Р.Л- клон България; Обединение от Industries Fovallalkozo Zrt и Industries-KVV Kivitelezo Zrt; Обединение Консорциум Аркад с участници: Аркад Ей Би Би С.п.А и Аркад Енджиниъринг енд Констръкшънс Къмпъни. \"Тръжната комисия ще работи до края на март, когато се очаква да бъдат отворени и ценовите предложения\", съобщи изпълнителният директор на компанията Владимир Малинов, цитиран от агенция \"Фокус\". Цената, която е предвидена от \"Булгартрангаз\" за изграждането на газопровода, е 2.8 млрд. лв., а самото трасе е с дължина 485 километра. Отворените сега оферти са за изграждането на тръбопровода по трасето като поръчката е за 2.2 млрд. лв. Допълнително ще бъде обявена друга обществена поръчка за изграждането на компресорни станции по трасето и така сумата общо за проекта ще достигне до 2.9 млрд. лв., обясни Теменужка Петкова. В отговор на въпрос тя посочи, че в рамките на идната седмица предстои да се разбере кои точно фирми се ангажират с проекта, дали имат подизпълнители и кои са те. Отделно пък ще бъдат отворени и ценовите оферти на кандидатите. \"Булгартрансгаз\" предвижда разсрочено плащане за строителството на новата тръба в рамките на 10 години. В обществената поръча има и възможност дружеството да даде авансово до 250 млн. лева без ДДС на изпълнителя. Успоредно с това предвиждаме до средата на годината да обявим процедура за търсене на финансираща институция, обяви Владимир Малинов, изпълнителен директор, цитиран от БТА. Обясни, че формите за намиране на пари са различни, може да са от заеми - облигационен или проектен заем, както и заем на компанията. \"Никога не сме разглеждали варианта да вземем пари от \"Газпром\", посочи той. Всяка една банка, която отговаря на нашите изисквания и даде най-добри условия е добре дошла, каза Малинов запитан дали е готов да вземе кредит от руски банки. В момента фирмата не ползва финансов консултант, допълни той. И в телевизионния ефир министърът на енергетиката обяви, че \"Булгартрансгаз\" ще финансира проекта, защото това е \"българска инфраструктура\". В Сърбия трасето по проекта се плаща от \"Газпром\". Всички сме извлекли поуките от неуспеха на \"Южен поток\". Най-голямата гаранция дали ще се случи даден проект е да спазваме европейските правила и законодателство, коментира министърът в отговор на въпрос дали продължението на \"Турски поток\" през България е одобрено от Брюксел. Подчерта, че цялата настояща процедура е в съответствие с европейските правила. Петкова обясни, че по план от 1 януари 2020 г. транзитът на газ през България за Турция спира, което означава, че \"Булгартрансгаз\" ще се лиши от тази дата от около 110 млн. долара годишни приходи. След 2020 г. ще остане само транзитът за Гърция и Македония за общо 2.8 млрд. куб. м годишно при 14 млрд. куб. м, които сега транзитира за Турция. На въпрос каква е ползата на \"Булгартрансгаз\" при положение, че ще загуби приходи, а междувременно ще инвестира в проекта, министър обясни, че след изпълнението на проекта годишните приходи на компанията от транзит ще са над 400 млн. лв., но и че такъв проект няма само финансово изражение, а показва и стратегическото положение на дадена страна, ако минава през нея. Същото показвало и наличието на ядрена централа. За проекта АЕЦ \"Белене\" Петкова посочи, че до изграждането й енергийният пазар ще е напълно либерализиран и съответно цената на тока ще се определя от търсенето и предлагането. На въпрос за това къде ще отива отработеното ядрено гориво, тя посочи, че в нотификацията, изпратена за проекта през 2007 г.(като междувременно правителството се отказа от него през 2012 г. - бел. ред.), е отбелязано, че горивото ще се връща на Русия. Тя напомни, че има действащ договор по въпроса за горивото от АЕЦ \"Козлодуй\". Посочи, че само във Финландия от страните с подобни мощности се работи по хранилище за дълбоко погребване на това гориво, в останалите се използват други способи.", "date": "2019.03.07", "title": "Три консорциума искат да строят продължението на \"Турски поток\" през България"}
{"url": "https://www.dnevnik.bg/sviat/2019/03/07/3401266_predizborniiat_shtab_na_trump_iska_nacionalizaciia_na/", "text": "Екипът, работещ за преизбирането на американския президент Доналд Тръмп догодина, отново повдига идеята на държавния глава за национализация на мрежите от пето поколение (5G), пише \"Политико\". Темата бе актуална преди година, след като в края на януари  предложението бе обсъдено в Белия дом , а информация изтече в медиите и предизвика недоволство у регулаторите, независимо че бе свързано с  националната сигурност  и нуждата от противопоставяне на Китай. Идеята е правителството да вземе отделни честоти от 5G спектъра и да ги продава на бизнеса (при сегашния модел федералният регулатор предлага честотите на търг на телекомуникационните компании). Според екипа на Тръмп \"пазарът на едро на 5G\" би подобрил достъпа в селските райони и би намалил цената, а това е в духа на дневния ред на Тръмп, от чието президенство според него трябва \"да печелят всички американци\". \"Искам 6G мрежи\" Самият Тръмп  написа в профила си в \"Туитър\" , година след информацията за срещата в Белия дом: \"Искам 5G и дори 6G технология в САЩ възможно най-бързо. Тя е много по-мощна, по-бърза и по-умна от сегашния стандарт. Американските компании трябва да положат повече усилия или да бъдат задминати. Няма причина да изоставаме...\" Той събуди недоумението на експерти и анализатори - 6G не съществува и към момента дори не са започнали обсъжданията какво точно ще представлява, тъй като разгръщането на 5G тепърва започва. Миналогодишната информация, разпространена от \"Ройтерс\" и други източници, бе свързана с притеснения от китайска доминация в технологиите на бъдещето и нуждата да се \"изгради мрежа така, че китайците да не слушат обажданията ви.\" Според \"Политико\" сегашният план е част от усилията да се привлече вниманието на избирателите в селските райони, където големите компании нямат финансови стимули да предлагат широколентов интернет на достъпни цени.", "date": "2019.03.07", "title": "Предизборният щаб на Тръмп иска \"национализация\" на 5G мрежите"}
{"url": "https://www.dnevnik.bg/sport/2019/03/07/3401182_basketbolniiat_akademik_se_prekrusti_i_zaiavi/", "text": "Точно 14 месеца  след оттеглянето на \"Лукойл България\" от баскетболния \"Академик\"  и края на доминацията му в първенството, клубът отново заяви шампионски амбиции. Тези думи дойдоха от директора на отбора Сашо Везенков при подписването на договор за сътрудничество за още две години с мобилния оператор А1. \"Академик\" разшири партньорството си с компанията, която влиза в името на отбора. Сътрудничеството между двете страни продължава вече близо 10 години, като А1 ще подпомага всички възрастови формации в клуба. \"С днешния договор, мисля, че още догодина Академик може да погледне към първите места в първенството, а защо не и за нещо по-голямо. Радвам се, че спонсорството се простира и в детско-юношеската школа, за да създаваме български играчи, които да играят голяма роля в отбора\", каза Везенков. В първите дни на 2018 г. \"Академик\" претърпя пълна промяна. След успешния период с 14 шампионски титли и девет купи на страната  \"Лукойл България\" се оттегли от клуба и се присъедини към ръководения от Константин Папазов \"Левски\" . В търсенето на публика  проектът беше преместен от Правец в София . Тясната връзка между двата отбора беше преминаването на звездите в \"Левски\", а младите талантливи състезатели отидоха в \"Академик\". Тогава Везенков заяви, че целта е Правец да се превърне в център на баскетбола, който създава и играе със свои собствени кадри. Според директора на вече \"А1 Академик\" клубът няма да промени концепцията си.  \"Това ще е ново начало за младите ни баскетболисти и школата. Видяхме с чужденци, видяхме и без, без тях не може. Искаме при спокойна, европейска среда, да създаваме добри играчи. Трябва да имаме основа от български играчи, наша основа, и след това ако трябва да се привличат играчи\", допълни Везенков.", "date": "2019.03.07", "title": "Баскетболният \"Академик\" се прекръсти и заяви шампионски амбиции"}
{"url": "https://www.dnevnik.bg/evropa/2019/03/07/3401051_strah_i_neiasnota_britancite_v_es_osuznavat_che_e/", "text": "След по-малко от месец Обединеното кралство може да напусне Европейския съюз, но над един милион британски граждани ще останат в него, тъй като не искат заради Брекзит да бъдат принудени да се откажат от живота, който са си изградили на континента. Досегашният отказ на британския парламент да одобри договореното с блока споразумение за излизане поражда перспективата за хаотичен развод, който може да засегне особено сериозно британците в чужбина, като изведнъж ги лиши от придобивките, които са имали като граждани на ЕС през последните 46 години. \"Много хора може да се окажат в неясна ситуация\", казва Джейн Голдинг, председател на организацията \"Британци в Европа\", която води кампания за правата на британските граждани в ЕС след Брекзит. Дали тези хора ще се окажат в трудно положение зависи от индивидуалните им възможности и от това в коя от 27-те оставащи в ЕС страни живеят, допълва Голдинг. Няколко правителства, включително френското, испанското, полското и германското, подготвят законови \"предпазни мрежи\" за британските имигранти в случай на Брекзит без сделка. Британските пенсионери обаче продължават да нямат гаранции, че пенсиите им ще са защитени, професионалната квалификация на лекари, учители и архитекти може вече да не се признава, реципрочните споразумения за здравно осигуряване може да бъдат замразени, а британците, кандидатстващи за работа в ЕС, бяха предупредени, че молбите им имат малки шансове, докато не бъдат уредени отношенията за времето след Брекзит. Някои от предполагаемите 1.3 милиона британски граждани на континента \"Има хора, които вече са наистина много обезпокоени и потиснати от всичко това, но има и други, което се надяват, че накрая всичко ще бъде наред. Колкото по-вероятно става напускането без сделка, толкова по-малко ще стават хората, заровили глава в пясъка\", отбелязва Голдинг пред АП. Във влажната и ветровита понеделнишка нощ тази седмица няколкостотин британци, някои от тях - стиснали здраво виненочервените си европейски паспорти - се събраха в общината в Берлин, надявайки се германските и британските служители да им дадат яснота и сигурност във връзка с бюрократичните изисквания за оставане след Брекзит. Джошуа Спригс, актьор, занимаващ се и с дублаж, дошъл заедно с двама приятели, казва, че много хора не знаели какво всъщност ги очаква, независимо от информацията в социални медии като \"Редит\" и \"Фейсбук\" или на сайта на британското посолство. \"Наистина е трудно да се получи ясна информация\", споделя Спригс. Тук ми отговориха на повече въпроси, отколкото в Обединеното кралство\", допълва той. Властите в германската столица призоваха британците да се регистрират до 29 март, когато се очаква Великобритания да напусне ЕС. \"Това е единственият начин да са сигурни, че няма да се сблъскат с правни спънки, когато настъпи Брекзит, независимо дали това ще стане със или без споразумение\", казва Енгелхард Мазанке, който ръководи бюрото, обработващо разрешителните за постоянно пребиваване на чужденци в Берлин. Досега са се регистрирали само около 7 хил. от общо 18 хил. британски граждани в Берлин, допълва той. Онези, които не се регистрират, може да се наложи да напуснат страната през юли след тримесечен гратисен период. Дори на онези, които кандидатстват, може да се наложи да чакат до ноември за разрешително за постоянно пребиваване, което може да ги лиши от възможността да пътуват извън Германия за няколко месеца. Мазанке казва, че властите се надяват да се избегне такова развитие, но нещата до голяма степен зависят от това дали Лондон ще одобри споразумението за напускане, договорено с Брюксел миналата година. Липсата на правна сигурност за трите милиона граждани на ЕС, живеещи във Великобритания, в случай на Брекзит без сделка кара много правителства в ЕС да не поемат официални ангажименти. Въпреки разочарованието в ЕС от позицията на британското правителство, към британските имигранти. Лин Нодегър, копирайтър на свободна практика, живееща в баварския град Вюрцбург, е получила автоматично правото да живее и работи навсякъде в ЕС, когато преди 20 години се преселила от Шотландия в Германия. Надделялото на косъм на референдума през 2016 г. решение Великобритания да напусне 28-членния блок я поставило пред перспективата след Брекзит да бъде третирана като гражданин на трета страна. Предприемайки нехарактерна за германската бюрокрация стъпка, градските власти дали на Нодегър телефоните си и й предложили да помогнат с каквото могат, когато наскоро кандидатствала за германско гражданство - процедура, усложнена от факта, че пребиваването й в страната е било прекъсвано от продължителни престои в чужбина. \"Те спазват буквата на закона, но наистина правят всичко възможно да помогнат\", казва тя в интервю по телефона за АП. Нодегър отбелязва, че положителният й опит може да се дължи отчасти на факта, че е европейка, говори свободно немски с местен баварски акцент и че е толкова озадачена от Брекзит, колкото и хората, работили по нейния случай. \"Няма каквото и да било чувство на злорадство\", казва Нодегър, използвайки немската дума \"шаденфройде\". \"Има само много съчувствие към британците, принудени да поемат по този път\", добавя тя. Мазанке от имиграционната служба казва, че Берлин е щастлив да помогне на всеки, който е превърнал града в свой дом и допринася за неговото благополучие и растеж. \"Това включва и много британци. Искаме да им помогнем по всякакъв възможен начин и се радваме на всеки британец, който остава\", подчертава той. /БТА", "date": "2019.03.07", "title": "Страх и неяснота: британците в ЕС осъзнават, че е време за действие"}
{"url": "https://www.dnevnik.bg/politika/2019/03/07/3401270_deloit_shte_izgotvi_pravniia_analiz_na_koncesiiata_na/", "text": "Международната компания за консултантски услуги и одит \"Делойт\" е избрана да направи правен анализ на договора за концесия на ски зоната над Банско, сключен с \"Юлен\"АД. Компанията има 1 месец за анализа, след което той ще бъде обсъден в Съвета по концесии, за да се вземе решение, чрез което договорът да отговаря на актуалните закони. Това обяви пред БНТ министърът на околната среда Нено Димов. Дотук се стигна след  препоръка на главния прокурор Сотир Цацаров . След нея  правителството възложи  на министъра на околната среда да преговаря с концесионера за промяна на договора. Междувременно световноизвестният скиор от миналото  Марк Жирардели обяви , че той е мажоритарен собственик на \"Юлен\". Министърът съобщи, че договорът с \"Делойт\", една от четирите най-големи консултантски компании в света, вече е сключен, по препоръка на Съвета по концесиите. От думите на Димов днес не се разбра кога точно изтича едномесечният срок на \"Делойт\". Димов не се съгласи с констатациите на Европейската комисия по една от новите четири наказателни процедури срещу България в областта на околната среда, за които  се разбра по-рано днес . Първата от днешните процедури констатира, че в България някои елементи, свързани с решенията за скрининг, докладите за оценка на въздействието върху околната среда и информацията за обществеността, не отразяват достатъчно стандартите на ЕС, а наблюдението на проектите, които имат значителни неблагоприятни последици, не отговаря на изискванията. По тази констатация министър посочи, че в този случай има неща, \"които не са правилно разбрани\" от Брюксел. До 2 месеца България ще прати отговорите си по отправените забележки и ако \"имаме разбирателство\", ще се хармонизират правилата и практиките за екооценките.  Друга процедура е заради данните, подавани за качеството на морската вода. Димов обясни, че България следи осем показателя и не следи 3, които за да се следят, са платени 2 млн. евро, тъй като никой не искал да се занимае с подготовката. Така се наложило въвеждането им да се подготви съвместно с Института по океанология и норвежки фонд. По тази причина и в момента министърът не може да отговори какво е качеството на морската вода, отчитано от тези показатели, защото трябва да има данни за всички 11 едновременно, за ад се направи анализ. Очевидно било обаче за всички туристи, че водата през последните години е по-чиста след като се въведоха в експлоатация пречиствателни станции по Черноморието.", "date": "2019.03.07", "title": "\"Делойт\" ще изготви правния анализ на концесията на ски зоната в Банско"}
{"url": "https://www.dnevnik.bg/sviat/2019/03/07/3401287_kremul_se_nadiava_na_po-malkoto_zlo_na_izborite_v/", "text": "Преди Русия да анексира Крим и да подкрепи сепаратистите в Източна Украйна, Москва имаше срещу себе си украински президент, който правеше до голяма степен това, което тя искаше. Сега Украйна се готви да си избере нов лидер, но никой от водещите кандидати не изглежда особено привлекателен за Русия. Виктор Янукович, последният приятелски настроен към Москва украински президент, беше свален през 2014 г. с протести и избяга в Русия. Неговият наследник Петро Порошенко превърна твърдото противопоставяне на Москва в централна тема на кампанията си за втори мандат. Съперничката му Юлия Тимошенко, на трето място в проучванията след Порошенко, нарича Русия \"страна агресор\". Според Володимир Зеленски, телевизионния комедиен актьор, който води в проучванията на общественото мнение, двете страни са във война. Той иска Украйна да се присъедини към ЕС. На четвърто място е Юрий Бойко, бившият съюзник на сваления приятелски настроен към Русия президент Янукович. Бойко да се опитва да спечели гласоподаватели с обещания за премахване на непопулярното увеличение на цената на отоплението, но е малко вероятно да спечели. Украинският проблем на Русия донякъде е въпрос на аритметика. Много гласоподаватели в анексирания Крим и контролираната от сепаратистите Източна Украйна, район с общо около 6 милиона население по данни на сепаратистите, вероятно няма да вземат участие в изборите, защото трябва да се регистрират в контролирана от Украйна територия. Други 3 милиона украинци, които живеят и работят в Русия, също няма да могат да гласуват. Заради действията си през 2014 г. Москва загуби почти цялото си влияние в онези райони на Украйна, които не контролира и това значи, че тя няма много възможности да влияе на събитията. Киев казва, че Русия използва киберсредства, за да се опита да се намеси в изборите и да подкопае легитимността им. Москва отрича. \"Очевидно е, че не можем да работим с Порошенко\", каза източник, запознат с мисленето на Кремъл, който заяви, че евентуална победа на Порошенко ще затвърди политическата патова ситуация между Москва и Киев. Въпреки че Порошенко е най-лошият възможен сценарий за Москва, Русия е отписала и други кандидати, каза източникът. Втори източник, приближен до Кремъл, потвърди, че евентуалната победа на Порошенко е най-нежеланият за Москва резултат, но заяви, че някои други кандидати, особено Тимошенко, дават поне слаба надежда, че двете страни могат да започнат отново да разговарят. Източникът отбеляза, че Тимошенко има опит в отношенията с Русия от преговорите за цената на газа по времето, когато беше украински премиер и може да бъде по-прагматична. \"Окупаторите не могат да имат претенции\" Въпреки че води в проучванията на общественото мнение, Зеленски - комикът, който е нов в политиката и това изглежда привлича много украинци - за Русия е \"неизвестна величина\". Донякъде заради бизнес отношенията му с украинския милиардер Игор Коломойски, който е помагал за финансирането на паравоенни групи, които да се бият с проруските сепаратисти. Някои други аспекти на кандидатурата на Зеленски може би са по-привлекателни от гледна точка на Кремъл. Изявление на Зеленски, че според него преките преговори между Русия и Киев са неизбежни, за да бъде спряна войната, беше широко подето от подкрепяните от Кремъл медии. Двата източника, запознати с мисленето на Кремъл, казаха, че евентуална победа на Порошенко би изключила всякаква перспектива за споразумение за Източна Украйна, а Москва би приветствала подобно споразумение, ако то защитава интересите на рускоезичното население там и освобождава Русия от санкционния и финансов натиск. Зеленски и Тимошенко може би поне са склонни да водят преговори, заяви Марк Галеоти, експерт по Русия и научен сътрудник в Европейския университетски институт във Флоренция. Москва храни надежда, че може да върне Източна Украйна на Киев, но при посочени от нея условия, в замяна на някаква мека форма на признаване на Крим, каза той. По тази причина, въпреки че кандидатурите на украинските избори не са идеални за Москва, Кремъл би бил доволен, ако Зеленски победи. Следователно тя няма да се изкушава да се намесва в изборите. \"Ако Порошенко започне сериозно да си връща позициите, това може да се промени, но мисля, че те добре разбират риска от враждебна реакция заради намеса в изборите\", заяви Галеоти. \"Точно в момента те нямат особени причини да се месят и да провалят всичко\". \"Мисля, че руснаците биха били по-доволни от Тимошенко, но окупаторите не могат да са претенциозни\". Политическата атмосфера в Украйна и нагласите на много украинци към Русия означават, че който и да спечели, ще открие, че пространството му за маневри е ограничено, става ли дума за отношенията с Москва. Приказките за разговори с Русия са \"политическа отрова\" в много кръгове. \"Как може някой да говори за сключване на споразумения с Русия, когато наша територия е окупирана\", каза Мустафа Джемилев, депутат от кримскотатарски произход, който подкрепя Порошенко. \"Това би било просто капитулация\". Той заяви, че смята някои от над 40-те кандидати за президент за проруски и предупреди, че може да се стигне до бурни улични протести, ако който и да е бъдещ украински президент направи отстъпки пред Москва. Егор Соболев, депутат от партията \"Самопомощ\", която се самоопределя като центристка, заяви, че украинските политици, които по-рано са подкрепяли интересите на Русия, не са променили възгледите си. Но според него те разбират, че гласното изразяване на тези възгледи не е в техен интерес, защото Киев все още е въвлечен в конфликт със сепаратистите, при който според оценки на ООН са загинали около 13 хил. души. \"Променил се е само начинът на мислене на гласоподавателите\", каза той. \"70 на сто от украинците в момента вярват, че Русия е стратегически противник, а не приятел, както мислеха повечето хора преди пет години\". /БТА", "date": "2019.03.07", "title": "Кремъл се надява на по-малкото зло на изборите в Украйна"}
{"url": "https://www.dnevnik.bg/biznes/2019/03/07/3401282_rabotna_grupa_tursi_nachini_kak_otchujdavaneto_na/", "text": "Работна група изготвя предложения за промени в законодателството във връзка с отчуждаването на частни имоти, попадащи в обхвата на обекти с национално значение, каквито например са магистралите. Целта е да се намери законов и приемлив от обществото начин обжалванията да не забавят реализацията на големите проекти. Това обяви във Велико Търново министърът на регионалното развитие и благоустройството Петя Аврамова, цитирана от пресцентъра си. Идеята е да се потърси възможност за предварително изпълнение за важните проекти, като се възлагат предварително, преди приключване на съдебните дела. Така собствениците ще получават обезщетението, определено от оценителите, а ако има обжалване, ще се доплаща определената от съда сума. Аврамова отбеляза, че обжалванията струват много време за реализацията на всеки проект и даде пример с отсечката на автомагистрала \"Хемус\" от Буховци до Белокопитово, където за 15-километров участък са заведени 29 дела. \"Всичко това забавя процеса, а ние искаме да строим, защото хората от Северна България искат да имат магистрала, която като магистрала \"Тракия\" да доведе до ускорен икономически растеж, какъвто има в Южна България\", обясни Аврамова. Обяви, че до 2023 г. се очаква да завърши изграждането на автомагистрала \"Хемус\" от София до пресичането с пътя Русе - Велико Търново. Съобщи и че са преодолени проблемите със съдебните дела, които досега блокираха работата по магистралата \"Русе - Велико Търново. През тази година ще бъде възложена обществената поръчка за строителството на участъка от Русе до Бяла с обход на Бяла. Дължината на трасето е 76.2 км, а индикативната стойност за двата проекта е около 670 млн. лв. без ДДС. Към АМ \"Русе-Велико Търново\" и тунелът под Шипка има и заявен инвеститорски интерес за изграждане чрез концесия, каза министърът. Тя посочи, че до края на март ще стане известна програмата за ремонт на Агенция \"Пътна инфраструктура\", в която ще са включени обектите, по които ще се работи през тази година. Сред тях има и съоръжения в района на Велико Търново.", "date": "2019.03.07", "title": "Работна група търси начини как отчуждаването на имоти да не бави строежа на пътища"}
{"url": "https://www.dnevnik.bg/sport/2019/03/07/3401296_cska_1948_zagovori_za_obedinenie_na_chervenata/", "text": "Състезаващият се във Втора лига  \"ЦСКА 1948\"  заговори за обединение на червената общност в името на \"нов, силен ЦСКА\". От клуба призоваха за организирането на голяма среща, на която да се обсъди единно бъдеще и да се изгладят различията между феновете. \"Да се съберем като в добрите стари времена, да си поговорим. Да изчистим всичко, което ни разделя. Да поговорим за бъдещето, защото съм сигурен, че предстоят нови славни дни на ЦСКА. Дали ще е в някой ресторант, зала, в кино \"Влайкова\", няма значение. Определяме дата и се виждаме. Повярвайте, лично аз, ръководството на клуба, нашите членове искаме само едно - нов силен ЦСКА\", се казва в изявлението на изпълнителния директор на \"ЦСКА 1948\" Добрин Гьонов. Клубът беше създаден през лятото на 2016 г. след фалита на ПФК ЦСКА АД. Идеята беше да започне начисто от аматьорските дивизии и да привлече привържениците, които не одобряват проекта на Гриша Ганчев \"ЦСКА - София\", създаден след трансформации с участието на \"Литекс\" и \"Чавдар\" (Етрополе). Повечето фенове на червените обаче прегърнаха клуба на Ганчев, а желанието на \"ЦСКА 1948\" да бъде приет като истинския наследник на ЦСКА не се осъществи. В момента втородивизионният клуб, който се бори за промоция в Първа лига, има около 150-на членове, а мачовете му са слабо посетени. Самият Гьонов много пъти се е изказвал остро за \"ЦСКА-София\", като го е наричал \"Литекс\". \"Доста хора прегърнаха идеята на \"ЦСКА 1948\", както беше регистриран отборът. Мнозина останаха отстрани, за да изчакат как ще се развием. Други желаеха веднага битки с вечния съперник и А група. Има и сериозна група цесекари, които симпатизират и на нашия отбор, и на този, играещ на \"Армията\". Не малка част пък харесаха замисъла, но по някакъв начин не и изпълнението на идеята ни. И спряха да идват на наши мачове\", допълни Гьонов. \"Специално за тях - никога не сме бягали от отговорност, нито сме се оправдавали с грешките, които бяха допуснати в началото. Защото такива допуснахме и ние като ръководство. Искаме да ви уверим, че грешките не са били нарочни, вероятно са част от растежа. Наясно сме също, ще продължим да бъркаме, но от всяка стъпка накриво се стараем да извличаме поуката, да ставаме по-добри и по-добри\", се казва още в съобщението. Изпълнителният директор на \"ЦСКА 1948\" заяви, че като цесекар му е \"болно, че не може да намерим отново нещо истинско, обединително\". \"Трябва да има такова извън титлите, успехите и победите над \"Левски\", които желаем дори повече от преди. Намерихме начин да бъдем обединени, когато ЦСКА беше разкъсван от какви ли не войни, когато се управляваше очевидно против всякакви норми и правила. Когато го водеха към бездната, когато дори използваха мутренски прийоми да объркат и разделят публиката.\" \"Аз лично искам да подам ръка на всеки армеец, който смята, че може да бъдем отново едно. Искам да го поканя, да си кажем всичко в очите - какво му хареса, какво не, какво го привлече в идеята за чист клуб или какво го отблъсна. 10, 50 или 100 глави мислят по-добре от една. Не се знае откъде може да се намери решение на най-трудния въпрос - какво може да ни обедини отново в името на ЦСКА\", каза още той. Евентуално обединение между двата клуба с име ЦСКА обаче изглежда малко вероятно. Те имаха сериозни противоречия, които се изостриха  най-вече покрай търга за емблемата и другите активи на фалиралия клуб . ", "date": "2019.03.07", "title": "\"ЦСКА 1948\" заговори за обединение на червената общност в името на \"нов, силен ЦСКА\""}
{"url": "https://www.dnevnik.bg/sport/2019/03/07/3401046_prestuplenie_ili_spravedlivost_var_otnovo_poliarizira/", "text": "Престъпление или справедливост? В тези две крайности бях коментарите след драматичната вечер, в която  видеоповторенията решиха изхода на две от осминафиналните битки в Шампионската лига  - \"Пари Сен Жермен\" срещу \"Манчестър юнайтед\" и \"Порто\" срещу \"Рома\". Въведена с цел да намали грешките и споровете в ключови ситуации, системата за видеопомощ на реферите (VAR) за пореден път предизвика двупосочни реакции и поляризира мненията във футболния свят. И отново показа, че дори при наличието й справедливостта ще остане субективно понятие във футбола. Особено когато става въпрос за нарушения в наказателното поле. \"Манчестър юнайтед\" изживя магическа вечер на \"Парк де Пренс\"  и влезе в историята на Шампионската лига като първия отбор, продължил напред в директните елиминации след загуба с два и повече гола у дома в първата среща. Всички това стана възможно след дискусионна ситуация в третата минута на добавеното време. Диого Далот отправи удар от дистанция, при който топката се отби в ръката на обръщащия се с гръб към нея Преснел Кимпембе. В ситуацията дори изглеждаше, че изстрелът отива високо над вратата. Първоначално реферът Дамир Скомина остави играта да продължи. След това обаче словенецът получи сигнал от видеоасистентите, прегледа положението на екрана до страничната линия и отсъди дузпа, която Маркъс Рашфорд превърна в победен гол. \"Не мисля, че това беше дузпа. Щях да бъда много ядосан, ако бях защитник и това отсъждане беше срещу моя отбор. Ако погледнете ситуацията, топката удря ръката на футболиста, няма съмнение в това, но ръката е толкова близо до тялото и той се обръща с гръб. Не мисля, че има каквото и да е намерение. Много съм изненадан, че беше отсъдена дузпа\", заяви бившият дългогодишен съдия във Висшата лига Дърмът Галахър. На същото мнение беше бившият му колега Марк Холси. Според него решението на Скомина дори не съответства на правилника. \"Правило 12 гласи, че независимо къде е позиционирана ръката, това не означава непременно, че е извършено нарушение. Трябва да има умишлено движение на ръката към топката. Моето мнение е, че VAR изобщо не трябваше да се намесва. Реферът трябваше да бъде силен и да се придържа към първоначалното си решение\", коментира Холси. От следващия сезон  видеоповторенията ще бъдат използвани и във Висшата лига . Според Галахър дузпа като тази за \"Юнайтед\" срещу ПСЖ няма да бъде отсъдена в елита на английския футбол. \"Тестваме VAR и съм убеден, че ако се стигне до подобна ситуация, всички ще я подминат, защото няма ясна и очевидна грешка. Днес не съм говорил с човек, който да мисли, че това е дузпа\", допълни той. Дори бившият футболист на \"Манчестър юнайтед\" Рио Фърдинан изрази несъгласие с решението на Скомина. \"Не ми пука какво ми казват съдиите. Това не е нарушение за игра с ръка. Доволен съм, че беше (отсъдено), но не разбирам защо.\"  \"Знам, че много хора ще кажат, че има дузпа, но за мен няма абсолютно никакъв шанс това да е нарушение\", допълни друг бивш играч на \"червените дяволи\" Майкъл Оуен. В ПСЖ бяха много разочаровани от решението. Неймар, който отсъства от игра заради контузи, изля гнева си в социалните мрежи. \"Това е срамота. Поставили са четирима души, които не разбират нищо от футбол, да гледат видеоповторения\", заяви той в \"Инстаграм\", придружено с нецензурни реплики. По същото време в Португалия \"Порто\" стигна до продължения срещу \"Рома\" след успех с 2:1 в реванша. Мачът се насочваше към изпълнение на дузпи, когато в 115-ата минута реферът Джунейт Чакър отсъди дузпа за домакините Фернандо беше дръпнат леко за фланелката от Алесандро Флоренци и се строполи в наказателното поле. Чакър получи сигнал от видеостаята, прегледа ситуацията на екрана и посочи бялата точка. Алекс Телес застана зад топката и отбеляза трети гол, който класира \"драконите\" за четвъртфиналите. Малко след това се стигна до ситуация, при която Патрик Шик от \"Рома\" се озова на земята в наказателното поле след съмнения за препъване. Чакър обаче дори не пожела да прегледа положението. \"Миналата година поискахме въвеждането на VAR, защото бяхме прецакани в полуфиналите. Тази вечер имаше VAR и въпреки това отново бяхме ограбени\", каза президентът на \"Рома\" Джеймс Палота. \"Патрик Шик видимо беше препънат в наказателното поле. VAR го показа, но нищо не беше отсъдено. Писна ми от тази простотия. Предавам се\", допълни разочарованият Палота след мача. Имаше обаче и доста мнения, че решенията, взети в двата мача в сряда, са справедливи. Подобна теза изказа и заместник-председателят на съдийската комисия към Българския футболен съюз (БФС) Георги Йорданов. \"Снощните два мача показаха, че системата VAR работи с много сериозен успех. Уверен съм, че видеопомощта ще се въвежда все по-активно от УЕФА\", коментира Йорданов пред БТА. Според Оуен големият проблем е, че дори с употребата на видеоповторения има големи разминавания за това дали дадено решение е правилно. \"Това, което виждаме, е как всеки бивш футболист мисли, че дадено нещо не е дузпа, а всеки съдия мисли, че е. Има огромно разединение и това е най-притеснителното нещо\", допълни носителят на \"Златната топка\" за 2001 г.", "date": "2019.03.07", "title": "Престъпление или справедливост: VAR отново поляризира футболния свят"}
{"url": "https://www.dnevnik.bg/photos/2019/03/07/3400982_fotogaleriia_svetovnite_snimki_na_denia_-_7_mart_2019_g/", "text": "Туристи се разхождат с ретро автомобил в Хавана, Куба.", "date": "2019.03.07", "title": "Фотогалерия: Световните снимки на деня - 7 март 2019 г."}
