{"url": "https://www.dnevnik.bg/sport/2018/11/16/3347484_holandiia_pobedi_franciia_i_izprati_germaniia_v/", "text": "Холандия постигна втора поредна победа в Лигата на нациите, след като надви световния шампион Франция с 2:0. \"Лалетата\" стигнаха до трите точки с попадения на Джорджиньо Вайналдум и Мемфис Депай в края на двете полувремена. Успехът на холандците изпрати третия тим в група 1 Германия като сигурен изпадащ в Дивизия В. Дори и преди последния си мач с Холандия, германците нямат никакъв шанс, след като са с едва една точка. Холандия обаче има шанс да се класира за полуфиналите, след като има шест точки и тепърва ще играе. Франция е лидер в групата със седем и голова разлика 4:4, но няма повече мачове. \"Лалетата\" са с голова разлика 6:2. Холандците поведоха в 44-ата минута, когато Вайналдум вкара след разбъркване и няколко неуспешни опита топката да бъде вкарана. Преди това Франция нямаше толкова много шансове, като не контролираше толкова и топката. Световните шампиони бяха без Пол Погба, а това сериозно навреди на контрола над топката в средата на терена. През втората част доминацията на Холандия продължи и логично падна втори гол. Това стана факт едва в добавеното време, когато Мемфис Депай се разписа от дузпа. Наказателният удар беше отсъден заради нескопосана игра на Муса Сисоко, който повали Френки де Йонг.", "date": "2018.11.16", "title": "Холандия победи Франция и изпрати Германия в Дивизия В"}
{"url": "https://www.dnevnik.bg/sviat/2018/11/16/3347387_aktivnostta_na_izborite_v_sasht_e_nai-visokata_za/", "text": "Междинните избори в САЩ са се провели при рекордна активност, показват предварителните данни, цитирани от Би Би Си. Според тях пред урните са се явили избиратели в процент, невиждан повече от век. 49.2% от имащите право на глас са участвали във вота при средна активност около 40% в последните няколко десетилетия. Последният път, когато над 50% от избирателите са гласували, е било през 1914 г. - още преди жените да имат право на това. В отделни щати процентът е много по-висок – Вашингтон и Колорадо, където много хора гласуват по пощата, регистрират съответно 69.4% и 65.5% активност. Дори в Тексас, където през 2014 г. в изборите са участвали 28.3%, тази година регистрира 46.1% активност. В Джордия скокът бе от 38.6% на 55%. И в двата щата имаш силни кандидати на демократите – Бето О’Рурк за сенатор в Тексас и Стейси Еймбръмс за губернатор. Засега демократите са спечелили 36 окръга, в които преди това са били на власт републиканци, и общото между всички тях е образованието на жителите им, пише в. \"Файненшъл таймс\". В \"обърнатите\" окръзи средно 38% от избирателите имат образователна степен \"бакалавър\" или по-висока, докато в останалата част на страната процентът е 30 Окончателните резултати от изборите все още не са обявени, но демократите спечелиха достатъчно места, за да вземат мнозинство в Камарата на представителите, а републиканците задържаха Сената и вероятно ще увеличат предимството си в него.", "date": "2018.11.16", "title": "Активността на изборите в САЩ е най-високата за последния век"}
{"url": "https://www.dnevnik.bg/bulgaria/2018/11/16/3347397_ivancheva_i_petrova_vse_pak_ostavat_zasega_v_aresta/", "text": "Състав на Апелативния специализиран наказателен съд  реши днес да остави подсъдимите за корупция Десислава Иванчева и Биляна Петрова в ареста, съобщиха от съда. По-рано през деня по-долната инстанция измени мерките за неотклонение на бившата кмет на район \"Младост\" и нейната заместничка в по-леки - \"домашен арест\". Апелативният съд спря незабавното изпълнение на излизането на Иванчева от ареста след  светкавична реакция  на прокуратурата, която поиска това веднага. Според най-новото решение друг съдебен състав на АСНС на 1 ноември вече е потвърдил мерките за неотклонение \"задържане под стража\" на двете подсъдими, което налага задълбочена преценка на всички обстоятелства, имащи значение за мерките за неотклонение. Това ще стане след като въззивният съд се произнесе по същество.", "date": "2018.11.16", "title": "Иванчева и Петрова все пак остават засега в ареста"}
{"url": "https://www.dnevnik.bg/sport/2018/11/16/3347219_drift_s_9-tonen_kamion_shampionut_v_rali_dakar_pokazva/", "text": "Може ли да се прави дрифт с деветтонен камион? Шампионът в категорията при камионите от  рали \"Дакар\" Едуард Николаев  се зае с тази задача. Заедно с екстремния спортист на \"Ред бул\" Майк Уидет той показа ефектно пилотиране, дрифтирайки със своята тежка машина. Камионът \"Камаз\" на Николаев е девет тона, близо девет пъти по-тежък от спортната \"Мазда\" RX8 на Уидет. Четирикратният шампион в \"Дакар\" показа, че няма никакви проблеми да завива ефектно край големите халета на завода \"Киров\" в Санкт Петербург. Машината, с която Николаев участва в \"Дакар\", е с 12.5 литров двигател с мощност около 980 конски сили и 16-степенна скоростна кутия.", "date": "2018.11.16", "title": "Дрифт с 9-тонен камион – шампионът в рали \"Дакар\" показва как (видео)"}
{"url": "https://www.dnevnik.bg/ot_vas/novini_ot_vas/2018/11/16/3346784_vreme_e_za_novata_vinena_rekolta/", "text": "Време е за новата винена реколта в Европа. Понеже в Армения е по-топло, това вече се случи. Преди месец бях на юг от Ереван и специално се отбих на годишния фестивал на виното в Арени. Селото е наоколо 1 час път с кола от столицата и в него от 10 години се провежда този уникален фестивал. В близост до селото е открита най-старата винарна в Армения (намира се в пещера) с шарапани и съдове за вино. Възрастта им е около 6400 години. На толкова се смята, че е и възрастта на селото. Скоро откриха райони в Иран и Грузия, които може би са по-стари от Арени, но предстои да се уточни и докаже. На снимката е входът към селото. До него има около километър. Беше блокиран от автомобили с ентусиасти като мен. Пещерата-винарна се намира вляво на снимката в скалите, край реката", "date": "2018.11.16", "title": "Време е за новата винена реколта"}
{"url": "https://www.dnevnik.bg/photos/2018/11/16/3347009_fotogaleriia_kolednata_gradina_na_berlin/", "text": "От ноември до януари Ботаническата градина в Берлин се превръща в ярко оцветена зимна приказка със светлини, магически дървета и малки скулптури.", "date": "2018.11.16", "title": "Фотогалерия: Коледната градина на Берлин"}
{"url": "https://www.dnevnik.bg/politika/2018/11/16/3347416_valeri_simeonov_podade_ostavka/", "text": "Вицепремиерът Валери Симеонов подаде оставка, съобщиха за \"Дневник\" от Министерския съвет. Как Симеонов обясни решението си четете  тук.  Това става след продължили близо месец протести на майки с деца с увреждания и хората, които ги подкрепят. Те поставиха ултиматум за оставката му след като ги нарече \"кресливи жени с уж болни деца\" ден след като  парламентарната опозиция заплаши да бойкотира работата на Народното събрание , докато той не си тръгне. Протестите продължиха, въпреки че под политически натиск Симеонов половинчато се извини. Ситуацията обаче ескалира след като и БСП, и ДПС обявиха, че няма да се регистрират за кворум докато вицепремиерът е на поста си. Така в продължение на десетина дни кворумът в парламента буквално \"висеше на косъм\", а на няколко пъти заседания не можеше да се проведат. Представители на първата политическа сила ГЕРБ и самият премиер Бойко Борисов твърдяха, че Симеонов не може да бъде отстранен, защото е лидер на политическа сила, част от управляващата коалиция (Национален фронт за спасение за България). Оставката става факт на 26-ия ден от началото на протестите. Валери Симеонов е лидер на НФСБ и съпредседател на \"Обединени патриоти\" - коалицията, която заедно с ГЕРБ управлява страната. През август той заяви, че \" трябва да си идиот, за да смяташ, че с подаването на оставки се решава проблем \", Лидерът на НФСБ  оцеля при първата вълна от искания за оттеглянето му , като на 24 октомври след заседание на Коалиционния съвет на управляващата коалиция формално поднесе извинения за думите си  . Малко след това  ГЕРБ обяви, че ще коригира текстовете от приетия на първо четене Закон за хората с увреждания , които предвиждаха Валери Симеонов в качеството му на ресорен вицепремиер, да оглави бъдещия национален съвета, който ще координира работата в тази област. Симеонов, чийто ресор като вицепремиер беше демографската и икономическата политика, влезе в остър конфликт с майките на деца с увреждания, които от месеци настояват за промени в специализирания закон, така че да се гарантира ефективна помощ и финансова независимост на нуждаещите се. След поредното обсъждане на разпоредбите в Тристранния съвет в средата на октомври, вицепремиерът заяви пред партийната телевизия на НСФБ, че Законът за хората с увреждания е започнат като \"опит да се угоди на една група кресливи жени с уж болни деца\" . Думите му бяха посрещнати с възмущение в социалните мрежи, което прерасна в протести пред сградата на Министерския съвет, които преминаха в следващите дни в шествия по централните софийски улици със заканата, че ще продължат, докато вицепремиерът не бъде освободен. Самият Симеонов обяви първо, че думите му са били манипулирани и извадени от контекста, а след това - че стои зад тях, защото са истина. Премиерът Бойко Борисов се извини от името на правителството си на майките на децата с увреждания, но отказа да вземе отношение по въпроса за оставка като  прехвърли решението към останалите партии в управляващата коалиция  - \"Атака\" и ВМРО с аргумента, че ако поиска оставката на вицепремиера,  това ще счупи конструкцията на управлението. Поведението на Валери Симеонов предизвика трус и в \"Обединените патриоти\", след като лидерът на \"Атака\" Волен Сидеров, който междувременно обяви, че ще участва в предстоящите евроизбори в друга коалиция, също  поиска отстраняването му . Така решението остана в ръцете на  другия вицепремиер и водач на ВМРО Красимир Каракачанов, който успя да потуши временно споровете  и подкрепи Симеонов с аргумента, че иначе правителството ще падне и на власт ще се върнат БСП и ДПС. От повече от година Валери Симеонов е в  остър конфликт и с природозащитниците , след като се обяви в  подкрепа на строежите в Пирин  и обвини протестиращите в защита на националния парк в \"зелен рекет\". На последното заседание за миналата година вицепремиерът прокара през кабинета  решение за промяна в плана за управление на Пирин , което предизвика опасения, че ще се отвори широко вратата за строителство в планината и стана причина за неколкомесечни протести под прозорците на властта в първата половина на годината. Окончателното съдебно решение, което ще определи съдбата на строителството  се очаква до месец . Според  най-новото проучване на социологическата агенция \"Алфа Рисърч\"  от септември рейтингът на Симеонов като член на кабинета е 9.6 процентни пункта - одобрението за работата му е 9.8 %, а неодобрението - 19.4 на сто.", "date": "2018.11.16", "title": "Валери Симеонов подаде оставка"}
{"url": "https://www.dnevnik.bg/evropa/2018/11/16/3347074_moje_li_rumuniia_da_stane_evropeisko_eldorado_za/", "text": "Румънски газ за отопляване на Централна Европа и за намаляване на зависимостта от Русия? Идеята не е толкова еретична след откриването в Черно море на големи находища, които съблазняват инвеститорите, а Букурещ възнамерява да извлече големи дивиденти от тях, пише агенция \"Франс прес\". Румъния е сред най-бедните страни в ЕС, но предизвиква завист в енергийния сектор с производството си на природен газ, което в момента я прави почти независима от руското синьо гориво, а това е изключение в Източна Европа. Букурещ обаче иска да стигне по-далеч и да осребри запасите, които бяха открити в Черно море, за да стане важен играч на пазара. \"Положението на Румъния в района е уникално и ресурсите, с които тя разполага, могат да застрашат това, което се възприема като руски монопол\", коментира пред АФП Марк Бийкъм, президент и главен изпълнителен директор на Black Oil Sea & Gas - компания, която е собственост на американската група \"Карлайл\" (Carlyle) и на Европейската банка за възстановяване и развитие. Енергийните гиганти са се задействали: американската \"Ексън мобайл\" (ExxonMobil), австрийската О Ем Ви (OMV) и руската \"Луктойл\" от години търсят залежи по крайбрежието, след като получиха десетина концесии от румънската държава. Консултантската компания \"Делойт\" (Deloitte), която се основава на съобщенията за откритите находища досега и на свои собствени анализи, посочи, че 170 милиарда кубични метра газ биха могли да бъдат добити до 2040 година в Черно море. Букурещ залага на 2000 милиарда кубични метра газ. Тези обеми се равняват на потреблението на Румъния за 15 години или четири години на Франция. Годишното производство на румънски природен газ, добиван основно от находища на сушата, в момента е 10.5 милиарда кубични метра. \"Обемът на находищата (по крайбрежието - бел. ред.) може да превърне Румъния в основен производител на газ в ЕС след Брекзита\", заяви пред АФП Разван Николеску, консултант в \"Делойт\". Великобритания и Холандия, където производството спада, са основните производители на синьо гориво в съюза. За да стане Румъния европейското Елдорадо за синьото гориво обаче, газовите компании трябва да потвърдят плановете си за инвестиции в страната, подчертава Николеску. /БТА", "date": "2018.11.16", "title": "Може ли Румъния да стане европейско Елдорадо за природния газ"}
{"url": "https://www.dnevnik.bg/razvlechenie/2018/11/16/3347371_vtoriiat_film_za_predistoriiata_na_hari_potur_e/", "text": "Магьосническият свят, създаден от Дж. К. Роулинг, се завръща на големия екран тази седмица с \"Фантастичните животни: Престъпленията на Гринделвалд\", чиито основни теми са вдъхновени от реалния свят, пише \"Ройтерс\". Действието на лентата се развива през 1927г. или 70 години преди събитията във филмите и книгите за Хари Потър. \"Фантастичните животни: Престъпленията на Гринделвалд\" е вторият филм от новата поредица, чието действие се развива в същата вселена и която се занимава с борбата между доброто и злото. \"Това, което винаги е било необикновено в работата на Роулинг, е че хората винаги се свързват с определени аспекти от нея, независимо дали става дума за конкретен герой, за уязвимостта или за политическия климат\", казва Еди Редмейн, който играе ролята на Скамандър. \"И все пак булото на този свят е толкова магическо и прекрасно, че ти някак не усещаш, че си ударен от него, докато не започнеш да го осмисляш на един по-късен етап\", заяви актьорът пред \"Ройтерс\". Роулинг не крие, че възходът на политическия популизъм в нашето време я е занимавал, когато е започнала да работи по сценария за първите два филма. Въпреки това тя запазва мълчание по отношение на това дали е имала предвид конкретен политик или конкретна държава. Действието на новия филм се развива през 1927г. и в него злодеят Гринделвалд, изигран от Джони Деп, се обръща към своите последователи по време на събрание, което води до вълна от насилие. \"Едно от нещата, които Гринденвалд прави толкова добре, е, че той има налудничева цел. Но той я прави да звучи толкова смислено\", казва Алисън Сюдъл, която играе четящата мисли Куийни Голдщайн. Зоуи Кравиц, на която е поверена героинята Лета Лестрейндж, твърди, че персонажът Гринделвалд би могъл да бъде създаден въз основата на всеки човек, който има силата да убеждава. \"Откъдето и да е вдъхновението, Джони Деп е бил добър избор за тази роля. Той е толкова харизматичен и интелигентен и мисля, че е перфектният човек за ролята на подобен злодей\", завършва тя.", "date": "2018.11.16", "title": "Вторият филм за предисторията на \"Хари Потър\" е по-мрачен от предшественика си"}
{"url": "https://www.dnevnik.bg/politika/2018/11/16/3347418_simeonov_obiavi_che_e_podal_ostavka_zaradi_mediina/", "text": "Вицепремиерът Валери Симеонов обяви, че решението за оставката му е лично и е резултат от продължаващата медийна кампания особено от последните два дни, която поставя акцент вече не върху неговата личност, а върху негови съпартийци. Симеонов заяви, че е взел решението си днес следобед, не е бил призован за това от премиера Бойко Борисов и е консултирал решението си със своите съпартийци и с вицепремиера и лидер на ВМРО Красимир Каракачанов. По думите му медийната кампания вървяла по същия начин, по който и срещу него - \"с частично публикуване, вадене от контекста и вменяване на вина\". Той не влезе в подробности, но  последният случай с непремерено изказване на депутат от НФСБ  беше на Петър Петров, който смята, че децата с увреждания трябва да живеят в специализирани домове. \"Давам си сметка, че е медийна кампания, от която се възползват и определени политически сили. Тази медийна кампания удря върху рейтинга на правителството и се превръща в пречка за нормалното функциониране на сегашното управление. Това аз не мога да си го позволя,\" каза Симеонов. Той добави, че не може да тежи като воденичен камък на сегашното управление, което било едно от най-успешните, като с присъствието си в изпълнителната власт създава \"предпоставки за протести, атаки от опозицията и извънпарламентарни партии и части от обществото\". Той каза, че никога не си е представял, че от този пост би могло да се черпят облаги и никога не бил поставял условието да го заема. Симеонов изреди и своя принос за сегашното управление - оградата по границата с Турция, решението за втори лифт на Банско и прокарване на решение в ЮНЕСКО, което да не забранява този лифт, решаването на етнически конфликти в Асеновград и Шекер махала, осигуряването на бизнеса със сезонна работна ръка, спирането на подаряването на 700 декара на Бузлуджа на БСП, борбата с шума в курортите и други. Накрая заяви, че \"борбата продължава\", а радостта на неговите опоненти е преждевременна. Как се стигна до оставката на вицепремиера четете  тук  ", "date": "2018.11.16", "title": "Симеонов обяви, че е подал оставка заради медийна кампания срещу партията му"}
{"url": "https://www.dnevnik.bg/sport/2018/11/16/3347375_formula_1_shte_izvadi_ot_kalendara_sustezaniiata_koito/", "text": "Формула 1 ще преразгледа споразуменията си с домакините на кръгове от шампионата, обяви един от директорите в \"Либъртия медия\"  Чейз Кери . Според думите на родения в Ирландия бизнесмен, някои състезания могат да загубят мястото си във Формула 1. Кери потвърди, че големият интерес се запазва и е възможно броят на състезанията в рамките на един сезон да се увеличат до 25. Междувременно бъдещето на традиционни състезания като Гран при на Великобритания на \"Силвърстоун\" е под въпрос. Английската надпревара има договор и през 2019 г., но тогава изтича настоящото споразумение, подписано от Бърни Екълстоун. Също така от години \"Силвърстоун\" е на загуба. \"Ние опитваме да работим в по-тясно сътрудничество с промотърите на състезанията. Разглеждаме всеки един старт като събитие, което да предлага шоу, а предишната схема беше изхабена\", каза Кери. Според него увеличаването на календара ще зависи от няколко фактора, а един от тях е интересът на феновете. В последните години географията на Формула 1 се разраства постоянно, а през миналата седмица договор беше обявен и с Виетнам. \"Последната страна, която влиза във Формула 1 е  Виетнам . Тя ще предложи много интересно трасе, но и в същото време е локация, която привлича много туристи. Така всички ще бъдат доволни\", добави Кери. \"Целта ни е да премахнем от календара тези състезания, чиито споразумения не са атрактивни и не са изгодни. Вече изчистваме нашата стратегия и засега сме доволни от резултатите\". Срещу увеличаването на календара до споменатите 25 старта  се изказа и световният шампион Люис Хамилтън . В момента сезонът включва 21 състезания, а през 2018 г. за пръв път в историята имаше и три поредни уикенда със стартове.", "date": "2018.11.16", "title": "Формула 1 ще извади от календара състезанията, които са финансово неизгодни"}
{"url": "https://www.dnevnik.bg/sviat/2018/11/16/3347434_mei_poema_lichno_poslednite_deset_dni_ot_pregovorite/", "text": "Премиерът Тереза Мей поема лично последните десет дни от преговорите за Брекзит. Мей назначи днес държавния министър за здравеопазването Стивън Баркли за нов министър по въпросите на Брекзит, но той ще се съсредоточи върху вътрешната подготовка за излизането на Великобритания от общността и прокарването на проектоспоразумението за Брекзит в парламента, каза говорител на Мей, цитиран от агенция \"Ройтерс\". Тя самата ще ръководи външнополитическите преговори. Баркли, гласувал за излизане от ЕС на референдума през 2016 г., замени Доминик Рааб, който вчера подаде оставка като министър за Брекзит заради плана на Мей за напускане на общността. Бившият вътрешен министър Амбър Ръд беше назначена за министър на труда и пенсиите на мястото на Естер Маквей, която също напусна заради сделката на Мей за Брекзит./ БТА", "date": "2018.11.16", "title": "Мей поема лично последните десет дни от преговорите за Брекзит"}
{"url": "https://www.dnevnik.bg/politika/2018/11/16/3347438_premierut_borisov_prie_ostavkata_na_simeonov/", "text": "Премиерът Бойко Борисов прие оставката на заместник министър- председателя по икономическата и демографската политика Валери Симеонов, съобщи пресслужбата на Министерския съвет. Вицепремиерът депозира днес оставката си, подчертавайки че това е лично негово решение и е свързано с нежеланието му да става повод за напрежение в управлението, се казва в съобщението. Протестиращите майки на деца с увреждания и подкрепящи ги граждани се събраха пред Министерския съвет с възгласи \"Победа\". Днес е 26-ия ден от началото на протеста с искане на оставката на Симеонов заради думите му, че това са \"кресливи жени с уж болни деца\". В изявление пред медиите след като подаването на оставка от Симеонов беше оповестено, той изтъкна различна причина за акта си, а именно - медийна атака срещу членове на своята партия. Става дума за обществената реакция на думите на депутата от НФСБ Петър Петров, който изказа мнение, че  децата с увреждания трябва да бъдат отглеждани в домове.  Какво каза още Симеонов четете  тук. Как се стигна до оставката на вицепремиера четете  тук", "date": "2018.11.16", "title": "Премиерът Борисов прие оставката на Симеонов"}
{"url": "https://www.dnevnik.bg/biznes/2018/11/16/3347390_folksvagen_shte_stroi_nov_zavod_v_iztochna_evropa_no/", "text": "Ръководството на \"Фолксваген\" реши да построи нов завод в Източна Европа, но още не е определено в коя държава ще бъде. Там ще бъде преместено производството на някои модели на \"Шкода\" и \"Сеат\" (предполага се, че става дума за Škoda Karoq и Seat Ateca). Заводът на \"Шкода\" в Квасини, който е близо до границата с Полша, ще поеме от 2023 г. производството на Volkswagen Passat. Това съобщиха няколко информационни агенции след пресконференцията от днешното заседание на Надзорния съвет на автомобилния гигант, на което бе определена стратегията за развитие в следващите 5 години. Преди седмица деловият всекидневник  \"Ханделсблат\" съобщи  за предстоящото разместване на производството, като посочи сред потенциалните страни за новия завод България и Турция. Решението от днес би трябвало да означава, че изборът къде в Източна Европа да се строи предприятие трябва да се вземе сравнително бързо, за да бъде изградено то навреме за прехвърляне на производството от Квасини. В петък ръководителят на компанията Херберт Дийс обяви, че започва инвестиране на 44 млрд. евро до 2023 г. в електромобили, автономни коли, цифровизация и услуги за т.нар. нова мобилност. За целта ще бъдат преоборудвани 3 завода - този в Цвикау (на юг от Дрезден) е готов да започне да произвежда електромобили от есента на 2019 г., а към 2021 г. трябва да произвежда 6 е-модела на познати брандове на компанията. До 2022 г. трябва да се пренастрои производството в Емден и Хановер. Трябва да се увеличи броят на различните брандове, основани на едно и също шаси, както и да се увеличи с 30% производителността на предприятията. Голямата - и очаквана от наблюдателите - новина е рязкото увеличаване на инвестициите в електромобили. Целта на базираната във Волфсбург корпорация е да пусне 30 нови е-коли в следващите 10 години и да стане №1 в Европа на този пазар. За одобрения период 2019-2023 г. делът на инвестициите в електромобили се равнява на около една трета от всичките 44 млрд. евро. Към 2025 г. годишните продажби на такива коли трябва да достигнат 2-3 млн. броя (най-достъпните модели трябва да са с цена под 20 000 евро, спекулира се, че това ще е кросоувър на Polo с 5 врати) и да представляват до 25% от всички продажби на компанията. През 2021 г. от производствените линии трябва да слязат първите автономни автомобили. Едно от възможните нови полета на интерес е участието в производство на акумулатори за електромобили. \"Фолксваген\" потвърди, че преговаря с южнокорейската SKI Innovation за евентуална съвместна компания в Германия за производство в страната, както и в Европа и Северна Америка. \"Насочваме компанията към чиста мобилност\", каза Хелребрт Дийс и допълни, че целта е и да се ускорят иновациите във \"Фолксваген\".", "date": "2018.11.16", "title": "\"Фолксваген\" ще строи нов завод в Източна Европа, но не е решено къде"}
{"url": "https://www.dnevnik.bg/sport/2018/11/16/3347170_na_jivo_bulgarskite_futbolisti_gostuvat_na_kipur_s/", "text": "Българският национален отбор завърши 1:1 с Кипър като гост и изпусна отлична възможност да си върне първото място в група 3 от Дивизия С на Лигата на нациите. Двубоят в Никозия премина при пълен контрол на българските футболисти, но една грешка през първата част позволи на Кипър да вкара. Домакините стигнаха до гол в 24-ата минута чрез Панайотис Захариу. Българите изравниха в 89-ата от дузпа, вкарана от Николай Димитров. Преди това три пъти българските футболисти имаха претенции за дузпа след почивката, но съдията Мохамед Ел Хаким не посочи бялата точка. Със сериозни пропуски се отчетоха Георги Костадинов, Ивелин Попов, Тодор Неделев и Николай Бодуров. В другата среща от групата Словения и Норвегия завършиха 1:1, като по този начин Норвегия и България са с по 10 точки. Скандинавците обаче имат по-добри показатели и водят. В последния кръг след три дни България приема Словения, а Норвегия гостува в Кипър. В първите 15 минути и двата отбора заложиха повече на битката, а положенията пред вратите липсваха. Играчите на Петър Хубчев заложиха на бързо изнасяне на топката и пращането ѝ по фланговете, където бяха Галин Иванов и Тодор Неделев. Кипър успя да поведе в 24-ата минута, в момент когато не контролираше срещата. Домакините отнеха топката от Ивелин Попов и Киряку намери Захариу с 40-метров пас, който го изведе зад защитата. Той си поведе топката и хладнокръвно с удар по тревата преодоля  Георги Петков . Едва, след като Кипър поведе българските футболисти се активизираха. Те създадоха няколко положения пред вратата на гостите. Първият точен удар на българския състав дойде в 38-ата минута, когато Антон Недялков проби отляво и центрира към Божидар Краев, но той стреля слабо във вратаря на Кипър. Само минута по-късно капитанът Ивелин Попов беше изведен, но и той не успя да преодолее Панаги. След почивката българският отбор беше значително по-активен и подходи по-дейно в началните минути. Най-добрата възможност за състава воден от Петър Хубчев дойде в 54-ата минута, когато Тодор Неделев стреля от около 25 метра. Вратарят на Кипър обаче успя да избие. Тогава Хубчев предприе и две промени, пускайки Николай Димитров и Спас Делев вместо инертния Божидар Краев и Галин Иванов, който направи много грешки. В 62-ата минута Ивелин Попов падна след сблъсък с кипърски защитник в наказателното поле, но шведският съдия Ал Хаким даде сигнал, че нарушение няма. Повторенията обаче показаха, че Йоану изобщо не игра с топката, а поваля българският капитан. Българският състав обсади кипърската врата за последните 25 минути, но така и не намираше път към нея. Панаги не беше сериозно застрашен, а дейстията на българите се свеждаха до атаки по крилата и центрирания. Нито един от нападателите в червено обаче не достигаше до тях. Масираният натиск оголи защитата на България и Кипър можеше да се възползва в 74-ата минута при един пряк свободен удар. Той дойде след нарушение на Неделев, а жълтият картон на халфа го лиши от участие в последния мач със Словения след три дни. Резервата Делев също беше съборен в наказателното поле, но и при тази ситуация съдията прецени, че дузпа няма. Шест минути преди края и вратарят на Кипър Панаги се намеси решително, спасявайки удар на Николай Бодуров с глава. При поредица от корнери удар успя да отправи и другият централен защитник Божиков, но той не уцели вратата. В 89-ата минута българският отбор успя да изравни от дузпа. Тя беше отсъдена за нарушение срещу Ивелин Попов, а резервата Николай Димитров беше точен с хубав изстрел в левия ъгъл на Панаги.", "date": "2018.11.16", "title": "Равенство с Кипър остави националите в битката за първото място (хронология)"}
{"url": "https://www.dnevnik.bg/sport/2018/11/16/3347443_georgi_petkov_vleze_v_istoriiata_na_evropeiskiia_futbol/", "text": "Вратарят на \"Славия\"  Георги Петков  влезе в историята на европейския футбол. На 42 години и 248 дни той подобрява рекорда за най-възрастен вратар, играл в официален мач за национален отбор от Европа. Петков започва като титуляр в двубоя между България и Кипър от петия кръг на груповата фаза в Лига на нациите. Той заменя Пламен Илиев, който отпадна от лагера на националния отбор заради контузия. Петков застава на вратата близо десет години след последния си мач за България. През февруари 2009 г. той беше титуляр в контрола с Швейцария (1:1). Досега рекорд за най-възрастен вратар, играл в официален мач за национален отбор от Европа, се държеше от северноирландеца Елиша Скот. Играчът с най-много сезони в историята на \"Ливърпул\" пази за своя страна на 42 години и 200 дни през 1936 г. Петков подобрява и рекорда за най-възрастен футболист в историята на българския национален отбор. Той изпреварва друг вратар - легендата на \"Пирин\" Христо Христов-Бараката, който играе на 37 години в световна квалификация срещу Австрия през 1981 г. В световен мащаб най-възрастният е египтянинът  Есам ел Хадари . Той счупи рекорда на 45 години и 161 дни в двубоя със Саудитска Арабия на световното първенство в Русия през лятото. Преди това върховото постижение беше на колумбиеца Фарид Мондрагон. Той пази на 43 години и три дни при 4:1 над Япония на световното в Бразилия през 2014 г.", "date": "2018.11.16", "title": "Георги Петков влезе в историята на европейския футбол"}
{"url": "https://www.dnevnik.bg/sport/2018/11/16/3346783_karlsen_i_karuana_izigraha_interesna_partiia_no_otnovo/", "text": "Мачът за световната корона в шаха продължава при пълно равенство. Шампионът Магнус Карлсен и Фабиано Каруана не успяха да се победят в пета поредна партия. Тя приключи след малко повече от 3 часа игра на 34-ия ход. За разлика от предишните партии обаче, тази беше по-вълнуваща. За първи път Карлсен получи предизвикателство от съперника си, но се справи.  Каруана изигра 6.b4, оценен от анализаторите като силно агресивен ход, в който жертва пешка, за да си създаде възможности за по-късен етап в партията. Норвежецът бързо направи така, че да се застрахова от неприятности. Сега предстоят две поредни партии, в които Карлсен ще има белите фигури. \"Очаквам този момент, разбира се, но ще видим какво ще се получи. Преди всичко малко или много съм щастлив от начина, по който се развиват нещата с черните, защото с просто око се вижда, че там има много какво да се подобрява\". Норвежецът за пореден път развесели журналистите. На въпрос кой е любимият му гросмайстор от миналото, той отговори: \"Аз, но преди три-четири години\". На същия въпрос Каруана посочи Боби Фишер.", "date": "2018.11.16", "title": "Карлсен и Каруана изиграха интересна партия, но отново записаха реми в мача за титлата"}
{"url": "https://www.dnevnik.bg/photos/2018/11/16/3346803_snimka_na_denia_posledniiat_mach_na_uein_ruuni_za/", "text": "Най-резултатният футболист в историята на английския национален отбор Уейн Рууни изигра последния си мач на международната сцена.  33-годишният нападател изигра 32 минути при победата на \"трите лъва\" срещу САЩ с 3:0 в приятелска среща на стадион \"Уембли\". ", "date": "2018.11.16", "title": "Снимка на деня: Последният мач на Уейн Рууни за Англия"}
{"url": "https://www.dnevnik.bg/sport/2018/11/16/3346746_bulgarskite_futbolisti_sreshtat_kipur_v_opit_da_si/", "text": "Българският национален отбор по футбол се изправя срещу Кипър в предпоследния си мач от груповата фаза на Лигата на нациите. С три победи и една загуба в досегашните си четири срещи тимът на Петър Хубчев гостува в Никозия тази вечер от 21.45 ч. Българските футболисти ще опитат да си върнат начело в група 3 от третата дивизия на новия турнир на УЕФА. Те започнаха надпреварата с три поредни победи, но сдадоха първото място след загубата от Норвегия в предишния кръг. Двата отбора имат по девет точки и размениха по една победа с 1:0 в директните си двубои. Норвегия обаче е на върха в класирането заради по-добра голова разлика - 4:1 срещу 5:3 за българите. Скандинавците гостуват на Словения в другия мач от групата днес. Словенците са последни в групата с една точка и вече са елиминирани от битката за място във финалите на Лигата на нациите през 2020 г. Кипър има четири точки и ще продължи напред само при победи срещу България и Норвегия в предстоящите си два мача и загуба на българите у дома срещу Словения в понеделник. Хубчев изрази задоволство от подготовката преди последните два мача от Лигата на нациите. Според него сериозното и отговорно отношение на футболистите към работата в националния отбор е най-същественото постижение, откакто той е селекционер на България. \"Радвам се, че стана като традиция да казвам преди мачове, че работата беше доста концентрирана, доста сериозна. В това отношение поне смея да кажа, че сме постигнали нещо с този отбор и с тези момчета. Доста сериозно се тренира\", каза Хубчев при заминаването за Кипър. Големите притеснения за българския отбор преди мачовете с Кипър и Словения са свързани с контузиите на двама от основните играчи - вратаря Пламен Илиев и дясното крило Кирил Десподов. \"Хората, които отсъстват, притежават някои качества. Може би в момента те са най-добрите в България с тези качества. Но другите момчета имат други качества, които също са важни във футбола, и ще разчитаме на тях\", коментира Хубчев. \"Треньорите и в клубните, и в националните отбори винаги казваме, че разчитаме на всички. Особено пък ние, които напоследък казвам, че разчитаме на отбора, на колектива. Това, че отсъства един или друг футболист, дава шанс на останалите да се докажат\", каза още той.", "date": "2018.11.16", "title": "Българските футболисти срещат Кипър в опит да си върнат първото място в групата"}
{"url": "https://www.dnevnik.bg/sviat/2018/11/16/3346562_ungarskoto_malcinstvo_v_ukraina_e_zaplasheno_ot_nov/", "text": "Унгарското малцинство в Западна Украйна се чувства под обсада. Нов закон за образованието, който може на практика да премахне използването след четвърти клас в училищата на унгарския и другите езици на малцинствата, е само една от заплахите за тази общност от 120 хил. в Транскарпатието* - украински регион, който в миналите векове е бил част от Унгария, Чехословакия и Съветския съюз. През февруари по централата на най-голямата политическа организация на малцинството - Културната асоциация на закарпатските унгарци (КАЗУ), бе хвърлена запалителна бомба, а из района се появиха мистериозни билбордове с обвинения в сепаратизъм към нейни политици. Разрази се и спор за законността на двойното гражданство - украинско и унгарско - на хора от общността. Инцидентите породиха у мнозина безпокойство, че въпреки опитите на Украйна да доближи законите и практиките си до стандартите на ЕС нейната политика за малцинствата върви във все по-рестриктивна посока. Ласло Брензович, единственият унгарец в украинския парламент, окачествява обвиненията в сепаратизъм като \"изключителен абсурд\" и средство за отвличане на вниманието от вътрешните проблеми на Украйна. Партията на Брензович КАЗУ е започнала кампания чрез двуезични билбордове, на които се чете: \"Нека не позволим да бъде нарушен мирът в Транскарапатието!\". При очаквани президентски избори през март Украйна е изправена и пред продължаващия въоръжен конфликт по източната си граница с подкрепяните от Русия сепаратисти. Официални лица в Киев казват, че новите езикови правила в образованието, които ще бъдат въвеждани в продължение на няколко години, обслужват обединителни цели. \"Образованието е основата на социалното единение, което е в основата на сигурността в страната\", казва Ана Новосад, високопоставен служител в украинското министерство на образованието и науката. Според нея анексията от Русия на Кримския полуостров през 2014 г. отчасти се дължи на дезинтеграцията на местното рускоезично население и езиковата му изолация от останалата част на Украйна. \"Това е нещо, което бихме желали да не повтаряме в западната част на нашата страна\", добавя Новосад. Васил Филипчук, украински дипломат и председател на управителния съвет на Международния център за политически изследвания в Киев, твърди, че антиунгарската кампания се използва за отклоняване на вниманието на избирателите. \"Това е изкуствена, манипулативна технология\" за засенчване на реалните проблеми на хората - корупция, липса на работни места и икономически перспективи, казва Филипчук и добавя, че прибягването до патриотична и националистическа реторика е \"много опасно\". Никои от тези проблеми предизвикват дипломатически спорове между Украйна и Унгария. Будапеща блокира преговорите на Украйна за интегриране с ЕС и НАТО, докато не бъдат ревизирани езиковите формулировки в образователния закон. В началото на октомври Украйна изгони едни унгарски консул, след като тайно заснето видео показа как украински унгарци полагат клетва за унгарско гражданство. В отговор Унгария изгони един украински консул. Почти всички членове на унгарското малцинство в Украйна живеят в Транскарпатието. Последното преброяване на населението от 2001 г. наброи 151 хиляди унгарци, но сега то се оценява неофициално на около 120 хиляди. Голям брой са емигрирали в Унгария и Западна Европа, което е обусловено отчасти от икономическата криза в Украйна и от възможността за придобиване на унгарско гражданство и паспорт от Европейския съюз. Йожеф Кантор, директор на гимназия с около 700 ученици в село Велика Доброн, край град Чоп, обитавано предимно от унгарци, признава, че е необходим по-модерен закон за образованието. Вместо това, оплаква се той, сега е предложен \"много по-суров и неблагоприятен образователен закон\". В училището на Кантор, където ремонтите сега се финансират предимно със субсидии от унгарското правителство, часовете по украински език и литература са единствените, в които не се преподава на унгарски. Държавните власти са готови да разработят учебници на украински, които да отчитат факта, че много унгарски деца постъпват в училище, като почти или никак не могат да говорят на украински. Мнозина от завършилите гимназия се възползват от предимството да разполагат с паспорт от ЕС, за да получат висше образование в Унгария или другаде в чужбина. \"Върху нас се отразява негативно това, че мнозина от тях не се връщат\", казва Кантор. \"В крайна сметка, ако това продължи 20 или 30 години, има риск от значителен спад в интелектуалното ниво сред унгарците в Закарпатието\", добавя той. Унгарският премиер Виктор Орбан е поставил като важна цел оказването на подкрепа за около 2,2 милиона унгарци в съседни страни - земи, които Унгария е изгубила след Първата световна война и разпада на Австро-унгарската империя. От 2017 г. субсидии с общ обем около 60 милиона долара са раздадени на институции, предприятия и семейства в чужбина. Според депутата Брензович тези пари са помогнали за разкриването на 3000 нови работни места. Властите опростиха процедурата, по която унгарци в чужбина придобиват и унгарско гражданство. Първоначалната цел за добавяне на един милион души с двойно гражданство към населението на Унгария от около 10 милиона бе постигната преди близо година. Усилията на Орбан донесоха политическа изгода. На изборите през април над 95 на сто от гласувалите по пощата - предимно от съседните страни - подкрепиха коалицията на Орбан, оглавявана от неговата партия \"Фидес\". И така му помогнаха да спечели трети пореден мандат. В деветхилядния град Чоп, навремето оживен железопътен възел на границата с Унгария, учителката Жужана Дзяпко - унгарка, чийто съпруг е от руско-украинско потекло - е приела факта, че най-добрите възможности за образование на нейната 11-годишна дъщеря Ребека, която говори и трите езика и е талантлива певица и музикантка, са отвъд границата. \"Не се надявам тя да се върне, защото като унгарска фолклорна певица в тази страна тя няма да има голямо бъдеще\", казва Дзяпко в малкия апартамент, споделян от три поколения, и добавя: \"Надяваме се времената да се променят, вятърът да се промени, а също и законите да се променят\".", "date": "2018.11.16", "title": "Унгарското малцинство в Украйна е заплашено от нов закон за образованието"}
{"url": "https://www.dnevnik.bg/sviat/2018/11/16/3346699_sasht_gubiat_voennoto_si_prevuzhodstvo_sochi_doklad/", "text": "Глобалното превъзходство на американските въоръжени сили е намаляло значително в ключови области. Това сочи доклад, поръчан от Конгреса на Съединените щати и изготвен от независим експертен панел. Задачата, възложена на екипа, е да оцени Стратегията за национална отбрана, изготвена от администрацията на президента Доналд Тръмп. Заключенията в документа обаче са тежки и отрезвителни - сред тях е твърдението, че \"сигурността и благоденствието на САЩ са изложени на по-голям риск в най-голяма степен от десетилетия\", отбелязва Би Би Си. \"Глобалната роля, която САЩ играят от много поколения, се гради на основите на несравнима военна мощ\", смятат авторите. Добавят обаче, че страната спешно трябва да се справи със сериозни предизвикателства, за да \"избегне дълготрайна заплаха за националната си сигурност\". Екипът е оглавяван от бившия представител на Пентагона Ерик Едълман и бившия началник на военноморските операции адмирал Гари Ръфхед. \"Военното превъзходство на Америка е ерозирало до опасна степен\", продължава докладът. Според него дори Иран и Северна Корея, които трудно могат да са конкуренти на САЩ, са ново и опасно предизвикателство. Текстът е изготвен от Комисията за стратегията на национална отбрана, в която участват и бивши представители както на демократите, така и на републиканците. Те трябваше да оценят целта на Белия дом да реорганизира армията за по-ефикасно състезание с Пекин и Москва. Макар да подкрепят тези намерения, те смятат, че Вашингтон не прави достатъчно, за да ги изпълни, и това може да създаде изключителен риск за американската национална сигурност. \"Неприемливо голям брой жертви\" Според бившия представител на Пентагона Катлийн Хикс, която е част от комисията, съществува опасението, че \"хората толкова са свикнали с идеята, че САЩ постигат каквото искат, включително с военни цели, и не обръщат внимание на предупрежденията,\" пише в. \"Вашингтон пост\". В следващ конфликт \"САЩ може да понесат неприемливо голям брой жертви и загуба на значими активи\" и може да се затруднят с победата или дори \"да загубят война срещу Китай или Русия\", продължава докладът. Особено голям е рискът, ако въоръжените сили бъдат принудени да се сражават на два фронта или повече. Въпреки приетия миналата година военен бюджет от 716 млрд. долара - 4 пъти колкото китайския и 10 пъти колкото руския - усилията за трансформация остават недофинансирани, смятат експертите. Докладът повдига отново и въпрос, който се появи, след като бившият генерал Джеймс Матис стана министър на отбраната след вот в Конгреса, премахнал изискването за 10 години между военната служба и заемането на подобен пост. Матис, разчитал повече на действащи и бивши военни от предшествениците си през двете години на поста, не се споменава поименно по случая. Все пак комисията предупреждава, че \"отговорността за ключови стратегически въпроси и такива за политики все повече се прехвърля към военните\". Какво да се направи Отправят се над 30 препоръки. Сред тях са: увеличаване на разходите за дейности на САЩ и съюзниците срещу Китай и Русия, намаляване на риска от опасна зависимост от компоненти от други държави (като Китай), запазване на военно присъствие в Близкия изток, увеличаване на числеността на въоръжените сили и на подводния флот и други. Първата задача предполага САЩ да не се отклоняват от съвместната работа със съюзниците си въпреки  конфронтационния курс на Тръмп , подтикнал европейските лидери към дебати за европейска армия. Освен това и Русия, и Китай имат стратегии, които интегрират   за да постигат военните си цели, и САЩ също имат нужда от такъв подход, смятат експертите. Искат се   военни разходи. Според Би Би Си в среда, в която Русия и Китай изучават американските способности, надграждат своите и изследват начини за противопоставяне на САЩ в области на някогашно американско превъзходство, инвестиция в обучението и оборудването на въоръжените сили ще е важна, но се иска много повече. Нужно е \"сериозно усилие за иновация и работа с ключови технологии - изкуствен интелект, широколентови мрежи от следващо поколение и т.н. - които могат да дадат ключов елемент на превъзходство на бойното поле на бъдещето\". Някои от основните проблеми поставят под въпрос оптимистичната визия на Тръмп за американското превъзходство, макар докладът да предвижда, че САЩ все пак ще успеят да запазят ролята си като ключов военен актьор в Европа, Азиатско-тихоокеанския регион и Близкия изток. Част от предизвикателствата обаче не са във военното дело, а в  . Военното преимущество на САЩ в студената война почиваше на изключителната военна и промишлена база и на изследвания в авиационната и други индустрии, обобщава Би Би Си. Днес научноизследователската дейност в гражданския сектор, включително свързаната с изкуствения интелект, обаче е по-решаваща, а държави като Китай инвестират значителни ресурси в нея.", "date": "2018.11.16", "title": "САЩ губят военното си превъзходство, сочи доклад"}
{"url": "https://www.dnevnik.bg/sviat/2018/11/16/3346858_pentagonut_se_provali_na_purviia_nai-pulen_odit/", "text": "Пентагонът се провали на първия най-пълен одит, съобщи висш представител на министерството на отбраната на САЩ, предаде \"Ройтерс\", цитирана от БТА. По време на одита, започнал миналия декември, са били открити несъответствия в счетоводството на министерството на отбраната, за чието разрешаване ще бъдат нужни години. Проверката е била извършена от около 1.2 хил. одитори. Те са проверявали финансовото счетоводство за широка палитра от разходи, в това число за оръжейни системи, военен персонал и имущество.  \"Провалихме се на одита, но ние никога не сме очаквали да го изкараме\", каза заместник-министърът на отбраната Патрик Шанахан. Той добави, че проверката е показала, че е нужна по-голяма дисциплина по финансовите въпроси в Пентагона. \"Това беше одит на организация за 2.7 трилиона долара, така че де факто одитът беше доста съществен\", каза Шанахан. Бюджетът за отбраната за фискалната 2018 г., приключила в края на септември, беше около 700 милиарда долара. Шанахан не каза колко пари не излизат от одита.", "date": "2018.11.16", "title": "Пентагонът се провали на първия най-пълен одит"}
{"url": "https://www.dnevnik.bg/sport/2018/11/16/3346597_mejdu_velichieto_na_minaloto_i_problemite_v/", "text": "Можете ли да назовете името на първия футболен стадион в Северна Америка, който изниква в съзнанието ви? Вероятно мнозина ще се сетят за \"Ацтека\" в Мексико, спомените за който са изпълнени с величие.  Съоръжението е приемало исторически двубои като полуфинала на световното през 1970 г. между Италия и Германия (4:3), наричан още \"Мачът на века\". В допълнение на терена са играли едни от най-големите футболни легенди като Пеле и Марадона. Настоящето за \"Ацтека\" обаче е обвито с проблеми, след като лошото стопанисване през новия век има отрицателен ефект върху състоянието и атмосферата на стадиона. \"Днес това не е най-важният стадион в Мексико, а трябва да бъде. Видяхме промените, през които премина стадионът, и изглежда те са били във вреда, вместо за добро. Никога стадионът не е бил толкова зле\", каза спортният анализатор Густаво Веласкес, цитиран от Би Би Си. Основният проблем на \"Ацтека\" е лошото състояние на тревното покритие. В момента теренът прилича повече на нива, отколкото на място за футбол. Това наложи преместването на двубоя от Националната футболна лига (НФЛ) между \"Лос анджелис ремс\" и \"Канзас сити чийфс\" от Мексико в Лос Анджелис. Мачът трябваше да се проведе на 19 ноември, но организаторите решиха, че теренът застрашава сигурността на играчите. Сред причините за състоянието на терена са занемарената поддръжка, многото дъждовни дни в последните месеци, честите концерти и сгъстената програма от мачове. Всичко това не позволява на тревното покритие да се възстанови от нанесените вреди. От този сезон вече два отбора играят домакинските си мачове на \"Ацтека\" - \"Клуб Америка\" и \"Крус асул\". Това означава провеждането на мач всяка седмица, като за сравнение до миналия сезон се играеше средно по двубой на 14 дни. Програмата ще се сгъсти още повече в началото на декември, когато са финалите в мексиканското първенство. Най-голямата болка за преглъщане от привържениците е реконструкцията през 2016 г., която промени облика на части от стадиона заради създаването на покрит сектор с ВИП места. Така капацитетът на някогашния стадион с 100 хиляди места при откриването си беше намален до 85 хиляди. \"Изглежда, че отборите влизат в рекламна зона. Стадионът повече не дава предимство на домакинския тим\", каза още Веласкес. Той допълва, че проблем има и извън стадиона, където често малкото паркоместа (4 000) създават проблеми между феновете. \"Ацтека\" има нужда да възвърне предишното величие, тъй като стадионът е един от най-важните за  домакинството на световното през 2026 г. , което ще бъде организирано съвместно САЩ, Мексико и Канада. Засега обаче съоръжението не успява да се нагоди към промените на времето. ", "date": "2018.11.16", "title": "Стадион \"Ацтека\" - от величието в миналото към проблемите на настоящето"}
{"url": "https://www.dnevnik.bg/bulgaria/2018/11/16/3346861_kratki_novini_kradci_obraha_magazin_za_orujiia_v_sofiia/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязан. доставени по мащабен инвестиционен проект \"Подкрепа за развитие на системата за спешна медицинска помощ\", който е на стойност почти 164 млн. лв В две автошколи в Пловдив и Пазарджик са установени нарушения Това е станало след операция, проведена 13 и 14 ноември от служители от \"Икономическа полиция\", ГДНП, Националната агенция за приходите и Изпълнителната агенция \"Автомобилна администрация\", съобщава МВР. В проверена в Пловдив автошкола са установени пропуски при отчитането на приходите, за което е съставен протокол. При проверка на друг учебен център за подготовка на водачи в Пазарджик е установено, че дружеството е издало допълнителни картони на кандидат-курсистите, преместени от друга автошкола, което е в разрез с установените методологически изисквания. Мъж и жена са задържани за убийство във влак край Вакарел По първоначална информация, те са брат и сестра, а вероятната причина за убийството - отправена забележка към извършителите, съобщава БНР. Раненият 50-годишен намушкан мъж е получил кръвоизлив и е починал в 8:33 часа в линейката, на метри от болница \"Света Анна\" в София. Международният бърз влак № 494 от Истанбул през Пловдив за София престоява на гара Вакарел от 08:01 ч. В композицията се извършват оглед и следствени действия, което не позволява влакът да продължи своето пътуване. Създадена е своевременна организация за обезпечаване на пътуването за всички 120 пътници. \"Демократична България\" внесе в Народното събрание законопроект Законопроектът за изменение и допълнение на Закона за данък върху добавената стойност ще позволи намаляване на цените на горивата, твърдят от \"Демократична България\". Волен Сидеров открива втората си галерия Oт 18 часа в новата Галерия \"Стил 2\", част от веригата галерии \"Стил\" на Волен Сидеров, ще бъде открита изложба \"Лято без край\" на художника и живописец Валентин Ангелов, съобщи пресцентърът на партия \"Атака\". В нея ще бъдат изложени нови, непоказвани досега творби на автора. Галерия \"Стил 2\" се намира на ул. \"Г. Раковски 183 А\". В същата галерия през декември се очаква да бъде открита изложба на Вежди Рашидов. Новите противогрипни ваксини ще са в аптеките до сряда Постепенно навлизаме в сезона на грипа. Засега нещата са според очакванията, към края на януари-февруари ще достигнем до нови епидемични нива, коментира главният държавен здравен инспектор д-р Ангел Кунчев в ефира на БНТ. За втора година се случва така да се изчерпат противогрипните ваксини. 140 -150 хил. дози вече са недостатъчни за България, производителите ще се съобразят с тази тенденция, прогнозира д-р Кунчев. Крадци обраха магазин за оръжия в София Рано тази сутрин те са проникнали в магазина в кв. \"Дружба 1\" и са взели парите от касата. Все още не е известно колко пари липсват, но по данни на полицията крадците не са пипали стоката, съобщи \"Нова телевизия\". Крадците се издирват, следствените действия продължават.", "date": "2018.11.16", "title": "Кратки новини: Волен Сидеров открива втората си галерия"}
{"url": "https://www.dnevnik.bg/razvlechenie/2018/11/16/3346527_niakoi_podaruci_sa_poveche_ot_dar_v_nova_koledna/", "text": "Може и да е трудно да си мултимилиардна корпорация, която да убеди клиентите си, че обича Коледа, не само защото това е повод да се облее с още повече печалби. Но дори и най-скептичните трудно ще отрекат, че нещо трепва в мига, когато детето докосва за първи път пианото с пръсти. След което кадърът ни връща към Елтън Джон и същите тези ноти, на същото пиано и със същата онази магия, която е усетил преди толкова много години.", "date": "2018.11.16", "title": "\"Някои подаръци са повече от дар\" в нова коледна реклама с Елтън Джон"}
{"url": "https://www.dnevnik.bg/evropa/2018/11/16/3346862_hiliadi_protestirashti_poiskaha_ostavkata_na_cheshkiia/", "text": "Хиляди протестираха в Прага снощи срещу премиера на Чехия Андрей Бабиш, след като по-рано тази седмица се появиха обвинения срещу него за отвличане и корупция, предадоха ДПА и ТАСС. Протестиращите призоваха Бабиш да се оттегли. Те скандираха \"Оставка\" и \"Не на Бабиш\". Протестът включваше и музикални изпълнения. Според чешки медии синът на Бабиш е казал, че сътрудник на премиера го е отвел насила в Крим миналата година. Той е казал, че баща му го е заплашвал да го затвори в психиатрична клиника. Премиерът отхвърли тези обвинения, казвайки, че синът му, който е психичноболен и пребивава сега в Швейцария, е напуснал страната доброволно. Той призна, че синът му е бил в Украйна и Крим, но не каза по каква причина. Бабиш, 64-годишен милиардер с голяма бизнес империя, стана премиер през 2017 г. и срещу него бяха отправени обвинения за корупция. Той е разследван за измама със субсидии, но като член на парламента има имунитет срещу съдебно преследване. Същевременно чешкият президент Милош Земан каза, че отново ще номинира Бабиш за премиер, ако неговото правителство бъде принудено да подаде оставка, предаде ТАСС. Земан заяви в интервю за чешка телевизия, че не очаква парламентарната опозиция, инициирала гласуване по въпроса за внасяне на вот на недоверие на правителството, да събере подкрепа от мнозинството от 200-те депутати в долната парламентарна камара. Гласуването би трябвало да протече идната седмица. /БТА", "date": "2018.11.16", "title": "Хиляди протестиращи поискаха оставката на чешкия премиер"}
{"url": "https://www.dnevnik.bg/evropa/2018/11/16/3346864_estoniia_stana_porednata_strana_otkazala_se_ot_pakta/", "text": "Естония се присъедини към страните, които отказват да подпишат  Глобалния пакт на ООН за миграцията , след като вчера правителството на балтийската република не можа да постигне съгласие по въпроса, се казва в правителствено съобщение, цитирано от ДПА и БТА. Външният министър Свен Миксер е бил за подписване на пакта, но му се противопоставил министърът на правосъдието Урмас Рейнсалу, който е от консервативната партия \"Про патриа\". Тя се опасява, че пактът може да стане част от международното право и да ограничи възможността на Естония да определя своята миграционна политика. \"Когато създадохме тази коалиция, ние се съгласихме, че ще вземаме решенията си единодушно. За съжаление днес не можахме да постигнем консенсус\", каза премиерът Юри Ратас по-късно. Австралия,  Австрия ,  България ,  Чехия ,  Унгария  и САЩ също са отказали да подпишат пакта. Полша, която влезе в спор с Брюксел заради съпротивата си срещу националните квоти за търсещи убежище,  обмисля да направи същото . В началото на седмицата председателят на Европейската комисия Жан-Клод Юнкер  каза, че е достатъчно  един или двама от членовете на Европейския съюз да напуснат пакта на ООН за миграцията, за да бъде отслабена позицията на ЕС като международен фактор.", "date": "2018.11.16", "title": "Естония стана поредната страна, отказала се от пакта за миграцията на ООН"}
{"url": "https://www.dnevnik.bg/biznes/2018/11/16/3346869_menda_stoianova_utejneniia_s_ekologichen_koeficient/", "text": "Ако се оттегли предложението ми, \"Гражданска отговорност\" ще скочи два пъти, а не обратното. Това каза в сутрешния блок на БНТ председателят на бюджетната комисия в Народното събрание Менда Стоянова. Тя поясни, че чрез въвеждането на таван върху обезщетенията при смърт на пътя за широк кръг близки застрахователите няма да повишат стойността на застраховката \"Гражданска отговорност\", с която да поемат допълнителния финансов товар. По думите й повишаването на данъка върху по-старите неекологични автомобили е екологична мярка, а не цели по-голям приход. Това е данък върху замърсяващите, а не върху старите автомобили, тъй като 14-годишни автомобили с екологичен стандарт Евро 4 ще получат облекчение, а основното утежнение ще падне върху старите, но мощни автомобили. Най-голямо натоварване щели да получат мощните 20-годишни автомобили. \"Нормално е бюджетната комисия да защити политиките на правителството, като отхвърли ветото на президента\", коментира председателят на бюджетната комисия. Според нея промяната в Закона за местните данъци и такси е политика за въвеждане на екологичен коефициент, което не означавало, че данъкът на автомобилите не е имуществен. Според Стоянова е спорно по какъв начин да се отчита екологичността на автомобила - дали през вида гориво, който използва, или честотата на използване. \"Когато се избира начин на формирането на данъка, трябва да се взима предвид леснотата на администрирането му\", коментира тя липсата на облекчение за автомобили с газова уредба или катализатори. Менда Стоянова даде пример с катализаторите, които трудно може да се проверят. \"Евро категорията показва дали един автомобил независимо от горивото има системи, които пречистват\", каза тя и допълни, че в имуществения данък няма как да се отчете честотата на използване на автомобилите. По думите ѝ целта не е да има допълнителни приходи за общините, а да се въведе екологична мярка. Увеличението на данъка може да достига два пъти в някои случаи, но като обща стойност може да е малко, обясни Стоянова. Спекулация е, че сорт бренд не влияе на цените на бензина, обясни Менда Стоянова, като по думите ѝ това няма как да се регулира. Нека се види колко е надценката на производителя и на търговеца на гориво, дори това да е антипазарно, заяви тя. \"Няма да се откажем от тази идея, трябва да видим как да се извърши технически\", каза Менда Стоянова. По думите й, ако оттегли предложението си или парламентът не го гласува, това означава, че \"Гражданската отговорност\" ще скочи 2 или 3 пъти от сегашните ѝ размери. \"България е единствената страна, в която обезщетенията за неимуществени вреди са високи, а за имуществени са доста ниски, говоря при смърт на пътя. Навсякъде по света се плащат имуществени обезщетения, които гарантират, че ако едно дете е загубило родителя си, ще получава издръжка от застрахователя - всичко това, което родителят му може да му даде\", каза Стоянова. За миналата година застрахователите са дали 283 млн. лв. за неимуществени вреди при смърт на пътя, информира тя. Чрез въвеждането на по-широк кръг близки, които имат право да търсят обезщетение от застрахователя, той се натоварва допълнително и гражданската отговорност се вдига, защото няма откъде другаде да постъпят пари, обясни Стоянова. По думите й идеята е да се сложи таван на обезщетенията на разширения кръг близки, които имат право на обезщетение при фатален пътен инцидент. \"Аз предлагам създаване на методика, която да покаже критерии, индикатори, чрез които да се определя имуществената и неимуществената вреда. Така хората могат да се насочат към имуществената, която е в много по-голям размер. Тя обаче ще бъде определена обективно. Методиката ще даде индикатори така, че да има справедливост. Няма единно, еднакво предлагане, защото няма критерии. Второ, за този разширен кръг лица да се сложи таван на обезщетението до 5000 лв. Така застрахователите няма да вдигнат гражданската отговорност\", допълни тя.", "date": "2018.11.16", "title": "Менда Стоянова: Утежнения с екологичен коефициент ще имат стари и мощни коли"}
{"url": "https://www.dnevnik.bg/bulgaria/2018/11/16/3346873_cenite_na_gorivata_sa_visoki_zaradi_lipsata_na/", "text": "Държавата е част от причините за високите цени на горивата, защото бяха ударени малките бензиностанции и няма конкуренция. Възможни са още протести и предсрочни избори. Това коментира Мартин Димитров в ефира на Би Ти Ви. \"ГЕРБ и БСП приеха  Закон за горивата през лятото , който удари малките бензиностанции и цените тръгнаха нагоре. Когато на пазара има малки играчи, има ценова конкуренция, а когато ги няма, цените се повишават. Правителството работи да има по-малко конкуренция на пазара\", каза той. Мартин Димитров смята, че това е само началото на протестите и са възможни предсрочни избори. \"България не предоговори цената на газа, въпреки че Европейската комисия дава тази възможност и от нея се възползваха много страни\", смята той. По думите му акцизът плюс ДДС е 53% от цената на горивата. Друг проблем, върху който акцентира, е, че в България 80%  от данъчните складове  се държат от една фирма. Димитров допълни, че дори са пращали сигнал до Европейската комисия. \"В България цените са над средноевропейските без данъците в редица случаи, което показва, че проблемът не е в добавката\", каза той и добави, че са пращани сигнали до Европейската комисия. Според него не се търсят истинските решения, а Комисията за защита на конкуренцията  не работи достатъчно по казуса . Днес \"Демократична България\" ще внесе  конкретни законодателни промени . Депутатът коментира и темата с  данъка върху старите дизелови автомобили . \"Глупаво е да се увеличи данъкът на колите. Трябва да се намалят драстично данъците на коли, които по-малко замърсяват въздуха, а не да се вдига на старите коли\", смята Димитров.", "date": "2018.11.16", "title": "Цените на горивата са високи заради липсата на конкуренция, смята Мартин Димитров"}
{"url": "https://www.dnevnik.bg/intervju/2018/11/16/3346723_jerar_de_graaf_ako_ne_vnimavate_silnite_strani_na/", "text": "- България е избрана, защото тук се случват много неща. Чухме го и тази сутрин от кмета на София. Градът се превръща в център за възникващи предприятия в региона. Тъкмо имахме среща с българската стартъп общност и други от региона и случващото се тук е възхитително, наистина възхитително. Това е една причина. Регионът е друга – както казахме по-рано, когато кажеш \"стартъп\", хората си мислят за Стокхолм, Париж, Берлин, Лондон, Барселона. Ние искаме след време да си мислят за София, Букурещ, Белград, за тази област. Политически идеята беше светлината на прожекторите да се насочи към Западните Балкани и страните от Централна и Източна Европа. - Мисля, че е много добър момент. Регионът е готов да направи голяма стъпка напред. При този тип дейност за успех няма нужда да се чака пет или десет години. Хората с добри идеи се нуждаят от лек тласък, от малък достъп до капитал и тогава могат да се случат вълшебства. Регионът трябва да премине, както сръбският премиер го каза много убедително, от преки външни инвестиции заради ниските цени към иновации с добавена стойност. Защото ако искате да повишите стандарта на живот – което хората искат – трябва да повишите продуктивността, добавената стойност и сега е добър момент за това. Тези държави и икономики могат да направят този преход и потенциалът го има. Вече има много интересни примери, хора с много умения и съм голям оптимист за нещата, които регионът може да постигне за много кратко време. - Това може да ускори нещата. - Трябва да се учите едни от други. В стартъп бизнеса се работи на принципа \"проба – грешка\" и на споделен успех и на съвместно учене. Вместо всеки да се учи в собственото си ъгълче, нека се съберем, да обменим опит. Може би в общата екосистема един стартъп може да каже: \"Хайде ние да работим по едната страна на технологията, а вие по другата, ако работим заедно, ще имаме дори по-добро предложение.\" Става въпрос и за мащаб. Вътрешните пазари са сравнително малки. Когато едно предприятие започва работа, то задължително трябва да мисли за региона като цяло, ако не за Европа и света. Сближаването на екосистемите на стартиращите компании, създаването на връзки между тях, обмяната на добри идеи могат да ускорят нещата или да предотвратят някои от забавянията, които иначе се случват. - Ние от DG Connect и комисарят Габриел се интересуваме предимно от дигиталния свят, защото това е професията ни. В много области цифровите технологии играят роля – в здравеопазването, в образованието, в селското стопанство. Цифровият аспект винаги е там. Трудно е да се мисли за иновации или за стартиращи предприятия без него. Но всяка добра идея, цифрова или не, заслужава да получи подкрепа, за да се разрасне и да постигне успех. Така че въпросите за правната рамка, за условията на регулаторната околна среда – току-що участвах в дълга дискусия за употребата на дронове, където много малки региони въвеждат различни правила, което затруднява развойчиците на безпилотни устройства. Ето къде трябва да създаваме правилната рамка и достъпа до финансиране, независимо дали става въпрос за технология или друго, тези условия са едни и същи. - Говорим с всички правителства. Те трябва да дават пример. Е-правителството е наистина важно, ако искате да създадете бизнес, за да няма много документи и да не отнема много време. Някои се справят с това по-добре, отколкото други. Страните членки и правителствата могат да си обменят много добри практики. Правителствата имат важна роля, защото ако има много бюрокрация, ако няма капитал, ако правилата не са ясни, стартъпите ще си тръгнат, а тези, които вече са навън, няма да се върнат. Днес, на тази конференция, събрахме на едно място политици и стартъпи, предприемачи, корпорации, инвеститори и се запитахме какво може да направи всеки от нас, за да осигури стъпките напред. Правителствата осъзнават, че имат отговорност и трябва да намалят бюрокрацията и регулацията, да улеснят достъпа до финансиране. Трябва да има и малко конкуренция между държавите членки - някои се справят по-бързо от други и тогава хората се питат: \"Защо в страна А мога да си регистрирам фирма за 24 часа, а тук отнема седмица?\". От това се нуждаем. Ние следим и измерваме (как се справя всяка държава, бел. ред.), имаме класации и бутаме държавите да се движат по-бързо. Забавянията не са нещо, присъщо само на този регион. Погледнете Германия или Италия - в нашата класация, наречена DESI (The Digital Economy and Society Index), те не са на върха. - В някои области се справя сравнително добре, а в други изостава. Има какво да наваксва. - Електронното правителство е един пример, където могат да се направят повече стъпки. Може да намали бюрокрацията в областта на уменията, на развитието на умения. Тази страна има традиции в точните науки, за съжаление напоследък виждаме, че все по-малко хора и по-малко жени влизат в тази сфера. Ако не внимавате, това, което е било силна страна на България, може да се превърне в предизвикателство, в слабост. Има области, които комисията обсъжда с правителствата, така че те знаят какво могат да предприемат и как да се подобрят. Виждаме напредък в положителна посока. - Предсказуемостта е много важна. Ако си бизнесмен, предприемач, трябва да знаеш в каква обстановка ще работиш. Вече и без това си изправен пред много несигурност - ще успееш ли да пробиеш на пазара с продукта си, ще събереш ли инвестиции, ще имаш ли достъп до капитал. Няма нужда отгоре на всичко това да се притесняваш дали законът ще се промени, дали ако имаш разногласия с някого и влезете в съда, решението няма отнеме пет години. Правителството знае, че тези проблеми трябва да бъдат решени. Защото е в интерес на България, по това ще се мери бъдещият ѝ икономически успех. - Въвеждаме единния цифров пазар сега. В законодателно отношение това означава, че тридесет мерки трябва да бъдат приети от Съвета на ЕС и европарламента до март-април догодина. Тогава ще сме положили основите на единния цифров пазар по отношение на телекомуникациите, аудио-визуалните услуги, авторското право, защитата на данните... той покрива много области. Досега сме приели 22 от мерките, 8 още не са приети. Идеята е да улесним работата на операторите в целия ЕС. Принципът трябва да бъде, че правилата, по които правиш бизнес у дома, трябва да са правилата, по които правиш бизнес в целия съюз, не да спазваш различни правила във Франция, Италия, Швеция или Португалия. В това отношение вече имаме прогрес. Договорните правила вече са много облекчени за потребителите, други са облекчени. Не сме решили всички проблеми, но сме на много по-добър етап, отколкото преди няколко години. Ето, сега съм в България и нямам роуминг. Благодарение на преноса на съдържание, имам достъп до моето такова, например в \"Нетфликс\", макар да нямам време, защото съм прекалено зает с конференцията. Но бих могъл да имам достъп до него така, както имам достъп в Белгия, където живея. След няколко седмици приключва и геоблокирането. Например някои от приложенията на смартфона ви - като WhatsApp и Skype, можеше да бъдат блокирани преди, но сега няма да е така. За отделния човек, за гражданите ситуацията е много по-добра. Помните ли как едно време, когато човек кацаше в друга държава, първо си изключваше телефона, защото се боеше, че ще има огромна роуминг сметка? В това отношение имаме значителен прогрес, който хората виждат. ЕС може да промени нещата. Сега е по-добре, отколкото беше преди години. - Отделът ми е част от комисията, а нейната позиция бе представена от предложение по-рано тази година. Мислим, че е важно цифровите платформи да плащат справедливи данъци. В данъчно отношение цифровата сфера е по-трудна, не е ясно къде се провеждат трансакциите, къде е базиран доставчикът, така че това е предизвикателство за данъчните правила. Но в крайна сметка става въпрос само за справедливост. И за това да гарантираме, че можем да финансираме обществените услуги - образованието, пътищата и други. Ако една българска компания се конкурира с платформа, установена другаде, те ще се състезават на равна нога, вместо тя да не плаща данъци, а българската фирма - да. В това отношение е важно мерките да бъдат приети бързо и още по-важно да има мерки на световно ниво от Организацията за икономическо сътрудничество и развитие. Но ако тя не може да постигне съгласие в близкото бъдеще, ЕС няма да я чака. Скоро ще знаем какво ще се стане. - Винаги е било вярно, че за младите хора бъдещето е сега. Възможностите са невероятни. Много млади хора тук искат да станат предприемачи, така че нека да сграбчат тези възможности. В същото време технологиите ни изправят и пред предизвикателства - фалшиви новини, незаконно съдържание в интернет, така че бъдете нащрек, бъдете информирани граждани, не вярвайте на всичко, което видите в интернет, бъдете пример. Животът може да е много по-богат, можем да направим страхотни неща по отношение на енергетиката, здравеопазването, образованието. Но и бъдете грамотни, уверете се, че разбирате както инструментите, така и вредата, която те могат да нанесат.", "date": "2018.11.16", "title": "Жерар де Грааф: Ако не внимавате, силните страни на България може да станат слабости"}
{"url": "https://www.dnevnik.bg/evropa/2018/11/16/3346868_ispaniia_potvurdi_che_shte_zakrie_atomnite_si_centrali/", "text": "Властите в Испания потвърдиха, че очакват да закрият действащите в страната атомни електроцентрали през следващите 10 години. Това заяви вчера правителственият секретар по енергетиката Хосе Домингес пред в. А Бе Се. Той уточни, че испанското правителство не планира да подновява лицензите на атомните електроцентрали, когато срокът им на експлоатация достигне 40 години. Във връзка с това седем реактора, които сега са разположени на територията на Испания, ще бъдат изключени през периода 2023-2028 година. \"Ще водим преговори, за да може закриването им да стане последователно и по споразумение с предприятията, с гаранции за последващото им демонтиране\", уточнява Домингес. Преди малко повече от година правителството реши да затвори окончателно най-старата тогава атомна електроцентрала в Испания \"Санта Мария де Гароня\", пусната в експлоатация през 1971 година. /БТА", "date": "2018.11.16", "title": "Испания потвърди, че ще закрие атомните си централи до 2028 г."}
{"url": "https://www.dnevnik.bg/evropa/regioni/2018/11/16/3346882_es_otpuska_na_bulgariia_293_mln_evro_za_jp_vruzki/", "text": "Европейският съюз инвестира 293.4 млн. евро по линия на Кохезионния фонд в по-модерни, по-бързи и по-безопасни железопътни връзки между Пловдив и Бургас, свързващи някои от най-големите градове на България с едно от най-важните пристанища на Черно море, предаде пресслужбата на Европейската комисия. ", "date": "2018.11.16", "title": "ЕС отпуска 293 млн. евро за жп връзки между Пловдив и Бургас"}
{"url": "https://www.dnevnik.bg/sviat/2018/11/16/3346887_jertvite_na_pojarite_v_kaliforniia_veche_sa_66_v/", "text": "Жертвите на пожара в Северна Калифорния вече са 63, съобщиха днес местните власти, предадоха световните агенции. Това е най-смъртоносният пожар в историята на щата. В южната част на Калифорния, където бушува друга огнена стихия, има трима загинали, така че общо жертвите стават 66. Спасителни екипи продължават да претърсват опустошения от пламъците град Парадайз, който се намира на 290 километра северно от Сан Франциско. С огнената стихия в Северна Калифорния се борят 5400 пожарникари с 622 единици специализирана техника, 24 хеликоптера, 107 булдозера и 74 самолета-цистерни, предаде ТАСС. Стихията разруши 12 хил. сгради, допълва \"Асошиейтед прес\", цитирана от БТА. За изчезнали се водят най-малко 631 души, предаде Би Би Си. Списъкът се е удвоил само за ден. Според АП заради стихията са били преместени 52 хил. души. Според \"Ройтерс\" заради пожарите в цяла Калифорния 250 хил. са били принудени да напуснат в даден момент домовете си. Заради лошото качество на въздуха, дължащо се на пожара в Северна Калифорния, днес училищата в Сан Франциско, Сакраменто и в други градове остават затворени, предаде АП.", "date": "2018.11.16", "title": "Жертвите на пожарите в Калифорния вече са 66, в неизвестност са 631 души"}
{"url": "https://www.dnevnik.bg/sport/2018/11/16/3346892_meiuedur_vse_pak_shte_ima_mach_s_iaponskiia_kikboksyor/", "text": "Непобеденият американски боксьор Флойд Мейуедър все пак ще се изправи срещу японския кикбоксьор Теншин Насукава на Нова година. Това твърди Нобуюки Сакакибара - изпълнителен директор на компанията организатор Rizin Fighting Federation. Мачът  беше обявен на пресконференция в Япония на 5 ноември . Малко след това обаче  Мейуедър заяви, че се е почувствал измамен , тъй като не се е разбирал за мащабно събитие, а по-скоро за демонстративен двубой пред малко, но богати зрители. Сега Сакакибара посочи, че недоразуменията са изчистени и мач на Нова година ще има. Обръщението му дойде в \"Туитър\", където публикува снимка с Мейуедър. \"Детайлите ще бъдат разкрити, когато се прибера в Япония\", добави изпълнителният директор на компанията. Мейуедър има 50 победи от 50 мача в професионалния бокс. Последният му двубой беше срещу състезаващия се в смесените бойни изкуства Конър Макгрегър. Тогава  американецът спечели, но мачът се проведе по боксовите правила . Насукава, който има 27 победи от 27 мача в кикбокса и четири победи от четири мача в смесените бойни изкуства, посочи, че това е било възможност, която не можело да бъде подмината. \"Беше изненадващо да получа това предложение, но приех, без да се замислям. Това ще е най-важният момент в живота ми и искам да съм човекът, променил историята. Ще го направя, при това само с един удар\", каза 20-годишният японец.", "date": "2018.11.16", "title": "Мейуедър все пак ще има мач с японския кикбоксьор на Нова година, обяви организаторът"}
{"url": "https://www.dnevnik.bg/kultura/2018/11/16/3346425_kakvo_e_da_pishesh_pisma_do_nepoznati/", "text": "Литературен конкурс търси коледни писма, адресирани до непознати. Подобно литературно състезание се осъществява за трети път, а това е второто му коледно издание, каза пред \"Дневник\" неговата организаторка Богомила Трайкова. Темата на конкурса е \"Силата на желанието\", а участниците трябва да напишат писмо до непознат, в което да разкажат своята история, с която да докоснат получателя на писмото. В писмата не трябва да присъстват никакви лични данни - те трябва да бъдат подписани с псевдоним. В конкурса има три категории: за детско писмо (с участници до 14 години), за вдъхновяващо писмо (с участници от 14 до 65 години) и за мъдро писмо (с участници над 65 години). Общият награден фонд, който ще бъде раздаден, е 1000 лева, като журито и организаторите запазват право да определят колко на брой писма ще отличат. Организаторите са подготвили и една специална награда от 500 лв. за автора на най-впечатляващата история, която трябва да бъде разказана точно в 55 думи, без да се броят обръщенията и подписите. Препоръчително е писмата да бъдат написани на ръка и да бъдат украсени, защото по регламента на конкурса това носи повече точки. Крайният срок е , а писмата трябва да бъдат сканирани и изпратени на имейл  Оригиналните писма трябва да бъдат изпратени на  Конкурсът за писма до непознати е инициатива на 27-годишната Богомила Трайкова, която работи като експерт бизнес развитие във фонд, който се занимава с инвестиции на зелен мениджмънт и устойчиво развитие. Но още от съвсем ранна възраст нея я привлича идеята да изпраща писма до напълно непознати. Всичко започва години по-късно, докато Богомила кара магистратура по зелен мениджмънт и устойчиво развитие в Италия. \"Тогава започнах да пиша писма до непознати в един бар\", разказва тя. \"Аз много вярвам в това, че няма случайност и ако намериш нещо на улицата, това е послание или история, която ти е нужна точно в този момент\". В Милано под формата на писма до непознати Богомила списва историите на отчаян романтичен мъж, който търси някаква жена, но е много срамежлив и стеснителен. \"Той уж мечтаеше да стане писател, но се срамуваше да пише. Имаше някаква мистерия и закачка около него\", пояснява тя. Богомила крие писмата на случайни места в бара, а посетителите ги приемат с вълнение. В основни нейни читатели се превръщат съдържателите на бара и най-редовните клиенти на заведението. \"Пишех им истории, подарявах им разни неща. Един харесваше декорации и аз му направих тъкмо такава декорация, на която отзад с пирограф написах кратка историйка, която беше послание до него\", разказва тя. Богомила е имала и случай, в който момиче в Дубай, което е получавало писмата й, се влюбва в разказвача от писмата. Наложило се е Богомила да й разкаже за инициативата си и да й разкрие, че мъжът, от чието име са написани писмата, е измислен от нея. След завършването на магистратурата Богомила се прибира в България и започва работа по специалността си. Междувременно продължава да пише на случайни хора. Но в нея се поражда и желанието да достигне до повече хора. Така тя стига до идеята за конкурс, който да вдъхновява хората да пишат, а след това писмата да бъдат разпространявани. Първият конкурс е обявен към края на миналата година в сайта \" Буквите \". Той е финансиран с лични средства на Богомила и е свързан с Коледа. Тогава без каквато и да е реклама в пощенската кутия на инициативата пристигат 120 писма. Второто издание на конкурса е по повод на 24 май. Този път писмата са 80, а събитието е насочено към ученици. \"Децата не писаха много, защото тогава завършваха училище и темата беше много сложна – \"Какво означава да бъдеш човек?\", коментира Богомила. А на въпроса какви са реакциите на хората тя се усмихва и казва, че една учителка от Карлово е взела 200 отпечатани писма от майското издание на конкурса и още ги раздава.", "date": "2018.11.16", "title": "Какво е да пишеш писма до непознати?"}
{"url": "https://www.dnevnik.bg/razvlechenie/2018/11/16/3346901_maikul_buble_idva_za_purviia_si_koncert_v_bulgariia/", "text": "Канадският певец, текстописец, композитор, актьор и продуцент Майкъл Бубле ще изнесе своя първи концерт пред българската публика на 14 септември 2019 г. в зала \"Арена Армеец\" в София, съобщават организаторите от Sofia Music Enterprises и Barracuda Music. След пет успешни турнета, четири награди \"Грами\" и над 60 млн. продадени албума по целия свят през август тази година Бубле се завърна на сцената след продължително отсъствие. Той направи концерти в Дъблин, Лондон и Сидни пред повече от 150 000 души. Гостуването в София ще бъде част от предстоящото му турне, с което той представя новия си, осми поред студиен албум със заглавието Love. Записът тръгва в продажба от днес, 16 ноември. Турнето ще започне с 27 концерта в Северна Америка, първият от които е на 13 февруари във Флорида. Концертът в София ще бъде изцяло със седящи места, като капацитетът на \"Арена Армеец\" ще бъде ограничен до 10 хиляди души. Продажбата на билети започва на 23 ноември, петък, от 10 ч. в мрежата на \"Ивентим\".", "date": "2018.11.16", "title": "Майкъл Бубле идва за първия си концерт в България през 2019"}
{"url": "https://www.dnevnik.bg/bulgaria/2018/11/16/3346898_muj_strelia_s_gazov_pistolet_po_protestirashti_v_pernik/", "text": "Мъж стреля с газов пистолет по протестиращи в Перник в четвъртък вечерта. При инцидента няма пострадали, съобщава БНР. Извършителят е студент в Американския университет в Благоевград, който е бил задържан след преследване. Той е бил блокиран на пътя в автомобила си, докато  чакал да приключи протестът на жителите  на Перник. Малко преди края на събитието той изгубил самообладание, сбил се е с един от протестиращите, извадил газов пистолет и произвел 5 или 6 изстрела. Според някои източници изстрелите са били във въздуха, а според други - по посока на протестиращите. След като приключил със стрелбата, извършителят пробил колоната от протестиращи и избягал в посока София, а по пътя предизвикал и ПТП с друг автомобил. По случая е образувана преписка. Вероятно мъжът ще бъде върнат на територията на Перник. Преди два дни трима министри - на правосъдието Цецка Цачева, на външните работи Екатерина Захариева и на вътрешните работи Младен Маринов, чрез ефира на БНТ, Би Ти Ви и \"Нова телевизия\" апелираха, че  всеки има право на свободно изразяване на позиция, включително и чрез протест, но без да пречи на другите , без да блокира пътни артерии и без да препречва свободното преминаване на непротестиращите. Вчера МВР напомни, че няма протест, на който да е разрешено блокирането на магистрали и главни пътища. Протестиращите задължително трябва да спазват дадените от служителите указания.", "date": "2018.11.16", "title": "Мъж стреля с газов пистолет по протестиращи в Перник"}
{"url": "https://www.dnevnik.bg/bulgaria/2018/11/16/3346911_boiko_borisov_ako_stane_problem_koi_shte_ni_pomogne/", "text": "Няма по-добро място от Европейския съюз. И Гърция, като изпадна в криза, кой застана до нея - Европейският съюз. Ако стане проблем, кой ще ни помогне най-много - НАТО и ЕС. Това каза премиерът Бойко Борисов пред участниците в Третата среща на високо равнище в Солун, посветена на европейската перспектива, свързаността, индустриалното развитие и сътрудничеството със Западните Балкани. Той подчерта, че свързаността на страните от региона е геостратегическа. Точно заради това влизането на Македония в ЕС и НАТО е от толкова голямо значение не само за западните ни съседи, но и за България и Гърция. \"Не е ли добре да има свързаност София-Скопие и София-Солун, както и Солун-Скопие-Тирана-Белград\", заяви Борисов и попита какво по-добро от това Гърция да има излаз на Дунав. \"На Бургас да имате кей и вие, а съответно България да има в Солун и Александруполис\", обърна се премиерът към гръцкия си колега Алексис Ципрас. По време на форума беше обсъдена идеята Александруполис да бъде свързан с магистрала и модерна жп линия с Бургас.", "date": "2018.11.16", "title": "Бойко Борисов: Ако стане проблем, кой ще ни помогне най-много - НАТО и ЕС"}
{"url": "https://www.dnevnik.bg/evropa/2018/11/16/3346920_es_izkljuchva_vuzmojnostta_za_predogovariane_na/", "text": "Лидерите на Европейския съюз отхвърлиха възможността за предоговаряне на проекта за споразумение за Брекзит и предупредиха, че политическата ситуация във Великобритания може да направи варианта \"без сделка\" по-вероятен, предаде Би Би Си. Германският канцлер Ангела Меркел каза, че \"няма въпрос\" за повторно отваряне на преговорите, защото документът е \"на масата\". Междувременно френският премиер Едуар Филип коментира, че има нужда от подготовка за сценария \"без сделка\" заради британската \"несигурност\". ЕС насрочи серия от срещи до 25 ноември, когато планира да одобри  споразумението за Брекзит . Лидерите обаче признават, че все има доста разстояние, което трябва да се извърви, след като британският премиер Тереза Мей  получи подкрепата на кабинета си  за документа от 585 страници. \"Все още имаме дълъг път пред нас и от двете страни\", каза главният преговарящ на ЕС за Брекзит Мишел Барние. В четвъртък Меркел заяви, че е доволна, че е постигнат напредък, но след новините за оставките в кабинета на Мей,  включително на министъра за Брекзит  Доминик Рааб, тя отбеляза, че е все още е възможно Великобритания да напусне без сделка. \"Имаме един документ на масата, с който Великобритания и ЕС-27 са се съгласили, така че за мен в момента не съществува въпрос дали да преговаряме допълнително\", подчерта още канцлерът. Как реагираха лидерите Координаторът за Брекзит в Европейския парламент Ги Верхофстад каза, че сделката е била изготвена след две години на \"интензивни преговори\", и изрази надежда британските депутати да приемат, че \"няма много пространство (за) маневри, за да се каже: \"Добре, нека започнем отначало\". Френският финансов министър Брюно льо Мер коментира, че сделката е добра новина за френската икономика, но също изрази предпазливост, като заяви, че Великобритания трябва да бъде накарана да спазва всички правила на ЕС. ЕС е наясно, че има реална възможност сделката да бъде отхвърлена от британския парламент до няколко седмици, коментира Би Би Си. Какво следва В четвъртък по време на пресконференция с председателя на Европейския съвет Доналд Туск Барние каза, че споразумението е справедливо и балансирано, взима предвид нуждите на Великобритания и създава основа за \"амбициозно ново партньорство\". Туск похвали Барние и заяви, че сделката \"гарантира интересите на 27-те държави членки и на ЕС като цяло\". Той обясни и какво предстои от тук нататък: - държавите - членки на ЕС, ще анализират документа и в края на седмицата националните пратеници ще споделят оценките си - до вторник ще бъде договорена политическата декларация за бъдещите отношения между ЕС и Великобритания и държавите ще имат 48 часа, за да я оценят - след това Европейският съвет ще се събере на 25 ноември, за да финализира споразумението, \"ако не се случи нещо извънредно\", уточни Туск. Лидерите на 27-те трябва да одобрят сделката. Туск отбеляза, че \"от самото начало нямахме съмнения, че Брекзит е ситуация, в която всички страни са губещи и че нашите преговори са само за контрол над щетите\". Обръщайки се към Великобритания, той заяви: \"Колкото и да ми е тъжно да ви видя да напускате, ще направя всичко, което мога, за да бъде това сбогуване възможно най-безболезнено и за нас, и за вас\". Председателят на Европейския парламент Антонио Таяни уточни, че евродепутатите ще гласуват сделката в началото на 2019 г. Ако споразумението бъде одобрено и от двете страни, ще започне да тече 21-месечен преходен период, по време на който търговското споразумение и трудният въпрос за избягване на физическа граница между Република Ирландия и Северна Ирландия ще трябва да бъдат уредени.", "date": "2018.11.16", "title": "ЕС изключва възможността за предоговаряне на сделката за Брекзит"}
{"url": "https://www.dnevnik.bg/na_put/2018/11/14/3345860_specheli_samoleten_bilet_za_teb_i_oshte_10_choveka_do/", "text": "\"Кога беше последният път, когато направихте нещо за първи път?\" Този въпрос може да притесни хората, които внезапно се замислят как преминава животът им. Наистина кога? Всеки ден - бил отговорът, когато сте на път.  Пътуването до близки или далечни дестинации, непознати култури, търсенето на нови вкусове и усещания е сигурен начин да си осигурите незабравимо преживяване. Сега може да го направите и с помощта на Lufthansa. Авиокомпанията ви провокира да кажете \"Да\" на света с нейната най-нова игра, благодарение на която (и на доза късмет) може да летите до мечтана дестинация. Lufthansa няма да ви остави сами да преживеете един от най-паметните моменти и ви предлага да вземете още 10 ваши приятели, познати, близки – когото си искате. Ако спечелите играта, ще се сдобиете с общо безплатни двупосочни билети за вас и още 10 човека. За да участвате, трябва да посети страницата на кампанията ( https://sayyestotheworld.com ). Във версията за десктоп на екрана ще видите изображение на земното кълбо, което трябва да \"завъртите\" с мишката по посока на часовниковата стрелка. Докато преминавате по Земята, вляво се показват градовете, до които може да летите. След като направите своя избор - натискате бутона \"Хванете този полет\" (Catch that flight). Ако имате идея за желаната дестинация, може да я потърсите и директно в търсачката. В мобилна версия избирате по континенти и места. Когато направите избора на полет, пред вас ще излезе прозорец, в който да въведете свои данни. След това ще получите имейл на подадения адрес, за да потвърдите участието си, а с линка в него може да поканите до 10 човека, с които искате да пътувате. Може и да е само един човек. Или пък цялото ви семейство. Или приятелския кръг, каквото вие решите.  Поканените приятели ще получат на имейл адреса си линк за регистрация. Когато и един от поканените от вас приятели се регистрира, ще види резервираната от вас дестинация, ще я потвърди и тогава регистрацията ви е завършена и участвате в играта.  Вашият \"гост\" също може да избере нова дестинация и да покани други свои приятели да играят. Може да покани и вас.  Правилото е същото - всеки може да покани от 1 до 10 човека и трябва поне един да потвърди регистрацията, за да е валидно участието. Канещият се нарича \"домакин\", а другите са негови \"гости\" за пътуването.  Наградата е само една – за един човек и неговите приятели – общо 11 двупосочни билета в Lufthansa Premium Economy Class и до местата, до които лети авиокомпанията. Може да играете до 30 ноември. Кажете \"да\" на света тук -  https://sayyestotheworld.com Пожелаваме ви късмет! ", "date": "2018.11.16", "title": "Спечели самолетен билет за себе си и още 10 човека до избрана точка по света"}
{"url": "https://www.dnevnik.bg/sviat/2018/11/16/3346903_za_pruv_put_lideri_na_chervenite_khmeri_biaha_osudeni/", "text": "Двама от най-високопоставените лидери на Червените кхмери бяха признати за виновни за геноцид и други престъпления, както и за причиняването на смъртта на 1.7 млн. души през 70-те години, съобщи Би Би Си. Нуон Чеа и Киеу Сампан, които днес са на 92 и 87 години, бяха съответно заместник на лидера Салот Сар (по-известен като Пол Пот, починал през 1998 г.) и президент на маоисткия режим. Те са първите от ръководството на бруталния режим, осъдени за престъпленията си. Нуон Чеа и Киеу Сампан са последните двама живи лидери на Червените кхмери и вече излежават друга доживотна присъда за участието си в  извършените от режима депортации  на хора. С тях лидерите на Червените кхмери, осъдени от подкрепян от ООН трибунал, са едва трима души. В мотивите към присъдата председателят на съда Нил Нон подчерта, че Чеа е отговорен за убийства, мъчения и други престъпления в качеството си на \"верен помощник на Пол Пот, който е упражнявал надзор над всички дейности на комунистическата партия\", отбелязва ДПА, цитирана от БТА. Сампан и Чеа бяха признати за виновни също така и за това, че докато партията им е била на власт, те са извършили геноцид и над живеещи в Камбоджа етнически виетнамци. Съдът призна Нуон Чеа за виновен и за геноцид срещу мюсюлмани. Само за 4 години след като идват на власт през 1975 г., Червените кхмери екзекутират 1.7 млн., а според някои оценки до 2 млн. души като врагове на народа или ги уморяват от глад и робски труд. Въпросът дали престъпленията, извършени в усилията им да създадат аграрна утопия, се вписват в определението за геноцид обаче от години е спорен за историците.", "date": "2018.11.16", "title": "За пръв път лидери на Червените кхмери бяха осъдени за геноцид"}
{"url": "https://www.dnevnik.bg/kultura/2018/11/16/3346921_piesa_na_august_strindberg_vduhnovi_tancov_spektakul_v/", "text": "Постановката по текста на легендарния шведски драматург Аугуст Стриндберг \"Госпожица Юлия\" размива границата между танца и театъра. Премиерата ще се състои   в  Derida Dance Center . Спектакълът представлява разкъсващ вътрешен диалог между същността и модела, вроденото и придобитото, казва екипът, който стои зад представлението. Концепцията и режисурата са на Живко Желязков, избран тази година от 40-членно международно жури за един от топ 20-те хореографи на Европа към мащабната платформа \"Aerowaves-dance across Europe\". \"Госпожица Юлия\" е огромно предизвикателство за тримата изпълнители Марион Дърова, Васил Зелямов и Гергана Илиева, които умело съчетават движение и текст като изразни средства в изграждане на сложния образ от едноименната пиеса. Звуковата среда в представлението е другият важен компонент, създаден от композитора Иван Шопов. Тази година е една от най-успешните за Derida Dance Center. Танцови представления, продуцирани от организацията, успяха да пробият на сцени във Ванкувър, Йерусалим, Будапеща, Тел Авив, Пекин. В партньорство със Столична община и Европейската комисия софийската организация успя да домакинства едно от най-значимите събития в света на съвременния танц – фестивала \"Spring Forward\" на платформата \"Aerowaves- dance across Europe\". Това е и събитието, което донесе наградата за ярки постижения в сферата на културата на София в категория \"танц\". Следващата дата, в която ще бъде играно представлението \"Госпожица Юлия\", е ", "date": "2018.11.16", "title": "Пиеса на Аугуст Стриндберг вдъхнови танцов спектакъл в Derida Dance Center"}
{"url": "https://www.dnevnik.bg/sviat/2018/11/16/3346889_pentagonut_shte_namali_voennoto_prisustve_v_afrika/", "text": "Пентагонът ще съкрати броя на военнослужещите си в Африка в момент, в който САЩ се фокусират върху Китай и Русия, предаде \"Ройтерс\". Стотици американски военнослужещи, които сега участват в контратерористични операции в Африка, ще бъдат съкратени през следващите няколко години. По-рано тази година Пентагонът постави противопоставянето на Китай и на Русия в центъра на новата национална стратегия за отбраната. Това бе поредният знак, че САЩ променят приоритетите си след повече от десетилетие и половина фокусиране върху борбата срещу ислямистите. Планира се намаляването на военните да бъде по-малко от 10 процента от 7200-те военнослужещи, които са сега в Африка, уточни говорителката на Пентагона командир Кендис Триш. Тя каза, че съкращенията до голяма степен няма да засегнат операциите срещу екстремистките организации в редица страни, в това число Сомалия, Либия и Джибути. В други части на региона, в това число Западна Африка, вниманието ще бъде насочено от тактическо подпомагане към споделяне на разузнавателни данни и консултиране. Според пожелал да запази анонимност американски представител намаляването на военните ще стане в идните три години и може да включва страни като Кения, Камерун и Мали. Тези стъпки на Пентагона идват в момент, в който Русия и Китай се стремят да увеличат влиянието си в Африка. /БТА", "date": "2018.11.16", "title": "Пентагонът ще намали военното присъствие в Африка"}
{"url": "https://www.dnevnik.bg/detski_dnevnik/2018/11/16/3345693_s_decata_v_pochivnite_dni_17_i_18_noemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  -  Фестивал на науката за деца  е организиран от 12 ч., 14 ч. и 16 ч. в Студентски град на ул. \"Университетски парк\" 7. Записването става предварително на телефон: 0885869029. Лаборатория и планетариум ще зарадват децата. Те ще могат да наблюдават шоу с течен азот, да хапнат вкусно и да се потопят във вълшебния свят на планетите и звездите. Мобилната конструкция на планетариума може да побере до 25 участници едновременно. А филмите, които децата ще наблюдават, се прожектират на 360 градуса и създават усещане за пълно присъствие. Прожекциите са на тема \"Космос и природа\" и със сигурност ще ги впечатлят. Всяко дете ще получи подарък. Таксата за участие е 15 лв.  - За първи път  детски миникинофестивал  ще бъде част от 32-ото издание на \"Киномания\". На 17 ноември той ще представи селекция от игрални и анимирани кратки филмчета, измислени, заснети, изиграни и режисирани от деца на възраст между 7 и 14 години, съобщиха организаторите.  - Малки и големи са поканени на  откриването на \"Кондабайда\"  – първата резиденция за деца и животни в градска среда. Музика, домашни миниживотни, хранилки за птици, глина, бои и изненади очакват посетители от 11 до 17 часа на бул. \"Цар Борис III\" 238, в локалното. От 11 часа музикантите от \"Джаз за деца\" / Jazz for kids ще ги зарадват с песни за животни, джазови пиеси и екзотични инструменти. Сцената е отворена за малки и големи импровизатори. През цялото време на разположение на децата ще са много работилници и ателиета. Входът е свободен. - От 11 часа любими детски песни ще звучат на \"Караоке на Маргаритка\" в Mall of Sofia. Входът е свободен. - Деца се учат да изработват цървули в ноемврийската музейна работилница. През ноември се отбелязва годишнина от победата над сръбските войски на Сливница по време на Сръбско-българската война от 1885 г. Спомените на участници в тези събития описват героизма на войниците, някои от които за две денонощия изминават 145 километра и не всички носят ботуши - вървят пеша с цървули, краката им са изранени, а шинелите - изпокъсани. В памет на тези събития ноемврийската музейна работилница за деца ще се фокусира върху изработка на част от облеклото на участвалите в тях. Неделя  -  Децата играят \"кино на сенките\"  е новата образователна концепция на Галина Савова и нейния екип. Какво трябва да направи детето? Да нарисува, изреже и сглоби своя герой, а след това да го освети, прожектира и раздвижи на екрана. Креативността и забавлението в тази игра са заразни и със сигурност родителите ще пожелаят да станат част от нея. Ателиетата са подходящи за деца над 4-годишна възраст. Желателно е да направите резервация на телефон 089 770 7001. Цената е 12 лева.  - Ателието  \"Живот под \"високо налягане\"  на \"Биоигри\" е отворено за деца от 7 до 13 години в \"Техномеджикланд\".", "date": "2018.11.16", "title": "С децата в почивните дни (17 и 18 ноември)"}
{"url": "https://www.dnevnik.bg/bulgaria/2018/11/16/3346957_semeistvo_banevi_ne_iskat_da_se_vurnat_v_bulgariia/", "text": "Семейство Баневи не искат да се върнат в България. Те не са съгласни с искането за връщане на българските съдебни власти и го заявяват пред френските, казва в интервю за Би Ти Ви техният френски адвокат Венсан Пенар.  Николай и Емилия Баневи бяха арестувани на 26 октомври  в Ница, Франция, по обвинения за длъжностни присвоявания, пране на пари, документни измами и данъчни престъпления. Адвокатът им посочи, че първата му задача ще е да получи всички документи около европейската заповед за арест и да провери дали те са изрядни и евентуално да намери причини френският съд да откаже да върне семейство Баневи в България. Венсан Пенар допълва, че ще се опита да открие други причина за исканата екстрадиция освен официално обявените. Според него е странно, че клиентите му са задържани в момент, в който се връщат в България. \"Нормално полицейските и съдебните власти в България и във Франция са във връзка, за да знаят къде са Баневи и какво правят. Мисля, че България е знаела, че те се връщат. Логичен е въпросът защо са задържани във Франция, след като се връщат в България, която ги издирва\", посочва той. Попитан за самия арест, адвокатът посочва, че полицаите са чакали Николай и Емилия Баневи на летището и са ги задържали на гишето за чекиране. Той уточнява, че агресия не е имало, но двамата са арестувани пред много хора и пред децата им. На въпрос дали забелязва видима промяна във външния вид на задържаните българи след 20 дни в ареста Венсан Пенар казва, че не намира такава, и допълва: \"Неприятно е обаче, че от 2 седмици са с едни и същи дрехи\". Адвокатът пресмята, че предвид всички предстоящи процедури от момента на ареста до предаването на семейство Баневи на българските власти могат да минат около 100 дни. Сметките показват, че това ще рече, че окончателно решение ще има около средата на февруари.", "date": "2018.11.16", "title": "Семейство Баневи не искат да се върнат в България, казва френският им адвокат"}
{"url": "https://www.dnevnik.bg/bulgaria/2018/11/16/3346955_niama_kandidat-kupuvachi_za_kushtata_na_iavorov/", "text": "Нито един кандидат не е подал оферта за покупка на  къщата на поета Пейо Яворов на столичната  улица \"Раковска\" 136. Офертите за пуснатата за продажба чрез частен съдебен изпълнител сграда - паметник на културата, се приемаха до вчера вечерта, а днес сутринта трябваше да бъдат отворени постъпилите предложения. Оказа се обаче, че няма нито един желаещ да купи къщата. Вчера столичният кмет Йорданка Фандъкова обяви, че въпреки първоначалните намерения на общината да участва в търга  това засега няма да се случи,  тъй като направеният правен анализ е показал множество притеснителни въпроси около собствеността, документацията, възбрани и запори на къщата. Така че сделката е твърде рискова за всеки инвеститор. Фандъкова заяви, че след като се изчистят спорните моменти, общината отново ще е склонна да купи къщата и да я превърне в действащ музей и място за култура. След като днес не се появи нито един кандидат-купувач, нова продажба не може да бъде обявена в срок до един месец с начална цена 90 на сто от сегашната. Дотогава взискателят на задължението на собственика на сградата може да реши дали отново да поиска продажба. И евентуално да се изчистват документалните проблеми. Вчера обаче пред \"Дневник\" частният съдебен изпълнител, обявил продажбата - Мирослав Колев, коментира, че е направил преглед на документите и според него няма проблеми и пречки. През февруари пък е насрочено дело във Върховния касационен съд, с което собственикът Васил Панчев оспорва запора над имуществото. Днес пред Би Ти Ви Панчев коментира, че желанието му е имотът да се върне в държавата. \"Надявам се съдът да се произнесе в наша полза. Ако това стане, ние ще влезем веднага в преговори с държавата за придобиване на имота. Ако произнесе друго решение, съдия-изпълнителят ще пристъпи към продажбата на имота\", отбеляза Панчев.", "date": "2018.11.16", "title": "Няма кандидат-купувачи за къщата на Яворов"}
{"url": "https://www.dnevnik.bg/sviat/2018/11/16/3346943_epul_shte_pravi_igralni_filmi_suobshti_amerikanska/", "text": "Технологичният гигант \"Епъл\" (Apple) ще започне да снима игрални филми. Това е причината да подпише договор с нюйоркската компания \"Ей 24\" (А24), съобщи снощи  телевизия Си Ен Би Си , като се позова на собствени източници. Според тях партньорите планират да започнат да изпълняват собствени проекти догодина. В началото \"Ей 24\" ще пуска филмите и телевизионните предавания безплатно. Целта е да бъде спечелено доверието на зрителите и да се консолидира целева аудитория. Условията на договора все още не се оповестяват, отбелязва ТАСС. \"Ей 24\" снима известни филми като \"Стая\" (2015), \"Ейми\" (2015), \"Лейди Бърд\" (2017), \"Лунна светлина\" (2016), който спечели наградата \"Оскар\" за най-добър филм, най-добра поддържаща мъжка роля и най-добър адаптиран сценарий. Основаната през 1976 г. компания с централа в Купертино, Калифорния, е една от най-големите в света с  пазарна капитализация , надхвърляща 1 трлн. долара. /БТА", "date": "2018.11.16", "title": "\"Епъл\" ще прави игрални филми, съобщи американска телевизия"}
{"url": "https://www.dnevnik.bg/zelen/2018/11/16/3346894_upravliavashtite_shte_precizirat_planiranite_globi_za/", "text": "Управляващите са на път да прецизират част от планираните  отговорности на местната власт и глоби за кметове заради лошото качество на атмосферния въздух . Санкциите са предвидени в одобрените на първо четене в парламента днес промени в Закона за чистотата на атмосферния въздух, чийто вносител е Министерският съвет. От думите на председателя на ресорната комисия в Народното събрание Ивелина Василева от ГЕРБ се разбра, че между двете четения отговорностите на местната власт и санкциите за неизпълнението им ще бъдат прецизирани. Критики заради глобите имаше от депутати от ДПС и БСП.  Сдружението на общините също изрази несъгласие кметовете да бъдат глобявани заради замърсения въздух . Текстовете, които бяха одобрени на първо четене с 83 гласа \"за\", 14 - \"против\", и 42 - \"въздържал се\", касаят основно контрола на твърди горива за битово отопление и отговорностите на местната власт в борбата срещу замърсяването на въздуха. В началото на ноември  Европейската комисия даде на България два месеца, за да изпълни изискванията му за качеството на въздуха , в т.ч. да спазва изискванията за пределно допустимите концентрации на фини прахови частици (ФПЧ10) в атмосферния въздух. Задълженията на общините  Общините, в които има превишения на количеството на фини прахови частици в атмосферния въздух, както и в момента, трябва приемат програми за намаляване нивата на замърсителите. Приетите на първо четене промени днес предвиждат до 31 март всяка година кметовете да внасят отчет пред общинските съвети за постигнатото по тези програми за предходната година.  Според текстовете кметовете, които не разработят програма или не внесат отчет за изпълнението навреме, трябва да носят лична отговорност и да платят глоба между 1000 и 5 хил. лв. Ако не се постигне намаление на регистрирания брой превишения на нормите за вредни вещества и на средногодишните нива на замърсителите, глобата ще е между 5 и 10 хил. лв. При повторните нарушения се предвиждат двойни санкции. Депутати и от управляващите партии, и от опозицията смятат, че глобите не трябва да бъдат в такива размери. Санкции за лошо качество на твърдите горива  Приетите на първо четене текстове предвиждат и серия от разпоредби, свързани с качеството на твърдите горива, които се използват за битово отопление – въглища и брикети. От БСП обаче критикуваха управляващите, че не са предвидени мерки за изгарянето на дървесина и гуми. Имаше и допускания, че цените на горивата ще се повишат чувствително. Предвижда се създаването на регистър на лицата и обектите, разпространяващи твърди горива, като той ще е под контрола на Държавната агенция за метрологичен и технически надзор. Планираните глоби за нерегистрираните лица и обекти са между 1000 и 10 хил. лв., както и имуществени санкции от 10 до 50 хил. лв. Търговците или вносителите, които не спазват изискванията за качество на горивата, също ще бъдат глобявани между 2000 и 10 хил. лв. или ще получават имуществена санкция между 10 и 50 хил. лв. Годните за употреба твърдите горива, които държавата отнеме, ще може да се предоставят безвъзмездно на лечебни заведения, детски градини, училища и социални заведения, държавни и общински учреждения, както и на хора с увреждания или на крайно нуждаещи се лица.", "date": "2018.11.16", "title": "Управляващите ще прецизират планираните глоби за кметове заради замърсения въздух"}
{"url": "https://www.dnevnik.bg/sport/2018/11/16/3346972_svetovnata_antidopingova_agenciia_uvelichi_bjudjeta_si/", "text": "Световната антидопингова агенция (WADA) увеличи бюджета си на 34 671 054 долара. Ръстът спрямо средствата за тази година е 8%, обявиха от организацията. Ръководството на WADA провежда заседания в Баку, като една от важните точки включваше определянето на критерии за избор на нов президент на организацията. Обсъждаха се и идеи как агенцията да постигне по-голяма независимост. Президентът на WADA Крейг Рийди посочи, че организацията има готовност да модернизира структурата си. Той добави, че на 28 ноември представители на WADA ще посетят Руската антидопингова агенция и лабораторията в Москва. Някои от присъстващите припомниха и настояха да се вземат подходящите мерки, ако Русия не изпълни поетите ангажименти след  вдигането на наказанието . В Баку е и министърът на младежта и спорта Красен Кралев в качеството си на министър, представляващ Европейския съюз в управителния съвет на WADA. В речта си той подчерта, че през последната година и половина е свършена много работа, се казва в информация на министерството. \"Бяха създадени нови стандарти, кодексът бе преразгледан, изпълниха се редица препоръки, с които WADA стана по-силнa. Днес борбата срещу допинга в спорта е по-устойчива на всички нива и аз съм горд, че бях част от процеса на взимане на решения. Борбата срещу допинга в спорта винаги ще остане моята причина да продължа да работя в тази насока и ще инвестирам цялата си енергия за чист спорт и честна игра\", каза Кралев. По думите му WADA \"е едно от малкото места, които дават възможност на правителствата и на олимпийското движение да работят заедно\".", "date": "2018.11.16", "title": "Световната антидопингова агенция увеличи бюджета си на 35 млн. долара"}
{"url": "https://www.dnevnik.bg/razvlechenie/2018/11/16/3346988_lampite_v_kapana_shte_signalizirat_pri_rajdane_na_bebe/", "text": "Част от уличното осветление в пловдивския артистичен квартал \"Капана\" от снощи сигнализират с промяна на силата на светлината, когато в града се роди дете, съобщи Би Ти Ви. Идеята е на италианския артист Алберто Гарути, който е подарил арт инсталацията на европейска столица на културата за 2019 г. Светлинната сигнализация за появата на бебе в Пловдив ще работи до края на следващата година. За да работи инсталацията, уличното осветление е свързано с четири от най-големите родилни отделения в Града под тепетата. \"Натиска се бутон, който изпраща сигнал до контролер в \"Капана\", и уличното осветление променя своя интензитет. Това значи, че в град Пловдив се е родило дете\", пояснява пред Би Ти Ви художникът и организатор на арт инсталацията Емил Миразчиев. Очаква се авторът Алберто Гарути днес по обед да пристигне в България, а вечерта официално да представи творбата си на пловдивчани.", "date": "2018.11.16", "title": "Лампите в \"Капана\" ще сигнализират при раждане на бебе в Пловдив"}
{"url": "https://www.dnevnik.bg/bulgaria/2018/11/16/3346056_bivsh_konstitucionen_sudiia_resheniiata_za/", "text": "За съжаление има решения на Конституционния съд (КС), които са политически. Това каза пред Би Ти Ви бившият конституционен съдия Румен Ненков. Той обясни, че някои от колегите му държат да бъдат назовавани конституционен съдия с изтекъл мандат, но той няма против да бъде наричан бивш конституционен съдия. Той даде за пример решението на конституционните съдии за Истанбулската конвенция и по казуса \"Пеевски\".  В края на юли КС  обяви Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция, като противоречаща на основния закон. По казуса \"Пеевски\" става дума за случая през 2013 г., когато депутатът от ДПС Делян Пеевски бе избран от парламента за шеф на Държавната агенция \"Национална сигурност\" (ДАНС). Той престоя на длъжността няколко часа и бе свален заради масово обществено недоволство, след което се върна отново на депутатската скамейка. ГЕРБ обаче сезира  Конституционния съд  с въпроса може ли Пеевски да продължи да бъде народен представител, след като макар и за часове е изпаднал в състояние на несъвместимост с изборната позиция в ДАНС и затова е престанал да бъде депутат.  КС отхвърли искането на ГЕРБ, защото не събра изискваните най-малко 7 гласа в негова подкрепа. За Истанбулската конвенция Ненков отбеляза, че от начина, по който се е водило това дело, у него има създадени сериозни съмнения за това, че има политическо влияние. \"Същото беше и по делото \"Пеевски\". Нямам никакво лошо отношение към него, нито му познавам бизнеса. Знам само едно - народен представител, който и за един миг изпадне в несъвместимост и тази несъвместимост не е министър, не може повече да се върне в Народното събрание. Това пише в българската Конституция\", коментира той. \"Няколко дела сложиха капката катран в меда. Да си съдия в КС е голям комфорт, но този комфорт трябва да се заслужи\", заяви още Ненков. И допълни, че никога не е бил политически зависим. \"Искаха да ме изкарат покрай професията на големия ми син, който е депутат от ГЕРБ\", обясни бившият конституционен съдия и изтъкна, че за двамата е табу да говорят за политика. \"Никога момчето не е казвало: \"Абе, тате, виж това дело\", отбеляза той.", "date": "2018.11.16", "title": "Бивш конституционен съдия: Решенията за Истанбулската конвенция и казуса \"Пеевски\" бяха политически"}
{"url": "https://www.dnevnik.bg/razvlechenie/2018/11/16/3346968_zapis_s_bulgarsko_uchastie_vze_latino_grami_za/", "text": "Албумът Al Este Del Cante на испанския изпълнител Arcangel съвместно със състава на Нови български гласове \"Еструна\" спечели статуетката за най-добър фламенко албум на провелите се преди ден в Лас Вегас 19-и поред награди \"Латино Грами\". Албумът, който се издава от Universal Music Spain S.L.U., съчетава фламенко и български фолклор, както и оригинални композиции на изпълнителите. В него са включени традиционни текстове от българския фолклор като \"Лале ли си\", \"Кузум Еленке\", \"Мъри Радо\" и \"Дъмбата\". Вокалните аранжименти са на диригента на хора Георги Петков. Част от песните са и по текстове на Федерико Гарсия Лорка - Aurora de Nueva York, La leyenda del Tiempo, Baladilla de tres ríos, както и авторска поезия на Исидро Муньос - Vieja blancura, 23 diez, Galaxia rosada, Al Este del cante, La capital a al sol. Записите му са правени на живо през август 2017 г. на концертите на Arcangel с \"Еструна\" в Алахар, Ла Гранха и Мерида, Испания.  Началото на проекта обаче е поставено преди пет години. Замислен e през 2012 г. в София от продуцентите от \"Джаз плюс\" и испанския фламенко певец Arcangel, след което проектът привлича диригента Георги Петков. Той сформира хора \"Еструна\" специално за целта. Първата им съвместна среща с публиката е през 2013 г. в зала \"България\" в София, след което музикантите и певиците излизат многократно заедно на сцените на различни фестивали в Мадрид, Гранада, Севиля, Кордоба, Уелва, Картахена, Памплона, Барселона, Мерида, Ла Унион.", "date": "2018.11.16", "title": "Българско-испански проект взе \"Латино Грами\" за фламенко албум на годината"}
{"url": "https://www.dnevnik.bg/bulgaria/2018/11/16/3347008_bivshiiat_kmet_na_mladost_desislava_ivancheva_i/", "text": "Бившият кмет на \"Младост\" Десислава Иванчева и заместничката й Биляна Петрова, които са обвинени за искан подкуп от 500 хил. евро и получени 56 хил. eвpo, излизат от ареста. С определение от днес съдията от Специализирания наказателен съд Иво Хинов измени мярката за неотклонение на двете от задържане под стража в домашен арест. Този път решението не съдържа условие да се изчака разпит на свидетели или решение на апелативната съдебна инстанция, както беше  в предишния случай на разглеждане на мярката . Изменението на мярката от задържане под стража в домашен арест да се изпълни незабавно, обяви съдията. Третият подсъдим по делото като помагач, Петко Дюлгеров, бе освободен и е под домашен арест от края на октомври. Това е втори опит на същия съдебен състав да промени мярката за неотклонение на двете жени. Миналия месец съдът даде по-лека мярка и за бившия кмет на \"Младост\" и заместничката й, с едноседмично отлагане, и трябваше да влезе в сила от 25 октомври. Но прокуратурата я протестира и в крайна сметка  двете останаха в ареста  заради риск \"от бъдещо престъпно поведение\", според Апелативния наказателен съд.  Две основания посочи в определението си съдията Хинов за смекчаване на мярката за неотклонение: необратимо влошаване на здравословното състояние на подсъдимите и невъзможността им да упражняват адекватно правото си на защита от ареста. Първото основание съдията обоснова с представените експертизи от лекарите - вещи лица, които бяха разпитани в съдебната зала. По техни данни психическото състояние на Иванчева е показало силна депресивна симптоматика, а при Петрова липсата на медицински надзор е довела до неблагоприятно развитие на нейното соматично заболяване и състоянието на зрението й. Иванчева и Петрова са в ареста от седем месеца - те бяха зрелищно арестувани на 17 април пред Спортната палта в София, където бяха държани 5 часа в белезници в ефира на телевизиите. Четири вещи лица, изготвили експертизите - психиатри, психолог и ендокринолог, бяха разпитани днес в съдебната зала и техните показания дадоха първото основание на съда за промяна на мярката. Внезапни пристъпи на сърцебиене, замайване и страх за живота, които обаче не се преодоляват само с медикаменти, са установени у Иванчева. Лекарите са извършили експертизите освен по наличната медицинска документация - и с посещения в ареста. Вещите лица го описаха като свързани две помещения с ширина 2 метра и дължина 3 или 4, и тоалетна с мивка отделена с преграда висока около 1,20м. Наровете с ширина 70 см оставят пътека за движение от около 40 см. Експертите обърнаха внимание най-вече на липсата на светлина в сумрачните килии и невъзможността за движение, които според тях са със значение за психическото състояние на двете жени. Второто основание на съда беше, че \"в условията на тъмнина и влошено психическо и физическо здраве интелектуалните способности на подсъдимите намаляват и те стават негодни да упражняват адекватно правото си на защита\". Съдията изтъкна, че и двете подсъдими, независимо от адвокатите си, проявяват изключително активна защитна позиция, сами изискват документи, правят доказателствени искания, четат всички протоколи - оттук и връзката с условията в арестните помещения с правото им на защита. Разбра се от определението на съдията, че предишно вещо лице е било сменено по искане на прокуратурата, тъй като е използвал в заключението си \"твърде емоционални изрази\" за здравословното състояние. Новото вещо лице обаче е потвърдило заключенията на предишното. Прокурорите Рангелов и Христова пледираха да не се променя мярката за неотклонение, тъй като няма категорични доказателства че състоянието на подсъдимите се е влошило точно заради пребиваването в ареста. Единият от експертите обаче - д-р Попова, каза пред съда, че е установено, че \"в житейския ред след загубата на дете и близък, следващият най-деструктивен фактор за човешката психика е ограничаването на свободата в затворено помещение\". Защитата попита риторично каква точно роля изпълнява продължаващото 214 дни задържане под стража и на какъв обществен интерес служи. В залата присъстваха, както и на другите заседания, граждани на \"Младост\", които поддържат бившата кметица. Докато прокурорът говореше, откъм тях се дочуха реплики \"Има господ\", \"Как спите\", а докато съдията четеше определението те по едно време изръкопляскаха и бяха предупредени с изгонване. Иванчева и Петрова благодариха на медиите и ги призоваха да продължат да следят процеса, а Петрова каза, че се възвръщала вярата й в правосъдието По-късно от Специализираната прокуратура обявиха, че ще протестират промяната на мярката пред Апелативния наказателен съд. Обвинителите не са съгласни с извода на съда за влошено здравословно състояние на двете подсъдими. Те се позовават на заключенията на представените и приети по делото съдебно-медицински експертизи. \"В експертизата за здравословното състояние на Биляна Петрова е посочено, че към настоящия момент то е подобрено, в сравнение с предходното изследване. В експертизата за състоянието на Десислава Иванчева се сочи, че в момента не се наблюдава обостряне на здравословни проблеми, които да налагат оперативна или друга спешна интервенция\", пише в позицията на прокуратурата. Освен протест, прокуратурата внесе в съда и искане да се спре предварителното изпълнение на мерките за неотклонение \"домашен арест\" на Иванчева и Петрова до произнасяне на въззивната съдебна инстанция. Това искане е направено, за да се предотврати възможността подсъдимите да се укрият и да извършат ново престъпление. На днешното заседание се очакваше разпитът на свидетели да продължи със столичния кмет Йорданка Фандъкова, но междувременно се разбра, че тя е извадена от списъка на свидетелите.", "date": "2018.11.16", "title": "Бившият кмет на \"Младост\" Десислава Иванчева и заместничката й излизат от ареста (допълнена)"}
{"url": "https://www.dnevnik.bg/bulgaria/2018/11/16/3347033_koi_koi_e_vuv_varnenskite_protesti_ili_za_prilikite_i/", "text": "Както и през февруари 2013 г., пред сградата на варненското кметство пак има купчина камъни. Преди 5 години тя беше струпана на мястото, където на 20 февруари, докато протестираше с искане за оставката на тогавашния варненски кмет Кирил Йорданов и целия общински съвет, се самозапали Пламен Горанов. Тогава грамадата растеше с всеки ден от протестите – до 6 март, когато Йорданов подаде оставка. Съвсем скоро след това стана ясно, че причина за това са станали не грамадата или смъртта на Горанов, а котерийните битки за политическата власт във Варна. Новата \"грамада на недоволството\" се появи пред сградата на кметството в града в средата на септември т.г. Тя беше струпана от протестиращи заради смъртта на  балетиста Мартин Чикалов, прегазен на пешеходна пътека . Исканията им бяха за по ефективна работа на институциите на местната и държавната власт, за спазване на законите и справедливи наказания за погазването им. Сега, както преди пет години, край новата грамада всяка вечер минават протестиращи. Но тя не расте. Причината вероятно е в това, че тези, които викат \"оставка\", не са същите, които струпаха камъните. В протестите срещу високите цени на горивата от последната седмица Варна се включи сякаш неохотно и със закъснение. А някои от организаторите им имат странни политически и бизнес биографии. Те може би са ключ към отговора на между събитията от есента на тази година и зимата на 2013 г. Сред организаторите и активните участници в протестите срещу високите цени на горивата са представители на спортни, професионални и граждански сдружения, но и на непопулярни, малко известни партийни формации. Това показва справка за подадените уведомления в местната администрация, предоставена на \"Дневник\". Податели на уведомленията са пет физически лица. Ролята на повечето от тях в някои от най-бурните политически събития през последните години е твърде противоречива. Така например уведомлението за мотопохода, състоял се във Варна на 10 ноември т.г., е подадено от Николай Неделчев в качеството му на представител на инициативна група. Той е сред основателите на Любопитен факт е, че негов почетен, но активен член е и злополучният бивш кмет на Варна Кирил Йорданов, свален също с януарските протести от 2013 г. Встрани от заниманията си в неправителствения сектор Николай Неделчев е бизнесмен, показва проверка в Търговския регистър. Той е собственик на едноличното дружество \"Лъки стар\" и съдружник в \"Обединена бутилираща компания\". И двете се занимават с производство на безалкохолни напитки, но върху дружествените им дялове са наложени общо шест запора. Два от тях са на обща стойност около 31 хил. лв. и са наложени в полза на собствениците на компаниите \"Амата\" и \"Готмар\" за неплатени доставки на пластмасови бутилки и заготовки за тях. Останалите запори в по-малки размери са в полза на \"Профи кредит България\" и компанията за придобиване на дългове \"ОТП факторинг България\". От съдържанието на няколко протокола от заседания на общинския съвет във Варна през 2006–2007 г. (по време на втория мандат на Кирил Йорданов) става ясно, че Николай Неделчев е бил сред т.нар. общинска номенклатура в съвета на директорите на търговско дружество, собственост на администрацията. Второ заявление за митинга, състоял се във Варна на 13 ноември т.г., е подадено от трима души - Димчо Иванов, Димитър Петров и Тодор Тодоров. Те работят в сферата на таксиметровите превози, но извън тях най-активна публична дейност е развил Иванов. Той е председател на член е на управителния съвет на \"Федерацията на свободните граждани\" и на ръководството на политическата партия \"Съюз на транспортните работници\". През 2013 г. след оставката на бившия варненски кмет Кирил Йорданов в изборите за негов наследник независимият синдикат \"Авто – 94\" застана зад кандидатурата на подкрепения от БСП Христо Бозов. В последния четвърти и недовършен мандат на Йорданов Бозов беше негов заместник, назначен пак с протекциите на социалистите. Другата неправителствена организация, в чийто управителен съвет участва Димчо Иванов, е \"Федерация на свободните граждани\". Тя също има интересно минало. По време на протестите #ДАНСwithme срещу правителството на Пламен Орешарски през 2013 г. федерацията попадна сред участниците в т.нар. открит диалог с \"независими граждански организации, необвързани с политически сили\". Разговорите бяха водени тайно от журналистите и гражданите и имаха за единствена цел да разединят протестиращите. В учредителната платформа на партията \"Федерация на свободните граждани\" е записано, че нейна цел е провеждането на референдум за свикване на Велико народно събрание и \"смяна на олигархичния политически модел на прехода с президентска република\". Зам.-председател на \"Федерация на свободните граждани\" е Станислав Касаков. Той е сред членовете на партията \"Нова сила\", създадена от Антон Сираков, някогашната дясна ръка на Волен Сидеров в \"Атака\". По време на един от митингите през февруари 2013 г. Сираков беше обявил, че \"Нова сила\" ще подкрепи за президент Алексей Петров. Последният, подал уведомление за протести до края на ноември т.г., е Той е активист и член на Сдружение за оптимизиране на правосъдието и администрацията (СОПА). В продължение на години то води тежка битка срещу проекта \"Алея Първа\" на свързания с \"Химимпорт\" и Централна кооперативна банка \"Холдинг Варна\". През 2012 г. Бонев беше бит и арестуван от охраната на Службата по кадастър във Варна при опит да получи вече одобрен достъп до кадастрална карта, издадена за \"Алея Първа\". Името му влезе отново в новините и през септември т.г., когато съдията от Варненския административен съд Мариана Ширванян предаде на Националната агенция по приходите две неправителствени организации и трима техни активисти, сред които и Бонев. Действията й бяха провокирани от дело, водено за достъп до обществена информация, засягащо работата на самия административен съд. От приходната агенция тя поиска да установи как се финансира дейността на неправителствените организации и техните активисти. Без да са сред организаторите, активно протестиращи във Варна през последната седмица бяха и Неин председател е общинският съветник, бивш член на ВМРО Костадин Костадинов. В множество публикации във фейсбук, свързани с протестите, той е назоваван с прякора Костя Копейкин. До 2013 г. Костадинов беше председател на местната организация на ВМРО във Варна, но напусна партията след преизбирането на Красимир Каракачанов за неин лидер и конфликт със заместника му Ангел Джамбазки. Година по-късно през есента на 2014 г. Костадинов се сби по време на публичен скандал с лидера на партия \"Воля\" Веселин Марешки. По време на извънредните парламентарни избори през 2017 г. партията \"Възраждане\" не влезе в Народното събрание, но спечели близо 38 хил. гласа, което й осигури годишна субсидия от 415 хил. лв. Според изявление на Костадинов, направено скоро след това, тя трябваше да бъде дарена за опазване на паметници и обучение на деца на бесарабски българи. До момента обаче от името на партията подобни инициативи не са обявявани. По време на протест пред сградата на кметството във Варна миналия понеделник членове на \"Възраждане\" се оплакаха, че са били нападнати от младежи с качулки, но пострадали нямаше. Този детайл от варненския сюжет на протестите срещу високите цени на горивата също връща към Тогава с издигането на първите плакати с искане за оставки в първите редици на протестиращите застанаха националисти и футболни агитки. А младежи с качулки показно нападаха демонстриращи под носа на бездействащи полицаи. Появиха се и \"момчетата с еднаквите шапки\", но и с еднаква мисия. В шумните групи бързо бяха разпознати служители от силовите структури на няколко добре известни дружества, \"абонирани\" за изпълнението на обществени поръчки с високи бюджети. След края на протестите \"абонаментът\" им беше продължен.", "date": "2018.11.16", "title": "Кой кой е във варненските протести, или за приликите и разликите между 2013 г. и 2018 г."}
{"url": "https://www.dnevnik.bg/bulgaria/2018/11/16/3347036_kampaniite_cheren_petuk_kriiat_kapani_preduprejdava/", "text": "Кампаниите \"Черен петък\" крият капани. Те може да са фалшиви намаления; недействителни отстъпки; лъжливи реклами и др. Това заяви Константин Райков, член на Комисията за защита на потребителите (КЗП) по БНР по повод предстоящия на 23 ноември  \"Черен петък\" . \"Неясните условия на кампанията объркват потребителите. Например, търговците обявяват определен процент намаление, но поставят върху етикета на стоките само една цена, човек се чувства леко объркан, и в крайна сметка не е сигурен дали реално купува по-евтино\", поясни Райков. Той даде пример и още \"класически\" капани. Един от тях е свързан с фалшивите намаления. \"Това са случаите на масирани рекламни кампании в електронни медии и с брошури за отстъпки при покупката на дадени стоки в определен ден или уикенд. Когато се отиде в магазина, те липсват, но потребителят вече е в търговския обект, разглежда другите видове стоки и ако не е достатъчно чувствителен към тези хватки и ходове, винаги си тръгва с нещо, купено оттам\", коментира той. Друг трик са недействителни отстъпки. \"Търговецът обявява определен процент отстъпки, но те не са реални, тъй като стоката никога преди това не е продавана на по-високата цена\", посочи Райков. Съгласно закона един месец преди кампанията тази стока трябва да е продавана на старата цена, за да се счита по-ниската за истинско намаление. Когато пък преди кампанията \"Черен петък\" е имало някакво друго намаление от 20%, а след това за нея се добавят още 50% и нещата се представят така, че потребителят остава с впечатлението за отстъпка в размер на 70%, отново не са спазени основните законови изисквания. \"За да бъдат съвкупни двете намаления, трябва във всеки случай стоката да се е продавала на съответната стара цена поне един месец\", разясни още Райков. Друга нелоялна практика са реални намаления, от които обаче потребителят нищо не печели. Например даден търговски обект поддържа доста по-високи цени и дори при сериозен процент отстъпки стоките там остават значително по-скъпи, отколкото на друго място. КЗП съветва да се проучва цената при няколко търговеца, включително и ретроспективно. \"В онлайн пространството се появяват лица, които създават сайтове и целят чрез лъжливи реклами да \"продадат\" стока, да получат плащането за нея и да не я доставят, което вече е чиста измама\", предупреди Райков. Много характерна е и т.нар. техническа грешка. \"Рекламира се и се предлага стока на една цена, а след като я поръчате, се оказва, че е по-скъпа с десет лева например\", допълни той. Райков потвърди, че при подобни кампании инспекторите на контролния орган присъстват активно в търговските центрове, за да следят процеса, но и да реагират при необходимост. Той обобщи, че при установяване на административни нарушения най-често се налагат санкции, които достигат до 3 хил. лв. При по-леките понякога се дават предписания на търговците да приведат дейността си в съответствие с изискванията на закона. За по-сериозните, нелоялните практики – когато търговецът с преддоговорната информация или чрез анонса е заблудил потребителя за характеристиките или за цената на рекламираните стоки, санкциите са от хиляда до 30 хил. лв. Забранява се и прилагането на тази нелоялна практика в бъдеще, като при неспазване на забраната глобата за търговеца може да достигне до 50 хил. лв.", "date": "2018.11.16", "title": "Кампаниите \"Черен петък\" крият капани, напомни Комисията за потребителите"}
{"url": "https://www.dnevnik.bg/skorost/2018/11/16/3347048_naredba_predvijda_dopulnitelno_zaplashtane_za_minavane/", "text": "Освен винетка или такса на база изминатото разстояние водачите на моторни превозни средства може да плащат и допълнително за преминаване през мостове, тунели и проходи. Това предвижда проект на нова наредба, публикувана за обществено обсъждане. Кои ще са съоръженията, преминаването по които ще се заплаща отделно, ще определи Министерският съвет. Наредбата предвижда те да бъдат специално обозначени. От агенция \"Пътна инфраструктура\" уточняват, че става дума за новоизградени съоръжения и мостове от типа на тези по границата с Румъния на река Дунав. Така наредбата ще позволи да се плаща такса за минаване през планираният тунел под Шипка, ако някога бъде построен и други подобни съоръжения. След въвеждането на електронната винетка за леките автомобили и тол системата за тежкотоварните няма да се събират нови такси за сега действащите съоръжения по републиканската пътна инфраструктура като мостове, тунели или планински проходи. Допълнителни такси няма да се начисляват за пътищата, за които ще се плаща тол такса, се казва още в съобщението. Заплащането на таксата ще става на контролнопропускателни пунктове преди или след преминаване по съоръжението. Парите ще се събират от Агенция \"Пътна инфраструктура\", Агенция \"Митници\" или концесионер, ако тунелът или мостът са дадени на концесия. От такси за преминаване пред допълнително платените пътни съоръжения ще са освободени пътните превозни средства на Министерството на вътрешните работи, на Националната служба за охрана, на Държавна агенция \"Национална сигурност\", на Неотложната медицинска помощ и на въоръжените сили. Документът регламентира и събиране на таксите за специално ползване на републиканските пътища или на части от тях - за изграждане на търговски обекти, площадки за оказване на пътна помощ срещу заплащане, рекламни съоръжения и временно ползване на части от пътното платно и земи в обхвата на пътя. Като аргумент за приемането на наредбата се посочва привеждане на подзаконовата нормативна уредба в съответствие със Закона за пътищата.", "date": "2018.11.16", "title": "Наредба предвижда допълнително плащане за минаване по тунели, мостове и проходи"}
{"url": "https://www.dnevnik.bg/evropa/2018/11/16/3347045_italiia_gotvi_danuk_zahar_za_gaziranite_napitki/", "text": "Италия ще въведе данък за газираните напитки, за да подпомогне финансирането на университетски изследвания, и ще ограничи обхвата на спорната данъчна амнистия, договориха се управляващите партии, предаде \"Ройтерс\". Карла Руоко, депутат от Движение \"Пет звезди\", обяви, че т.нар. данък захар ще бъде представен в поправка в бюджета, който трябва да бъде одобрен от парламента до края на годината. Еврокомисията  вече отхвърли проектобюджета , защото в него е заложено увеличение вместо намаление на дефицита. Брюксел поиска от Рим да представи нов фискален план, но  правителството не се съгласи. Руоко, председател на финансовата комисия в долната камара на парламента, не даде подробности за данъка, \"насочен към напитките с високо съдържание на захар\", но поясни, че приходите ще бъдат използвани за намаляване на данъците за самонаетите лица и увеличаване на финансирането за университетите. Отделно лидерите на \"Пет звезди\" и коалиционния партньор партия \"Лига\" се споразумяха на среща с премиера Джузепе Конте да намалят обхвата на широко критикуваната амнистия за укриване на данъци. Амнистията, която позволява на хората да решават данъчните си спорове с властите, като плащат ограничена сума, е популярна сред избирателите на \"Лига\". Партията печели одобрение в северната част на Италия сред малките бизнеси и самонаетите, където укриването на данъци е широко разпространено. Мярката обаче създаде безпокойство в \"Пет звезди\", която дължи голяма част на подкрепата си на борбата срещу незаконността и корупцията. Според постигнатото споразумение амнистията ще може да се ползва само от хора, които са попълнили коректно данъчните си декларации, но не са могли да платят всичките си данъци. Наред с другите промени коалицията се споразумя да въведе данък от 1.5% върху паричните преводи и да намали облагането на електронните цигари.", "date": "2018.11.16", "title": "Италия готви \"данък захар\" за газираните напитки"}
{"url": "https://www.dnevnik.bg/sport/2018/11/16/3347088_trima_piloti_vlizat_v_spor_za_titlata_vuv_wrc_v/", "text": "С трима пилоти, събрани в 23 точки, започва последният кръг в Световния рали шампионат (WRC) за сезон 2018. Преди рали \"Австралия\" Тиери Ньовил, Себастиен Ожие и От Танак имат шансове за титлата, но след 316.3 състезателни километра трофеят ще отиде при само един от тях. За пръв път от 15 години титлата във WRC се решава в последния кръг от сезона, а за да бъде още по-драматично, не двама, а трима са въвлечени в нея. Като лидер в шампионата влиза петкратният първенец Ожие, който успя да изпревари Ньовил след  рали \"Каталуня\" . Белгийският пилот на \"Хюндай\" държеше първата позиция от юни, но след серия от пет надпревари без победа и само едно качване на подиума вече е втори. Ожие има 204 точки, с три повече от Ньовил. За да бъде шампион за шеста поредна година, французинът просто трябва да завърши пред Ньовил. Шансовете на третия в шампионата От Танак към момента са най-малки, защото той изостава с 23 точки от Ожие. Естонецът се представи много силно в първия си сезон за \"Тойота\", като триумфира в четири ралита (три поредни – Финландия, Германия и Турция), но отпадане във Великобритания, докато беше пръв, го спря. \"Дори и да не стана шампион, животът ми няма да се промени. По-скоро това, че съм бил шампион, ми позволява да вляза малко по-спокоен в уикенда, но не си правя илюзии, че ще е лесно\", каза Ожие преди началото на уикенда. Норвежец води след първия ден Норвежкият пилот на \"Ситроен\" Мадс Остберг води след първия ден, в който бяха изминати осем специални отсечки с дължина 101.68 км. Той води с 6.8 секунди пред съотборника си Крейг Брийн, въпреки че успя да спечели само един етап. В останалите Остберг се движеше около челните позиции. Трети е Яри-Мати Латвала на 8.7 секунди, а най-предно класиран сред претендентите за титлата е Танак, който е пети. Естонецът изостава с 16.9 секунди. Ожие заема седмото място след първите осем етапа и изостава с 38.2 секунди зад лидера. Драматично се разви първият ден за Ньовил, който е едва десети на 1.11 минути изоставане. Белгиецът се движеше седми до второто преминаване на отсечката Шърууд, в която спука задна лява гума и загуби 45 секунди. Дотогава Ньовил беше с три места пред Ожие и поддържаше добро темпо. Гумата му се спука след приземяването при скок, а малко по-късно не успя да спре за изкуствен шикан, което доведе до забавяне заради изгасване на двигателя. Световният шампион се изкачи до седмото място благодарение на своите съотборници в \"М-Спорт Форд\" Елфин Еванс и Тему Сунинен, които забавиха темпото преди края на етапа. Така те осигуриха и по-добра стартова позиция за французина в събота. В съботния ден предстоят нови десет етапа с дължина 133 км.", "date": "2018.11.16", "title": "Трима пилоти влизат в спор за титлата във WRC в последния старт от сезона"}
{"url": "https://www.dnevnik.bg/kultura/2018/11/16/3340678_otkus_ot_tvorchesko_pisane_za_mechtateli_na_rosela/", "text": "Защото книгите са чудно красиви съкровищници на мечти – за онзи, който ги пише, и за този, който ги чете. Всеки четвъртък в уютната \"Кафе-книжарница на мечтите\" собственичката Петра организира курс по творческо писане. Сгушено в сърцето на Милано, очарователното кафене със старинни дървени рафтове, затрупани с книги и аромат на горещ шоколад, е идеалното място да се отпуснеш в търсене на своята мечта между страниците на някоя книга. Петима души - всеки със своята необикновена житейска история, постепенно се сближават. Техните лични истории се преплитат, докато се стремят към собствения си щастлив край. Заедно с ексцентричния и обаятелен учител Дилън те се впускат във вълшебния свят на книгите, за да открият магията на литературата, вкуса на мечтите, но и да се изправят пред страховете и грешките си. Росела Калабрò е популярна италианска писателка и преподавателка по творческо писане. Тя има ненаситен апетит както за книги, така и за вкусни сладкиши. За себе си Росела Калабрò споделя, че владее... котешки език и обича често да пребоядисва дома си в различни цветове. ПРОЛОГ ПЪРВАТА МЕЧТА Дилън Алтиери бе посветил цялото си внимание на разкошна чаша горещ шоколад тук, в моето кафене. Отпиваше с блажено и чувствено изражение, примижал като при първа целувка или като човек, обзет от пленителни желания. Ала когато отвори очи, се появи проблем. Опитайте се да кажете синьо. После си представете, че крещите СИНЬО. И продължете да търсите във въображението си такова синьо, което да съдържа в себе си всички морета и небеса на света и да им се подиграва за тяхната оскъдна и нелепа синева. Имам слабост към сините очи. Все ми се струва, че тези прозрачни ириси не могат да крият никакво зло, престореност или лъжа. Обезоръжават ме, с една дума. Притъпяват всяка агресия в мен, приспиват желанието да се карам или да споря (а аз имам силна склонност към противопоставяне), правят ме безволева като парцалена кукла. Ако очите на моя син не бяха именно с този цвят, знаете ли колко пъти заради някои негови дяволски капризи в детска възраст щях да пожелая да го върна обратно, без дори да поискам разписка?! Щом видя този син цвят, всяка моя нетърпимост, всяко недоверие начаса се стопяват в него. Но да оставим романтиката настрана, аз съм практична жена. Дилън Алтиери и неговите сини очи бяха само клиенти в моята кафе-книжарница и нищо повече. Точка. Като мъж не беше хубав освен погледа. Ала нещо в него го правеше единствен. Висок, небрежно отпуснат, прекалено слаб, седеше си на едно от моите малки кресла в стил двайсетте години, леко прегърбен, замислен. Изпод навитите ръкави на ризата му се подаваха силни ръце с изпъкнали вени, напомнящи реки върху географска карта. Раменете, макар и костеливи, бяха много широки. Лицето му – продълговато и слабо, с голяма изразителна уста. Беше облечен като обеднял английски лорд (или нещо подобно) в класически кадифен износен панталон, с кларкове на краката и старо сако от туид, небрежно преметнато на гърба на креслото. Имаше гъста, по-скоро дълга коса, прошарена и неподдържана. Беше около четиресетте, с вид на човек, който винаги е заемал ръководни постове, но сега е открил щастието да се потопи с помощта на глътка топъл шоколад в омаята на отрупаните с книги стени или под изисканите листа на някоя скрита в сянката стайна палма. За сведение, с мъжете съм приключила. Ограничих се само да отбележа от чисто научен интерес хубавия цвят на ирисите и особеностите на телосложението му. Нищо повече. – Коя книга бихте ми препоръчали? – попита ме той; мекотата на гласа му напомняше тази на какаото. – Според мен \"Генералът в своя лабиринт\" на Габриел Гарсия Маркес ще ви хареса. Казвам го по интуиция, но обикновено налучквам вкусовете на читателите. Това е историята на Симон Боливар по време на – Чакайте, чакайте, не ми я разказвайте. Може ли да ми я покажете – прекъсна ме той. Изкачих се по стълбичката, като се опитвах да не мисля за силуета си, определено несъвършен, твърде закръглен в долната част, после му подадох томчето. Той дълго го гледа, но не го отвори, не го разлисти и не хвърли дори един поглед на задната корица. Каза, че предложението му се вижда отлично, и си купи романа. След този ден Дилън често идваше в кафенето и купуваше книги все по своята тайнствена система: първо дълго ги гледаше, докосваше ги, без да ги прелиства, и чак след това решаваше дали да ги чете, или не. Като оставим настрана странния му начин да купува книги, без да ги отваря, той беше възпитан, общителен, интересен клиент. Често си приказвахме за литература, за обикновени всекидневни неща и понякога дори за мечтите си. Един следобед ми разказа, че дълги години е бил творчески директор в голяма миланска рекламна агенция. Но отегчен от този свят на творчество, ограничено от правилата на маркетинга, решил да изостави всичките перилни препарати с аромат на лимон, за да се посвети на занимания, които действително го увличат, дават простор на въображението и на желанието му да създава нещо истински ново. Сред тях бяха курсовете по творческо писане, които водеше в различни учебни заведения. – Слушайте, Дилън, бихте ли водили курс по творческо писане тук, в кафе-книжарницата? Мисля, че някои мои клиенти ще проявят интерес и ще участват в него. Знае се, че който обича да чете, често пожелава също да хване перото. Какво мислите по въпроса? – Защо не – беше неговият лазурносин отговор.", "date": "2018.11.16", "title": "Откъс от \"Творческо писане за мечтатели\" на Росела Калабро"}
{"url": "https://www.dnevnik.bg/bulgaria/2018/11/16/3347026_lozan_panov_uvereno_vurvim_kum_avtokraciia/", "text": "Скъпи колеги, драги гости, дванадесет години след присъединяването на България ЕС Брюксел безпрецедентно обяви съдебната ни система за независима. Това забележително историческо достижение на правовата държава бе отбелязано в публикувания преди няколко дни доклад на ЕК по Механизма за мониторинг на българското правосъдие. След провъзгласяването на независимостта ни, драги колеги, вместо да развея нейното знаме, аз неволно се почувствах като онзи съпруг, който е хванал жена си в изневяра, а тя възмутена го е попитала на мръсните си очи ли ще вярва или на нея. Можем само да гадаем защо ЕК е избрала този подход. Струва ми се обаче, че едва ли някога ще се доближим един към друг с добрата стара Европа, ако занапред ни свързват не ценностите, а лъжливите мостове на илюзиите. Защото да се твърди, че българската съдебна система е постигнала независимост, това означава, че: 1. Съдът е независим арбитър, а не орган за борба с корупцията, следователно той няма обща наказателноправна политика с органите на досъдебното производство. 2. Съдът, а не прокуратурата, е този, който казва със своя акт дали е осъществено или не едно престъпление. 3. Дългът на всеки съдия изисква той да стигне до обективната истина независимо от действията и бездействията на страните. 4. В търсенето на обективната истина съдът се явява онзи независим арбитър, който трябва да даде сигурност на всяка страна в процеса, че съдията не е повлиян от външни фактори при постановяване на решението по нейното дело. 5. Съдът не проявява единомислие с прокуратурата и не се превръща в орган по осъществяване на наказателната политика на държавата, като нарушава фундаментални принципи в наказателния процес. 6. Разследващите не работят по занижени стандарти и не развиват убеденост, че както и да е изработено едно дело, по-вероятно е да \"мине\" успешно през съда. 7. Прокуратурата не работи поръчково. 8. Не е възможно бизнес конкуренти да си разчистват сметките и чрез \"услугите\" прокуратурата да започва наказателно преследване, което скоро след това да бъде прекратявано поради необоснованост. 9. Основните институции на наказателната политика работят, а не се търсят нестандартни и нетрадиционни решения, които да компенсират дефектите в основните стълбове на наказателната политика. 10. Не се създават алтернативни институционални конструкции, които поради неясната си и съмнителна ефективност и легитимност се превръщат в орган за осъществяването на репресии. 11. Политиците не се стремят да налагат зависими хора на най-високите етажи на съдебната власт, за да разтварят чадър над себе си и да отнемат чадъра на противниците си. Като представител на най-висшата съдебна инстанция, уважаеми дами и господа, смея да твърдя точно обратното и доказателство за това са следните факти: 1. Участниците в злоупотребите в Софийския градски съд не са наказани, а един по един са напълно реабилитирани. 2. Председателят на Върховния касационен съд (ВКС) се размина на косъм от импийчмънт, защото свободно изрази мнението си относно направените промени в Конституцията, които минираха истинската съдебна реформа. 3. Членът на Висшия съдебен съвет (ВСС), който се отчиташе с есемеси на премиера, все още безнаказано и неуморно се труди в съдебната система. 4. Главният прокурор преследва критиците си и поставя чадър над приятелите си и никой не се осмелява да инициира въвеждането на механизъм за неговия контрол. 5. Болтовете на джантите на служебния автомобил на НСО на критичния към политико-съдебната задруга председател на ВКС се саморазвиха. 6. Същият неудобен председател е посрещнат от младежи с маски, които държат окървавени агнешки главички преди заседание на ВСС, на което предстои дискусия по повод злоупотреба с власт от страна на главния прокурор, а полицията не си помръдва пръста. 7, Магистрати, начело с председателя на ВКС, и техните семейства са подлагани на жесток медиен и институционален терор, който преобръща живота им с краката нагоре. 8. Председател на апелативен съд е уличен от магистрат, че злоупотребява със служебно положение, за да обслужи олигархия и власт, а вместо наказание получава индулгенции от всички контролни органи. Съдията, огласил данните за тази злоупотреба, не е герой, а подсъдим. 9. НАП тероризира неудобните на властта, следвайки принципа \"зайко, защо си с шапка, защо си без шапка\". 10. Комисията за противодействие на корупцията и отнемане на незаконно придобитото имущество (КПКОНПИ) призовава на разпит председателя на ВКС, което отваря възможността всички административни ръководители да могат да бъдат привикани, докато административният орган има дела за решаване в съответния съд. Списъкът е дълъг и мога да продължа до безкрай. Но, ако си спомняте, преди година правосъдната министърка обяви, че в съдебната система има нужда от тишина. В последно време чувам само своя глас, а след мен вече няма да има кой да нарушава идилията. В новия ВСС тишината определено дебне отвсякъде. Ноторно известно е, че именно неизбежните сблъсъци между отделните власти са това, което ни пази от Казвал съм и преди, че в България сме изправени пред една система, която е вербувала големи човешки и материални ресурси в изграждането на добре действаща машина, която умело си служи със службите, медиите, икономиката, политиката и, разбира се, съдебната система. Действията ѝ не се огласяват, а се държат в тайна. Грешките ѝ не се изваждат на показ, а се премълчават и укриват; противниците ѝ се преследват докрай, а тайните ѝ - то те са грижливо пазени и не могат да бъдат разкривани. От Брюксел вече ясно ни заявиха, че спасението на давещите се е дело на самите давещи се! Затова нека не забравяме, че отговорността е нещото, което в най-голяма степен разграничава успешните от неуспешните. Считам, че като магистрати разполагаме с достатъчно конституционни гаранции, за да се борим без страх и без да мълчим за върховенството на правото и неговия колапс в страни като нашата. Затова в последно време, докато слушам шума на тишината, често си припомням една прекрасна мисъл на Чърчил, който казва: \"Онези, които избраха демокрацията вместо хляба, днес ядат 300 вида хляб, а тези, които избраха хляба вместо демокрацията, днес нямат нито демокрация, нито хляб. Вие избирате от кои да бъдете\".", "date": "2018.11.16", "title": "Лозан Панов: Уверено вървим към автокрация"}
{"url": "https://www.dnevnik.bg/politika/2018/11/16/3347143_prezidentut_pokani_boiko_borisov_na_sreshta_za_da/", "text": "Румен Радев покани премиера Бойко Борисов на среща, за да обсъдят проблемите с корупцията и икономическото развитие на страната. Това стана след участието му в празника на Сухопътните войски във Военната академия \"Георги Стойков Раковски\", съобщава пресцентърът на президентството. Конкретният повод е критиката на министър-председателя, че президентът не приема депутатите от ГЕРБ за разлика от тези на БСП. \"Нинова пожела да ме запознае с  \"Визията за България\" . Аз съм готов да приема Борисов да ми представи визията за справяне с корупцията по високите етажи на властта, прекратяване на катастрофалния срив на инвестициите и догонването на държавите от Централна и Източна Европа, които се откъснаха икономически далеч преди нас\", каза президентът. Радев  отхвърли твърденията , че той и  БСП подстрекават  протестите. \"Българите виждат, че всички действия на управляващите имат една цел - да не загубят властта. Всяка власт, независимо дали сегашната или следващата, трябва да знае, че няма да може да управлява по досегашния начин\", подчерта държавният глава. По думите му българите все по-решително и организирано ще търсят правата си, защото се измерват не само с миналото, но и с държавите около нас. Според държавния глава България  не трябва да подписва Пакта за миграция на ООН . На въпрос за разногласията у нас по Глобалния пакт на ООН за миграцията държавният глава заяви, че явно \"управляващите в момента се лутат как точно да определят своята позиция, след като вече веднъж са се \"опарили\" с Истанбулската конвенция. \"Разбирам, че им е трудно, защото досега те открито навън не са изразявали твърда българска позиция. Проблемът наистина е глобален и като такъв според мен пакт трябва да има, но предлаганите текстове в него не работят в никакъв случай в наш интерес, защото има клаузи, колкото и да е необвързващ, които поставят на риск и национален суверенитет, и социални системи, и вътрешен мир\", заяви Румен Радев. На въпрос, свързан с пореден коментар на представител на \"Обединени патриоти\" по отношение на  децата с увреждания , президентът отговори, че такива изказвания са категорично недопустими и трябва да последва реакция от управляващата коалиция. По-късно стана известно, че министър-председателят приема поканата на президента Румен Радев за разговор. \"Премиерът Борисов изразява надежда, че до срещата им, държавният глава ще се запознае с четиригодишната програма за управление на кабинета, както и с последния доклад на Европейската комисия по механизма за сътрудничество и проверка, за да ги дискутират заедно\", информира правителствената пресслужба.", "date": "2018.11.16", "title": "Президентът покани Борисов на среща, за да обсъдят борбата с корупцията, той прие"}
{"url": "https://www.dnevnik.bg/bulgaria/2018/11/17/3346962_zapochva_tridneven_protest_pred_parlamenta_s_iskane_za/", "text": "Тридневен протест под наслов \"Окупация с искане за оставка на правителството\" започна в 11 часа днес пред Народното събрание. Акцията се организира  в социалните мрежи  и е обявена като недоволство на българи в страната и чужбина. Началото е обявено за 11 часа. \"Окупация с искане за оставка на кабинета \"Борисов\", не за да свалим една маса и да качим друга, а за да сменим модела на управление чрез свикване на Велико народно събрание\", казва един от организаторите. Протестът ще продължи и в двата почивни дни, като са обявени акции също в Лондон и Брюксел, съобщи БНР.", "date": "2018.11.16", "title": "Започна тридневен протест пред парламента с искане за оставка на правителството"}
{"url": "https://www.dnevnik.bg/sviat/2018/11/16/3347099_iaponskiiat_ministur_za_kibersigurnostta_nikoga_ne_e/", "text": "Японският министър, отговарящ за киберсигурността, изненада страната си, като каза, че никога не e използвал компютър, съобщи Би Би Си, като цитира агенция \"Киодо\". \"Откакто съм на 25 г. и независим, съм давал нареждания на персонала и асистентите си. Не съм използвал компютър през живота си\", каза 68-годишният Йошитака Сакурада, депутат от 1996 г., пред парламентарна комисия. Министърът, назначен на поста миналия месец, отговаря за задачи като киберсигурността на олимпийските игри в Токио през 2020 г. Думите му предизвикаха реакция от опозицията. Депутатът Масато Имай от Демократическата партия, на когото Сакурата отговори с горните думи, каза, че смята за \"невероятно някой, отговорен за мерки за киберсигурност, никога да не е използвал компютър\", предава \"Киодо\". Въпреки последвалия отговор на Сакурада, че има нужния опит и вярва, че няма да има проблеми, впоследствие го затрудни въпрос дали USB устройства се използват в ядрените централи на страната. В социалните мрежи някои реагираха гневно, други се пошегуваха, че министърът трудно ще стане жертва на хакерска атака или че решението му да не ползва компютър е особен вид киберсигурност. Според журналиста Ким Зетър, която се занимава с киберсигурност, няма голяма разлика между него и някои депутати, които създават политики за криптиране, но не използват електронна поща и смартфони. Според в. \"Асахи\", цитиран от \"Гардиън\", попитан какви средства ще се отпуснат от централното правителство за игрите, той е отговорил: \"1500 йени\". Тази сума е равна на едва около 13 долара.", "date": "2018.11.16", "title": "Японският министър за киберсигурността никога не е използвал компютър"}
{"url": "https://www.dnevnik.bg/politika/2018/11/16/3347148_na_gerb_otnovo_im_se_naloji_da_se_izviniavat_za/", "text": "След като премиерът Бойко Борисов и председателят на парламентарната група на ГЕРБ Цветан Цветанов се извиниха за изказването на вицепремиера Валери Симеонов, че майките на деца с увреждания са \" кресливи жени с уж болни деца \", днес управляващата партия отново трябваше да поднася извинения след изказване на депутат от коалиционния партньор. Вчера народният представител от партията на Симеонов Национален фронт за спасение на България (НФСБ) Петър Петров заяви пред \"Дарик\", че \" тези деца трябва да бъдат дадени в домове , където с тях да се занимават специалисти\". В аудиозапис, качен на сайта на радиото, той добавя, че е \"виждал това чудо, как тези деца, ненормални във всяко едно отношение, как изнасят концерти, как рисуват\". Няколко часа по-късно депутатът на \"Обединени патриоти\" се отрече от думите си. \"Не съм чул това интервю и не съм чул тези коментари, които е направил. Мога да кажа, че подобни изказвания не бих направил, нито друг колега от нашата парламентарна група. Мога само да се извиня за тези, отново, неудобства, които създаваме. Това е в политиката - трябва някой път да се извиняваш и за други грешки, но няма как\", заяви Цветан Цветанов в кулоарите на парламента, цитиран от БНР. Малко по-късно депутатът от БСП Антон Кутев прочете декларация от трибуната на Народното събрание, в която разкритикува думите на Петър Петров. Според него народният представител от \"Обединени патриоти\" е \"нелеп\" и \"трябва да бъде изхвърлен\" от парламента. Според него ГЕРБ носят отговорност за действията на коалиционните си партньори. Един от съпредседателите на \"Обединени патриоти\" - Красимир Каракачанов, добави, че няма как да поиска оставката на Петров, тъй като той е представител на НФСБ, а не на ВМРО. \"Ако някой не може да се изразява правилно и не го разбират постоянно, по-добре да не се изразява\", каза вицепремиерът и министър на отбраната.", "date": "2018.11.16", "title": "На ГЕРБ пак се наложи да се извинява за позиция на депутат от НФСБ за хората с увреждания"}
{"url": "https://www.dnevnik.bg/evropa/2018/11/16/3347202_sdelkata_za_brekzit_vkara_tereza_mei_v_nai-goliamata/", "text": "Премиерът Тереза Мей се бори днес с най-голямата криза в своето управление, след като  проектът за сделката  по развода с ЕС предизвика оставки на министри и бунт в нейната партия. Повече от две години след като Обединеното кралство гласува в шокиращ референдум да напусне ЕС, все още не е ясно как, при какви условия и даже дали ще го напусне, както е планирано на 29 март 2019 г. Откакто спечели ръководния пост в смутните времена след референдума, Мей се мъчи да договори сделка за Брекзит, която да гарантира възможно най-плавно напускане на Обединеното кралство. Но вчера министърът за Брекзит Доминик  Рааб подаде оставка  заради сделката и това предизвика спад в курса на лирата. Разбунтували се депутати от собствената й партия открито се стремят да оспорят нейното лидерство и направо й казват, че сделката за Брекзит няма да мине през парламента. Мей, която се зарече, че остава премиер, бе помолена днес по телефона от слушател на радио Ел Би Си \"да се оттегли с достойнство\". Тя не отговори веднага на слушателя. \"Още не съм назначила нов министър за Брекзит, но, разбира се, ще го направя тези дни\", каза Мей, попитана дали е предложила поста на Майкъл Гоув - най-изтъкнатия привърженик на Брекзит министър от нейния кабинет. Гоув не отговори на зададен му въпрос дали ще подкрепи Мей. Би Би Си предаде, че Мей му била е предложила поста министър за Брекзит, но той бил отказал. Курсът на паунда към долара, който вървеше нагоре-надолу според новините за Брекзит след референдума, днес се качи до 1.2829 долара. Брекзит ще изстреля петата по големина икономика в света в неизвестното. Мнозина се опасяват, че това ще раздели Запада, който се мъчи както с неконвенционалното управление на Доналд Тръмп, така и с нарастващата агресивност на Русия и Китай. В тази най-дълбока политическа криза след Суецката (когато през 1956 г. Великобритания е принудена от САЩ да изтегли войските си от Египет) крайният изход остава неясен. сделката на Мей все пак получава одобрение; Мей губи поста си; Великобритания напуска блока без споразумение; и даже още един референдум. ЕС и Великобритания се нуждаят от споразумение, което да запази търговския поток между най-големия в света търговски блок и Обединеното кралство, където се намира най-големият международен финансов център. Британският производител на самолетни двигатели \"Ролс Ройс\" заяви, че продължава работата си по планове за всички варианти. Плановете включват \"буферни складове, така че да разполагаме с целия логистичен капацитет, необходим да продължи функционирането на нашия бизнес\", каза президентът Уорън Ийст. Привържениците на Брекзит твърдят, че въпреки възможната нестабилност в краткосрочен план в дългосрочен той а също и на ЕС да задълбочи интеграцията си след напускането на такъв могъщ член. В стремежа си да запази възможно най-близките връзки с ЕС Мей разтревожи мнозина от привържениците на чистата раздяла в партията си, а също северноирландската Демократическа юнионистка партия (ДЮП), която крепи нейното правителство на малцинството. \"Дейли телеграф\" съобщи, че ДЮП е поискала Мей да бъде сменена като премиер. \"О, аз не съм имала спречквания с Арлийн\", каза Мей (по адрес на Арлийн Фостър, лидер на ДЮП). \"Те ни поставиха някои въпроси, изказаха някои свои опасения и, да, ние обмисляме тези въпроси\", каза тя и добави: \"Ние все още работим с ДЮП\". Междувременно радетелите за по-близки отношения с ЕС в нейната партия, а също и представители на лейбъристката опозиция казват, че сделката пропилява предимствата на членството срещу малко придобивки. За да бъде одобрено споразумението, то трябва да бъде подкрепено от около 320 от депутатите в 650-местния парламент. \"Математически е невъзможно тази сделка да мине през Камарата на общините. Жестоката истина е, че тя е мъртвородена\", казва консервативният депутат Марк Франсоа, привърженик на Брекзит. /БТА", "date": "2018.11.16", "title": "Сделката за Брекзит вкара Тереза Мей в най-голямата криза в нейното управление"}
{"url": "https://www.dnevnik.bg/politika/2018/11/16/3347205_anonimnite_dareniia_i_chujdite_propovednici_shte/", "text": "Парламентът ще отстъпи пред православната църква и ще остави възможността за анонимни дарения за религиозните общности, а проповедници от други държави ще имат право да проповядват. Това се разбра от думите на лидера на ГЕРБ в парламента Цветан Цветанов и заместник-председателя на групата на ДПС Йордан Цонев. Така законопроектът за промени в закона за вероизповеданията, който е внесен от ГЕРБ, ДПС и БСП, ще бъде внесен в парламента за второ четене със сериозни промени. Идеята на проекта беше да бъде забранено заплатите на свещенослужещите и служителите в религиозните общности да се изплащат от чужди дарения, а всяко дарение трябваше да е разрешено от дирекция \"Вероизповедания\". Това трябваше да ограничи влиянието на радикалния ислям и чужди държави да въздействат чрез религиите. В проекта се предвиждаше чужденци да могат да участват в проповеди само ако това е предварително съгласувано с дирекция \"Вероизповедания\", която е структура в Министерския съвет. Проблемът е, че православната църква се обяви против даренията да бъдат обявявани, каза пред \"Дневник\" Цветан Цветанов. Чуждите проповедници ще имат право да проповядват, но това ще става според закона за българските документи за хора, които имат право на престой от 3 месеца или 6 месеца, обясни Цветанов. Тези, които идват за един или два дни, ще уведомяват дирекция \"Вероизповедания\". Ще има съгласувателни процедури с МВР. Санкции за нарушаване на този режим засега не се предвиждат. \"Идеята е да ограничим радикалния ислям, службите са тези, които трябва да го прихващат\", каза още Цветанов. Държавната субсидия за религиите, с която ще се плащат заплатите на проповедниците, ще е не повече от 15 млн. \"За нас е важно със субсидията да се гарантират трудовите доходи на религиозните лица и няма да е необходимо да чакат дарение\", обясни Цветанов. Той отрече постигането на съгласие да е част от други договорки с ДПС. Малко преди това Цветанов се срещна с депутатите от ДПС. \"В поправките в Закона за вероизповеданията между първо и второ четене направихме всички възможни отстъпки – и за финансирането, и за дарителите, и за чуждите вероизповедания\", каза след срещата Йордан Цонев. \"Имахме многочасови работни срещи с участие на представителите на всички вероизповедания и в рамките им сближихме позициите. И вчера имаше изработен един вариант, в който сме приели почти всички предложения на основните вероизповедания. Предстои днес да уточним редакционно още няколко текста, след което ще помолим тези, които участват в работната група, да дадат писменото си съгласие. После ще помолим и председателите на парламентарните групи да ги подпишат\", каза още Цонев. Срокът, в който могат да се направят поправките, изтича днес в 18.00 ч. Светият синод е съгласен с предложенията между първо и второ четене в Закона за вероизповеданията, предстои да изрази писмено становище, каза Цветанов. Освен закона, внесен от трите партии, има проект за промени, внесен от \"Обединени патриоти\". Една от техните идеи е българските граждани да могат да извършват богослужебна дейност само когато са завършили образованието си в България или когато чуждата диплома е призната по специален ред у нас. От БСП също са внесли предложения за промени между първо и второ четене на измененията, с които предлагат и вероизповеданията с под един процент от населението последователи да могат да получават държавна субсидия. Колко точно ще е сумата за малките религиозни общности и кои ще получат средства от държавата ще се определя всяка година със закона за бюджета. Вероизповеданията към които се причисляват над 1 на сто от хората в страната да получават пък по 10 лв. за едно самоопределило се лица, предлагат от левицата. Депутати от \"Обединени патриоти\" също искат изменения, с които да регламентират ясно какво е религиозен екстремизъм и радикална идеология на религиозна основа. Патриотите искат за такива да се смятат проповеди, текстове и обръщения, при които се използват символи или знаци на терористични организации или когато се използва религията, вероизповеданието, храмовете, традициите или обредите за политически цели.", "date": "2018.11.16", "title": "Анонимните дарения и чуждите проповедници ще останат в закона за вероизповеданията (допълнена)"}
{"url": "https://www.dnevnik.bg/zelen/2018/11/16/3347210_spored_neno_dimov_vuzduhut_v_ruse_stava_vse_po-chist/", "text": "Министърът на околната среда и водите Нено Димов обяви, че въздухът в Русе става все по-чист. Думите му идват седмица след  протеста в града , в който се включиха деца, които отидоха на училище с маски за лице. Те се събраха пред главния вход на училище \"Васил Левски\", за да се оплачат от мръсния въздух, който дишат. Протестиращите твърдят, че въздухът вечер мирише на отпадъци. Един от основните замърсители в Русе е френският завод \"Монтюпе\", на който вече няколко пъти са наложени санкции заради замърсяване. През уикенда пък се проведе нов протест за по-чист въздух. Тогава се стигна до блокиране на граничния пункт Дунав мост. Според Димов обаче в града има постоянен мониторинг за чистотата на въздуха. Данните от станциите не отчитали превишение на атмосферни замърсители като серен оксид, озон, въглероден оксид и др. От 2013 до 2017 г. имало и значително намаляване на фините прахови частици. \"Инсталирали сме апаратура, която отчита миризмите в града. Пробите вече са в Холандия и чакаме резултати\", каза още Димов.", "date": "2018.11.16", "title": "Според Нено Димов въздухът в Русе става все по-чист"}
{"url": "https://www.dnevnik.bg/sport/2018/11/16/3347217_roma_shte_osiguri_150_hil_evro_za_postradal/", "text": "Рома\" ще направи дарение за привърженик на \"Ливърпул\", пострадал при нападение край \"Анфийлд\" през април. Италианският клуб съобщи, че ще осигури 150 хил. евро, които ще бъдат насочени за медицински разходи и за рехабилитацията на запалянкото. Ирландецът Шон Кокс, който е на 53 години, получи мозъчна травма при инцидента преди първия мач от полуфинала в Шампионската лига между двата отбора. От \"Рома\" уточниха, че клубът ще дари 100 хил. евро, а останалата част ще са лично дарение от президента на клуба Джим Палота. Освен това \"вълците\" ще съдействат на съпругата на Кокс - Мартина, при бъдещи инициативи за набиране на средства. \"Станалото с Шон Кокс никога не трябва да сполита никой човек, отишъл на футболен мач. Мислите ни днес, така както е от първия ден, са насочени към Шон, Мартина и цялото им семейство. Всички се надяваме Шон да се възстанови напълно\", каза Палота в сайта на \"Рома\".", "date": "2018.11.16", "title": "\"Рома\" ще осигури 150 хил. евро за пострадал привърженик на \"Ливърпул\""}
{"url": "https://www.dnevnik.bg/politika/2018/11/16/3347167_evropeiskite_nacionalisti_i_lyo_pen_pripoznavat_za/", "text": "Движението за Европа на нациите и свободата припознава за партньор партията на Веселин Марешки \"Воля\", но не и трите \"патриотични\" формации - ВМРО, НФСБ и \"Атака\". Това се разбра от думите на лидера на френската крайна десница \"Национален сбор\" Марин льо Пен, която бе в София днес. Двамата с  Марешки дадоха пресконференция в парламента , която продължи повече от час и половина. \"Срещали сме се с представители на тези партии. Защо сме на една маса днес с г-н Марешки? Защото нашите проучвания показват, че \"Воля\" е движение, което споделя нашите ценности и с което имаме най-общи цели. Аз не съм тук, за да коментирам вътрешнополитически въпроси. Ние дойдохме тук, за да изразим подкрепа за \"Воля\", обяви Марин льо Пен в отговори на въпроси на журналисти. Тя се обърна към депутатите от партията на Марешки с думите: \"Френските патриоти ви подкрепят със сърце и душа в борбата ви в България. Това е борба за вашата родина - за хората и нациите\". \"Българските граждани чрез \"Воля\" ще могат да участват в спасяването на Европа. Промените, които в момента са в ход, приличат на падането на Берлинската стена. Тогава отхвърлихме тоталитарните режими, сега трябва да се освободим от диктата на Брюксел\", обяви Веселин Марешки. Според него сега започвал ренесанс на българския патриотизъм. И двамата се обединиха около идеята, че моделът на Европейския съюз (ЕС) е изчерпан и непривлекателен и трябва да се върви към \"освобождаване на Европа\" и създаване на алианс на нациите, в който държавите да са свободни, но не обясниха какви точно мерки предлагат да се предприемат. От изказванията им се разбра, че критикуват икономическите санкции на ЕС към Русия.", "date": "2018.11.16", "title": "Европейските националисти и Льо Пен припознават за партньор Марешки, но не и българските \"патриоти\""}
{"url": "https://www.dnevnik.bg/zelen/2018/11/16/3347145_traina_e_tendenciiata_kum_narastvane_na_ekodelata_v/", "text": "Върховният административен съд (ВАС) разглежда годишно около 150 дела в областта на опазването на околната среда, като трайната тенденция показва нарастването им в последните 5 години. Това заяви председателят на върховната съдебна инстанция Георги Чолаков в откриваща реч на двудневна среща на Европейския форум на съдиите по екологично право. Към делата спада и специалната уредба в областта на опазване на водите, третиране на отпадъците, защита на почвите, оценка на екологичното въздействие и др., обясни Чолаков. Информирането на обществото също е важна част от правораздаването. \"Отчитайки факта, че по данни на Световния фонд за дивата природа България е сред трите държави с най-богато биоразнообразие в Европейския съюз, може би някак закономерно е днешната конференция да се проведе именно тук. Още по-оправдано е вашето присъствие тук предвид факта, че нивата на замърсяване на въздуха в България са изключително високи - проблем, който за жалост е познат в почти всички европейски държави\", каза още председателят на ВАС.  По думите му значимостта на форума, както и необходимостта от цялостна и прогресивна стратегия за развитие на околната среда в рамките на ЕС може да се обясни и чрез известените данни. \"Европейската промишленост допринася за замърсяването на въздуха чрез отделянето на 25% от световните емисии на летливи органични съединения. Тя консумира 53% от използваната вода и е източник на 7% от всички фосфати и 10% от всички нитрати, изхвърляни във водата. На промишлената дейност се падат 29% от отделените отпадъци. Промишлената дейност в Европа има своя дял във факторите, водещи до климатични промени. Европейската промишленост допринася за разрушаването на озоновия слой чрез отделянето на 36% от световните емисии на т.нар. фреони. Според данни на Европейската агенция за околната среда през 2015 г. почти половин милион души са починали в резултат на силно излагане на фини прахови частици, озон и азотен диоксид. Навсякъде по света 9 от всеки 10 души живея в райони със силно замърсен въздух, в резултат на което всяка година умират около 7 млн. души\", каза Чолаков. Европейският форум на съдиите по екологично право е международна съдийска асоциация, учредена в Париж през 2004 г. Целта ѝ е да насърчава прилагането на националното, европейското и международното законодателство в областта на околната среда, като допринася за обучението на съдиите и чрез обмен на съдебни решения и споделяне на опит. В следващите два дни съдии от цяла Европа, както и извън нея – например Индия и Австралия – ще обсъждат своята практика и предизвикателства.", "date": "2018.11.16", "title": "Георги Чолаков: Трайна е тенденцията към нарастване на екоделата в България"}
{"url": "https://www.dnevnik.bg/sport/2018/11/16/3347123_avantjurata_na_karmelo_antuni_s_hjustun_prikljuchi/", "text": "Авантюрата на Кармело Антъни с \"Хюстън рокетс\"  приключи само три месеца след като 34-годишният баскетболист се присъедини към отбора. Клубът от Тексас потвърди, че трикратният олимпийски шампион е изиграл последния си мач за \"ракетите\". На 13 август Антъни подписа едногодишен договор с \"Хюстън\" срещу минималните за ветеран 2.4 милиона долара. Той изигра само десет мача, в които записа средно по 29.4 минути, 13.4 точки и 5.4 борби при 40% стрелба от игра, включително 33% от зоната за три точки. Антъни, който започваше мачовете извън стартовата петица, така и не успя да се впише в системата на Майк Д'Антъни. Десеткратният участник в Мача на звездите е напуснал отбора в петък, след като е бил информиран, че повече няма да е съществена част от плановете на треньорското ръководство. \"След доста обсъждания решихме да се разделим с Кармело. В момента работим по решение на въпроса\", заяви генералният мениджър на \"Хюстън\" Дарил Мори. \"Кармело имаше прекрасно отношение през цялото време, в което беше в клуба. Той прие всяка роля, която треньорът му даде. Това, което очаквахме с привличането на Кармело, обаче не се материализира и затова решихме, че е най-добре да продължим по различен път. Всяко друго решение щеше да е несправедливо към него\", добави Мори. \"Хюстън\" няма намерение да освобождава веднага Антъни, а ще опита да направи размяна, пише ESPN. Тъй като подписа с \"ракетите\" като свободен агент, той не може да бъде трансфериран преди 14 декември. Това ще даде на клуба близо месец, в който да проучи пазара. \"През лятото опитахме да направим хоумрън (с привличането на Кармело), но не се получи. Той опита всичко, което можеше. Кармело беше страхотен през цялото си време тук, но по някаква причина нещата просто не сработиха. Искам да му благодаря за големия професионализъм\", заяви Д'Антъни.", "date": "2018.11.16", "title": "Авантюрата на Кармело Антъни с \"Хюстън\" приключи скоростно"}
{"url": "https://www.dnevnik.bg/biznes/2018/11/16/3347175_pazarut_na_naemi_v_bulgariia_triabva_da_se/", "text": "Пазарът на наемите в България трябва да се регулира чрез специфично законодателство, за да се развива. Сега много собственици на жилища, купени с инвестиционна цел, предпочитат да не ги дават под наем заради потенциални проблеми с наемателите. Това води до намаляване броя на жилищата на наемния пазар и съответно повишение на цените. Това коментираха участници в конференция, посветена на жилищата, която организира Националното сдружение \"Недвижими имоти\" (НСНИ). Наемният пазар има нужда от специфично законодателство, а в момента се базира единствено на Закона за задълженията и договорите, при което правата на наемателите не са гарантирани, а собствениците накрая може да се окажат с натрупани неплатени сметки или да заварят жилището си в тежко състояние, обясни Милчо Бенов, представител на Habitat for Humanity за България. Добромир Ганев от НСНИ допълни, че поради липсата на законодателство в този сегмент на пазара на практика липсва коректна информация за цените на наемите. Според него възможно решение е задължението и за двете страни при такива договори да ги регистрират. По данни на Националния статистически институт по-малко от 5% от жилищния фонд в страната се отдава под наем. Въпреки това високите цени на наемите говорят за ограничено предлагане, констатира в свой доклад от 2017 г. българското представителство на Световната банка. В документа се посочват няколко причини, поради които жилища стоят празни, вместо да се дават под наем - липсата на законодателство, което да позволи извеждането на наемателя от жилището, ако той нарушава договора си, невъзможност да се осигури изпълнение на подписаните договори за наем по съдебен ред, опасения на собствениците, че наемателите лошо ще поддържат жилището, както и това, че върху доходите от наеми се дължи данък от 10%. В същото време по данни на банката за 42% от домакинствата с един член и за 31% от наемателите пазарните цени на жилищата в България са непосилни. Това е и причината една трета от младите хора да живеят с родителите си. Според някои специалисти част от проблемите на пазара на наеми в България вероятно идват от включването на все повече имоти в платформата за краткосрочно отдаване airbnb. Борис Павлов, изп. директор на Flat manager, компания, която управлява такива имоти, обаче обясни, че през последната година рязко са забавя ръстът в броя на жилищата, които се отдават под наем на този принцип. Освен това посочи, че има хора, които в повечето време от годината работят в чужбина, но когата се върнат, имат нужда от имота си и затова дългосрочното отдаване под наем не е опция за тях. Освен това непрекъснато спадат и цените, които могат да получат наемодателите от краткосрочно отдаване, заради засилената конкуренция, която притиска цените надолу.", "date": "2018.11.16", "title": "Пазарът на наемите в България трябва да се регламентира, смятат експерти"}
{"url": "https://www.dnevnik.bg/politika/2018/11/16/3347246_upravliavashtite_predlagat_premahvane_na_nomera_na/", "text": "Отпадане на номерата пред партиите, коалициите и инициативните комитети в интегралната бюлетина предлагат управляващите формации ГЕРБ и \"Обединени патриоти\". Целта е да се избегне т.нар. феномен 15/15, при който гласоподавателите погрешка дават преференция на кандидатите за депутати, евродепутати и общински съветници, чиито номера в листите съвпадат с номера на формацията. Предложенията за промени в Изборния кодекс са внесени в парламента днес от председателя на правната комисия в парламента Данаил Кирилов от ГЕРБ и депутатите от \"Обединени патриоти\" Христиан Митев, Емил Димитров и Искрен Веселинов. Централната избирателна комисия (ЦИК) ще продължи да тегли жребий, но чрез него само ще се определя начинът, по който са подредени партиите, коалициите и инициативните комитети в бюлетината. Машинният и електронният вот се отлагат  Въвеждането на машинно гласуване във всички секции, което трябваше да е факт за изборите за евродепутати следващата пролет, отново да се отложи, предлагат депутатите от ГЕРБ и \"Обединени патриоти\". Предвижда се Централната избирателна комисия да продължи да определя секциите, в които да има машини за гласуване, като броят им трябва да бъде не по-малко от 1000. Резултатите от гласуването ще се сумират с резултатите от хартиения вот. Машинно гласуване обаче няма да се провежда в секциите с по-малко от 300 избиратели, в чужбина, в лечебните заведения, домовете за стари хора и на корабите с български флаг, предвиждат още внесените днес поправки в Изборния кодекс. Мотив са трудностите в логистичното осигуряване. Машинното гласуване трябваше да бъде въведено във всички секции за предсрочните парламентарни избори м.г. и резултатите от него да се отчитат като действителни, но заради кратките срокове  никой не успя да изпълни обществената поръчка за осигуряване на машини . Възможност за  електронно дистанционно гласуване трябваше да има на изборите за евродепутати през 2019 г. , но резултатите от него можеше да се зачитат само ако при планираните симулации е нямало проблеми. С предложените поправки тези текстове се заличават, т.е. и въвеждането на електронното гласуване се отлага. Държавата ще изработва машините  Предложенията предвиждат само държавното дружество \"Информационно обслужване\" да изработва специализираните устройства за машинно гласуване. При необходимост то ще може да ползва други специализирани изпълнители. Миналата година Централната избирателна комисия поиска от Министерството на финансите около 50 млн. лева, за да закупи машини за гласуване, тъй като нямало от къде да се наемат. Пари обаче не бяха осигурени. В мотивите си депутатите от управляващите партии посочват, че е необходимо време и организация дружеството да изработи специализирани устройства за гласуване във всички секции.", "date": "2018.11.16", "title": "Управляващите предлагат премахване на номерата на партиите в бюлетината (допълнена)"}
{"url": "https://www.dnevnik.bg/razvlechenie/2018/11/16/3347258_na_turg_kartina_na_deivid_hokni_postavi_nov_rekord_za/", "text": "Известната картина на 81-годишния британски художник Дейвид Хокни бе продадена на търг в аукционната къща \"Кристис\" в Ню Йорк за над 90 млн. долара, с което постави рекорд за продажба на творба на жив автор, писаха световните медии. Прогнозите бяха, че \"Портет на един артист (басейн с две фигури)\" ще достигне 80 млн. долара. Картината се продаде за 10 минути, след като мина цената от 70 млн. долара и съдбата й се реши в битка между двама кандидати за нея, които наддаваха по телефон. Търгът постави нов рекорд, който досега се държеше от американския творец Джеф Кунс. През 2013 г. негова фигура \"Балонено куче\" бе продадена за над 58 млн. долара. Преди седмица, запитан за вълнението около предстоящия търг, Хокни отговори пред \"Ройтерс\": \"Игнорирам го... Имам суетата на артист, искам творбите ми да се виждат, но без да е нужно аз да бъда виждан.\" Творбата на Хокни е рисувана през 1972 г. и една от най-разпознаваемите картини на художника от Йоркшир. Той я прави непосредствено преди своя изложба в Ню Йорк същата година и в нея е вдъхновен от две снимки, сред които е и кадър на бившия му партньор.", "date": "2018.11.16", "title": "След търг Дейвид Хокни стана най-скъпо продаваният жив художник"}
{"url": "https://www.dnevnik.bg/ot_vas/novini_ot_vas/2018/11/16/3346934_da_pogovorim_za_turciia/", "text": "Република Турция е държава, чиято територия е почти изцяло разположена в Азия (97%), а останалите 3% – на Балканския полуостров в Югоизточна Европа, но повече от 20% от населението ѝ живее на Балканския полуостров. Площта ѝ е 783 562 km², Населението - 75 627 384 (декември 2012).", "date": "2018.11.16", "title": "Да поговорим за Турция"}
{"url": "https://www.dnevnik.bg/sport/2018/11/16/3347270_junaited_otchete_spad_na_prihodite_za_trimesechieto_no/", "text": "Манчестър юнайтед\" е регистрирал приходи от 135 милиона паунда за първата четвърт от настоящата финансова година, съобщи клубът. Това е с 6.1 процента по-малко от резултатите през 2017 г. Повече от половината от тези приходи (75.9 милиона) са от търговски сделки. Отстъплението по този показател е 4.6 милиона паунда (5.7%). Приходите от спонсорски договори за този период възлизат на 49.6 милиона паунда, но се отчита и спад от 6.8%. От \"Юнайтед\" обясняват това с по-късото лятно турне, което беше направено през 2018 г. За тримесечния период до 30 септември \"червените дяволи\" отчитат финансови резултати преди изплащането на лихви, данъци и амортизация (EBITDA) от 29.4 милиона паунда. Оперативната печалба за този период е 13.9 милиона, което пък е с 22.3 процента по-малко от същия период преди година. От клуба не са притеснени за дългосрочната си стратегия заради двата големи договора, които успяха да подпишат през лятото. \"Юнайтед\" си осигури  партньорство с \"Колер\"  и True Religion, както и преподписа с Canon и Deezer. \"Червените дяволи\" са увеличили с 4.9% приходите си от телевизионни права (42.8 милиона паунда). Забелязва се обаче спад на приходите от билети и продажби по време на мачовете с 27.2% - 16.3 милиона паунда. Това се дължи на два домакински мача по-малко, които са изиграни в сравнение с 2017 г. \"Нашата финансова сила ще ни позволи и занапред да привличаме топ играчи и да инвестираме в нашата академия. \"Юнайтед\" държи да преследва успехи на игрището, каквито нашите фенове очакват\", каза в обръщение вицепрезидентът Ед Уудуърд. Прогнозите за финансовата година обаче остават добри. Клубът  очаква да заработи между 615 и 630 милиона паунда през 2019 г . През миналата година приходите на 20-кратните шампиони на Англия достигнаха  рекордните 590 милиона паунда .", "date": "2018.11.16", "title": "\"Юнайтед\" отчете спад на приходите за тримесечието, но очаква рекордни резултати"}
{"url": "https://www.dnevnik.bg/bulgaria/2018/11/16/3347236_za_pravoto_na_vuzduh_i_jivot_-_30_godini_ot_protestite/", "text": "В Държавна агенция Архиви\" е представена интересна изложба за събития отпреди 30 години, която свидетелства, че гражданското съзнание в България все пак се е проявявало винаги. Изложбата, която ще продължи до 20 ноември, е посветена на протестите срещу обгазяването на Русе от химическия комбинат \"Верахим\" в Гюргево. Тя е резултат от сътрудничеството между Държавна агенция \"Архиви\", Министерството на околната среда и водите и дружество \"Елиас Канети\"-Русе за отбелязване на 30-годишнината от събитията. На същата тема бе посветена и проведената след откриването на изложбата кръгла маса в агенция \"Архиви\" . Участниците видяха \"софийската премиера\" на документалния филм \"30 години по-късно\", своеобразен поглед към екопротестите на русенци 1987–1989 г. и анализ на събитията по-късно. Във филма са използвани спомени, мнения и оценки на участници в научния семинар \"Зараждане на гражданското общество в България (1987–1989)\", проведен на 27 април 2018 г. Историци и архивисти, сред които доц. Михаил Груев, директор на ДА \"Архиви\", проф. Любомир Онянов, д-р Валери Кацунов, завеждащ научния архив на БАН, проф. Искра Баева и др. анализираха събитията от края на 1988 и началото на 1999 г. Беше направен преглед на реакциите на хората при първите обгазявания на Русе още през 1982 г., първата гражданска демонстрация на 28 септември 1987 г. и създаването на Движението за самозащита на Русе; заснемането на филма \"Дишай\" на Юри Жиров и съдбата на екипа след това; демонстрацията на майките с количките на 10 февруари 1988 г.; създаването на Обществения комитет за екологична защита на 8 март 1988 г. в Дома на киното в София... Всички тези събития, известни като Русенския случай, бяха определени на дискусията като емблематично начало на осъзнато гражданско движение за защита на естествените права на хората и преди всичко на основното човешко право – правото на живот. Материалите от двете кръгли маси – в Русе и в София – ще бъдат публикувани в отделен научно-документален сборник, посветен на 30-годишнината от промените в България.", "date": "2018.11.16", "title": "За правото на въздух и живот - 30 години от протестите срещу обгазяването на Русе"}
{"url": "https://www.dnevnik.bg/sviat/2018/11/16/3347280_zaev_poiska_ot_ungariia_da_obiasni_dali_gruevski_e_bil/", "text": "Македонският премиер Зоран Заев отправи призив към унгарското правителство да обясни дали предшественикът му Никола Груевски е напуснал доброволно, или е бил отвлечен, предаде сайтът НОВА ТВ. На пресконференция Заев коментира бягството на Груевски от Македония. Бившият премиер, който не се яви в съд в Скопие, за да изпълни присъдата си от 2 г. затвор,  съобщи в началото на седмицата , че е в Унгария и е поискал политическо убежище. Кабинетът на премиера Виктор Орбан, чиято партия имаше близки отношения с предишните власти, потвърди новината. Маршрутът на Груевски от напускането на Македония до пристигането в Будапеща все още не е бил официално оповестяван. Вътрешното министерство обаче потвърди, че той е излязъл от страната с унгарски дипломатически автомобил, а черногорската полиция каза, че е влязъл в страната от Албания и е напуснал същия ден. \"Публично поставям въпроса: доброволно ли е напуснал Груевски Македония, преди да бъде издадено потвърждението за присъдата, или може би е бил отвлечен\", попита Заев. Унгарските власти отказват да коментират текущи процедури по предоставяне на убежище.", "date": "2018.11.16", "title": "Заев поиска от Унгария да обясни дали Груевски е бил отвлечен"}
{"url": "https://www.dnevnik.bg/sviat/2018/11/16/3347291_mark_zukurburg_ne_znael_che_piarite_mu_napadat_djordj/", "text": "Създателят на \"Фейсбук\" Марк Зукърбърг се оправда, че не е знаел, че наетата от компанията му консултантска фирма е защитавала репутацията му, нападайки милиардера  Джордж Сорос . \"Вижте, за това разбрах от статията на \"Ню Йорк таймс\", каза той в конферентен разговор с репортери, цитиран от в. \"Гардиън\". \"Веднага щом научих, говорих с екипа и вече не работим с тази фирма\". Той повтори и посланието на пиар компанията, което гласи, че Сорос е дърпал конците на организации с идеална цел, критикували \"Фейсбук\". \"Основното е, че намерението е било не да нападаме индивида, а да демонстрираме, че група, представяла се за спонтанно събрани протестиращи, всъщност е била финансирана и не е била спонтанна\", каза Зукърбърг. \"Много уважавам Джордж Сорос\". Оправданията му идват след  разследване на в. \"Ню Йорк таймс\" , позовало се на разговори с над 50 души, което разкрива как \"Фейсбук\" не е успяла да се справи с чуждата намеса в изборите и речта на омразата. Сред разкритията бе, че социалната мрежа е наела републиканската пиар фирма Definers Public Affairs, която започва да атакува критиците на \"Фейсбук\", описвайки ги като марионетки на Сорос.", "date": "2018.11.16", "title": "Марк Зукърбърг не знаел, че пиарите му нападат Джордж Сорос"}
{"url": "https://www.dnevnik.bg/bulgaria/2018/11/16/3347306_prokuraturata_svetkavichno_protestira_osvobojdavaneto/", "text": "Специализираната прокуратура протестира незабавно  определението на Специализирания наказателен съд , с което днес мерките за неотклонение на подсъдимите за корупция Десислава Иванчева и Биляна Петрова бяха изменени в по-леки - \"домашен арест\". Освен протест, прокуратурата внесе в съда и искане да се спре предварителното изпълнение на смекчената мярка на Иванчева и Петрова до произнасяне на въззивната съдебна инстанция. Това искане е направено \"с оглед предотвратяване на възможността подсъдимите да се укрият и да извършат ново престъпление\", се казва в съобщението на Специализираната прокуратура. От съобщението се разбира, че прокуратурата и съдът четат различно експертизите, представени от вещите лица за здравословното състояние на двете подсъдими. В протеста прокурорите изразяват категорично несъгласие с извода на съда за влошено здравословно състояние на двете подсъдими. Становището на прокуратурата се основава изцяло на заключенията на представените и приети по делото съдебно-медицински експертизи. В експертизата за здравословното състояние на Биляна Петрова дори било посочено, че към настоящия момент то е подобрено, в сравнение с предходното изследване, имало и конкретни показатели в тази посока, смята прокуратурата. В експертизата за състоянието на Десислава Иванчева пък се сочи, че в момента не се наблюдава обостряне на здравословни проблеми, които да налагат оперативна или друга спешна интервенция, или хоспитализиране или промяна в прилагането й до момента лечение, заявява специализираната прокуратура.", "date": "2018.11.16", "title": "Прокуратурата светкавично протестира освобождаването на Иванчева и Петрова под домашен арест"}
{"url": "https://www.dnevnik.bg/sport/2018/11/16/3347304_barselona_i_naiki_predstaviha_netradicionna_flanelka/", "text": "Барселона\" и \"Найки\" отбелязаха 20-годишнината от съвместната си работа с интересен ход. Компанията представи нетрадиционна фланелка, посветена на случая, съобщава \"Марка\". Тениската е в цветовете на клуба - синьо и червено, но е с необичайни шарки. Обяснението е, че тя съчетава в себе си всички модели на екипите, които играчите на \"Барселона\" са ползвали в тези 20 години. Фланелката ще бъде пусната в продажба на 21 ноември. Тя обаче е насочена само към запалянковците и няма да се използва в официални мачове.  Преди две години  каталунците подновиха партньорството си с \"Найки\" до 2028 г . През 2014 г. компанията за спортни стоки и ръководството на клуба също привлякоха вниманието с дизайн на фланелка, но тогава ставаше въпрос за официалните екипи. Първоначално  запалянковците реагираха остро на идеята за първи път в историята на клуба райето на фланелките да е хоризонтално, а не вертикално .", "date": "2018.11.16", "title": "\"Барселона\" и \"Найки\" представиха нетрадиционна фланелка по случай юбилей"}
{"url": "https://www.dnevnik.bg/evropa/2018/11/16/3347322_zabranite_za_dizelovi_koli_sa_ravnosilni_na/", "text": "Забраните за движение на прекалено замърсяващи дизелови автомобили, по-специално по автомагистралите, са равносилни на саморазрушение на германския просперитет. Това заявява германският министър на транспорта Андреас Шойер днес в публикация във в. \"Билд\", цитирана от \"Франс прес\". Предупреждението му е отправено ден след като беше издадена съдебна забрана за движение на такива коли по част от автомагистрала А-40, която е една от главните в западната част на страната. \"Подобно решение застрашава мобилността на стотици хиляди граждани, никой не разбира този саморазрушителен дебат\", изтъкна германският министър консерватор на страниците на \"Билд\". Негов говорител уточни, че подобни съдебни решения ще лишат страната от просперитет. \"Мобилността е в основата на нашия просперитет, на нашия растеж, тази мярка е саморазрушителна\", допълни той. Според съдебното решение от юли част от автомагистрала А-40 ще бъде забранена за стари дизелови коли (Евро 4, а след това и Евро 5). Този участък прекосява град Есен и всеки ден по него преминават близо 100 хил. автомобила според данни на медиите. Под натиска на природозащитни организации, които сезираха местни съдилища, редица германски градове са принудени да ограничат присъствието на стари дизелови автомобили на своята територия. Такъв е случаят с  Берлин ,  Майнц , Щутгарт,  Хамбург , Кьолн и Бон. Почти всички германски политици се борят срещу тези антидизелови забрани, от които са обезпокоени както автомобилостроителите, така и автомобилистите. Правителството иска да задължи автомобилостроителите да поемат на своя сметка обновяването на замърсяващите коли, за да бъдат приведени към нормите. Автомобилният сектор е един от двигателите на германската икономика и дава работа на около 800 хил. души. /БТА", "date": "2018.11.16", "title": "Забраните за дизелови коли са равносилни на саморазрушение, каза германски министър"}
{"url": "https://www.dnevnik.bg/sport/2018/11/16/3347332_snimka_na_denia_keni_dalglish_poluchi_ricarsko_zvanie/", "text": "Легендарният футболист и мениджър на \"Ливърпул\"  , след като беше награден на специална церемония в Бъкингамския дворец. Той спечели осем титли като футболист и мениджър с \"Ливърпул\" и три пъти триумфира с Купата на европейските шампиони (Шампионската лига).   беше в тима и по време на двете трагедии, белязали историята на \"Ливърпул\" – \"Хейзел\" 1985 и \"Хилзбъро\" 1989 г. Шотландецът получава рицарско звание за спортните си постижения, както и за благотворителната си дейност.", "date": "2018.11.16", "title": "Снимка на деня: Кени Далглиш получи рицарско звание"}
{"url": "https://www.dnevnik.bg/sviat/2018/11/16/3347073_kitai_poiska_inspekcii_v_redica_hoteli_sled_klip_s/", "text": "Китайското министерство на туризма поиска от властите в Пекин, Шанхай и три китайски провинции да разследват проблема с почистването на стаи в 14 големи хотела, след като видео от скрита камера показа, че служителите използват неприемливи начини за почистване, включително ползват мръсни кърпи, за да почистват чаши, предаде \"Асошиейтед прес\", цитирана от БТА. Няколко хотела, сред които \"Шангри-Ла\" (Shangri-La), \"Шератон\" (Sheraton) и \"Уолдорф Астория\" (Waldorf Astoria), се извиниха след видео на блогър, пуснато онлайн по-рано тази седмица. На няколко видеоклипа се вижда как служителите в баните бършат мивки, чаши за кафе и вода с една и съща кърпа. Показва се как в един от хотелите (\"Уолдорф Астория\" в Шанхай) чашите и мивката се чистят с една и съща гъба, която след това се ползва и за тоалетната. В хотел \"Булгари\" в Шанхай работник използва многократно предмет, изваден от кошче за боклук, друг мие чаши с шампоан. Хотел \"Пънинсюлър\" (Peninsular) в Пекин обяви днес, че градски инспектори са проверили чашите и са установили, че са по-чисти от изискванията. \"Парк Хаят\" (Park Hyatt) в Пекин определи показаното във видеото като изолиран случай. Според \"Блумбърг\" клипове с камериерки, които не си вършат добре работата в луксозни потели в Китай, се появяват често - не достигат работници, заплащането е ниско и работодателите трудно оказват натиск за спазване на правилата.", "date": "2018.11.16", "title": "Китай поиска инспекции в редица хотели след клип с неприемливо почистване (видео)"}
{"url": "https://www.dnevnik.bg/sport/2018/11/16/3347367_zverev_i_djokovich_dopulniha_polufinalite_v_london/", "text": "Поставеният под №3 Александър Зверев победи Джон Иснър със 7:6 (5), 6:3 и се класира за полуфиналите на заключителния турнир на АТП в Лондон. Успехът на германеца осигури на световния №1 Новак Джокович първото място в група \"Гуга Куертен\". Тази вечер от 22.00 часа носителят на 14 титли от Големия шлем среща Марин Чилич в последния двубой от груповата фаза на турнира. Мачът е без значение за крайното класиране, тъй като сърбинът не може да бъде изместен от първата позиция заради победата си в директния мач със Зверев. В полуфиналите в събота Джокович ще се изправи срещу Кевин Андерсън, с когото бяха съперници във финала на тазгодишния \"Уимбълдън\". Зверев ще се изправи срещу победителя от група \"Лейтън Хюит\" и носител на рекордните шест титли от финалите на АТП Роджър Федерер. Германецът за пръв път се класира за полуфиналите в Лондон. Той дебютира в турнира през 2017 г., когато отпадна в груповата фаза след една победа и две загуби. Андерсън пък стигна до финалната четворка още при първото си участие в надпреварата. Федерер се класира за полуфиналите за 15-и път от 16 участия. Той не е успявал да стигне до финала само в четири от тези случаи. Джокович, който преследва шеста титла в турнира, с която да изравни рекорда на Федерер, ще е част от финалната четворка за осми път от 11 участия. Той има шест победи в досегашните си седем полуфинала. Двубоят между Зверев и Иснър беше много равностоен, въпреки че продължи само 81 минути. Срещата очаквано премина при тотална доминация на сервиращите, като за 21 гейма имаше едва две възможности за пробив. Единственият шанс в първия сет се откри пред Иснър. Той дойде при 6:5 за американеца и беше с цената на сетбол. Зверев обаче веднага го неутрализира с директна точка от сервис. В последвалия тайбрек резултатът отново се движеше точка за точка и без минипробиви. Зверев пръв стигна до сетбол при 6:5. Той беше при сервис на Иснър, който до този момент беше безупречен от начален удар, но в този момент допусна непредизвикана грешка от форхенд и сдаде сета. Във втората част ситуацията на корта не се промени. Двамата печелеха лесно и бързо сервис геймовете си до 4:3 за Зверев. В осмия гейм Иснър поведе с 30:0 и изглеждаше, че серията на сервиращите ще продължи. Зверев обаче обърна резултата с три поредни точки и стигна до първия си и последен шанс за пробив в мача. Той обаче се оказа напълно достатъчен, тъй като германецът го реализира и след това приключи двубоя със скоростен сервис гейм. Световният №5 завърши мача с цели 18 аса и впечатляващите 75% вкаран първи сервис. Иснър пласира десет директни точки от сервис и вкара 62% от първите си начални удари. Американецът направи повече уинъри от съперника - 26 срещу 25, но допусна значително повече непредизвикани грешки - 25 срещу 10. Той приключва турнира с три загуби от три мача, като единствен не успя да спечели мач в Лондон.", "date": "2018.11.16", "title": "Зверев и Джокович допълниха полуфиналите в Лондон"}
{"url": "https://www.dnevnik.bg/bulgaria/2018/11/16/3347369_iskaneto_za_konfiskaciia_na_imushtestvo_za_blizo_24/", "text": "Антикорупционната комисия (КПКОНПИ) е внесла в съда иск за конфискуване на имущество за близо 2.4 млн. лева от министъра на енергетиката в първия кабинет \"Борисов\" и кандидат за президент от Реформаторския блок през 2016 г. Трайчо Трайков, съобщи  news.lex.bg. Проверката на имуществото на Трайков започна в началото на 2017 г., след като той беше обвинен в безстопанственост по делото за продажбата на държавния дял в ЕВН на занижени цени. В този процес обвинението е връщано няколко пъти от различни съдилища, за последно през октомври  беше внесено в спецсъда  и се очаква насрочване на разпоредително заседание. Преди това, в края на септември по искане на комисията   съдът запорира имущество на Трайков,  който сега е общински съветник в София. Нейна проверка, започнала в началото на 2017 г., установила несъответствие от 2.4 млн. лв. в доходите на Трайков за 10-годишен период. На Трайков бяха дадени три месеца да даде доказателства за произхода на средствата. Още тогава той отговори, че няма как физически да спази срока, защото това означава за 12 години назад да опише живота си и да приложи документи - от банкови извлечения през договори и пътувания. По думите на Трайков комисията е  описвала служебните му пътувания като екскурзии . От КПКОНПИ обясниха днес пред \"Лекс\", че Трайков е дал частични обяснения, но повечето от тях не са приети. Така, внесеният иск за отнемане на имущество, е за 2 372 004,55 лв.", "date": "2018.11.16", "title": "Искането за конфискация на имущество за близо 2.4 млн. лв. от Трайчо Трайков е в съда"}
{"url": "https://www.dnevnik.bg/skorost/2018/11/16/3347365_fotogaleriia_purviiat_vsudehod_na_rols-rois_napravi/", "text": "Първият високопроходим модел на \"Ролс-Ройс\" - \"Кулинан\" направи българската си премиера. Това е първи случай, в който луксозната английска марка представя официално своя кола у нас. Поводът е   на \"Ролс-Ройс\".", "date": "2018.11.16", "title": "Фотогалерия: Първият всъдеход на \"Ролс-Ройс\" направи премиера в България"}
{"url": "https://www.dnevnik.bg/razvlechenie/2018/11/13/3345278_kak_obikalianeto_na_sveta_stava_smisul_na_jivota/", "text": "\"Аз не знам друго нещо, което може да правиш в живота, освен да пътуваш, не се сещам...\", замисля се Борис и поглежда встрани - \"Правенето на кариера не може да ти доставя удоволствие, още по-малко да изкарваш пари, за да се вкопчиш в изплащане на имоти например, това е прах в очите...\" Тъкмо навършил 45 години, Борис Белев прави кратка рекапитулация на живота си, изводът от която е ясен – чувства се истински щастлив: \"Правя това, което обичам – това е най-важното.\" Конструирал е живота си, така че да пътува през половината време от годината. През зимния сезон е ски инструктор в австрийския курорт Лех, вече над 15 години, а през летния прекосява граници. Инвестира всичките си средства, за да посещава най-екзотичните места в света, чието достигане често означава прекосяване и на най-опасните. \"Най-интересните места са най-отдалечени и труднодостъпни\", отсича той. Не си представя да има 20 дни отпуск в годината – една седмица за лятото и една за зимата, и смята, че за да усетиш една държава, трябва да пребиваваш в нея минимум три седмици. Още по-малко си представя да се застои за дълго в родната София. \"Иска ми се да се прибера, но ми минава бързо – усмихва се Боби. За един месец вече ми е писнало.\" И неговият избор си има цена – пътуванията се отразяват и на личния му живот. Прилича на вълк-единак, обсебен от следващата дестинация. Случва се да разделя пътя с приятели от различни държави, както и с туристи с подобно на неговото ДНК, но обикновено е сам. \"Болшинството от хората нямат време. То или имаш време и нямаш пари, или обратното\", повдига рамена. \"Други пък със семейства смятат, че е много сложно занимание.\" Вече е  и всяка приема за въздействаща, защото начинът на пътуване няма нищо общо с масовото разбиране за туризъм – на шезлонг до басейна на някой комплекс. \"Да се настаниш да си починеш не е туризъм, още по-малко в лъскав \"ризорт.\" Луксът навсякъде е един и същ и не ти дава реална представа за мястото, на което се намираш\", твърди Борис. В Ямайка например се запознава със семейство, слязло от круизен кораб и вече сигурно, че джамайканците са много мили хора. \"Но ако влязат навътре в кварталите, там, на истинското място, съвсем няма да ги усетят така. В град Кингстън например има две коренно различни зони – с небостъргачи от едната страна и гето от другата, в което щом се свечери, излизат съмнителни типажи. \"Е, не ме е страх\", казва той. Вече има изработен рефлекс и знае къде как да реагира, а и всяко приключение си струва.  Докато четете този текст, той пътува към Френска Гиана в североизточната част на Южна Америка - защото \"изпадна добра оферта\". Абониран е за няколко интернет портала, които изпращат атрактивни оферти, но за да се възползваш, трябва да имаш готовност да тръгнеш буквално на следващия ден. \"Нужно е да имаш малко повече време – усмихва се и вдига раницата си, за да я покаже – ето това са нещата, с които пътувам Трябва да се бърз и маневрен. Ако слезеш на летището и носиш 50 килограма куфари, ти си жертва – нападат те таксита, не може да мръднеш.\" Дрехите, които взема в раницата си, пере на място и дава за пример Индия, където се грижили за чистия му гардероб срещу 1 долар за целия му престой. \"Рискове има, защото една черна тениска ми я върнаха сива от биене на камък в реката\", смее се. Сега обаче си е взел и хамак, защото ще спи в нещо като хостел – място, на което се ползва кухня, баня, но вместо легло, ще опъне хамака. Най-често отсяда в хостели и ползва платформата Couchsurfing (предпоставят възможност да се спи безплатно в различни домове, докато домакините са в тях). \"Хората посещават такива места, за да обменят информация къде какво да се прави. Ако тръгнеш сам или с организирана екскурзия, няма да разбереш най-интересното.\" Старае се да не повтаря дестинациите, на които е бил. И не се изморява. \"Все пак зависи къде си – понякога може да е изтощаващо. Има пътувания, за които трябва да прекараш 20 часа в автобус, например в т.нар. Chicken bus в Индия. \"Да започнем с това, че ти казват \"елате утре сутрин в 8 часа\". Ти се явяваш тогава, готов на минутата и започваш да чакаш. От околните села всеки носи багажа си – ориз, пилета, козички, колела, мотори, сакове, които се качват на капака и се овързват с въжета. Става 12:00 ч., но автобусът още не е тръгнал. Когато все пак го направи, поема на курс из града да събира още хора. За да провери билетите, кондукторът минава отпред, докъдето стигне, после излиза през прозореца, качва се на покрива и се мушва през задната врата, така че да провери пътниците отзад. Ако трябва да си вземеш багажа, дърпаш въженце, нещо изсвирва и едно момче го хвърля на пътя. Но тъй като ти не може да излезеш, защото е претъпкано с хора, се връщаш назад 2 километра да си го намериш.\" А даже не се определя като Едно от най-силните му преживяване е на остров Сумбава, Индонезия, място със специфична традиция. Местните считат, че там не се умира. Когато някой почине, тялото му се балсамира и то остава в къщата. \"Когато отидеш на гости, те викат, за да ти представят починала баба, чичо, друг...\", разказва Борис. Държат покойниците, докато съберат пари за погребение, защото това е сериозно събитие, продължаващо 10 дни. Когато се стигне до погребение, се кани цялото село, че и околните. В средата на събитието се строи сцена, на която се колят десетки биволи с мачете. Онези места, на които е започнал да се връща, са Филипините и Индонезия. Там има няколко острова, на които местните вече го познават. Взема си бунгало на плажа и сутрин му носят прясна храна, риба. \"Ако видите как растат децата във Филипините – най-най-щастливите деца, които съм виждал. По някои острови нямат компютри и интернет, измислят си игри и са усмихнати по цял ден.\"", "date": "2018.11.16", "title": "Как обикалянето на света става смисъл на живота"}
{"url": "https://www.dnevnik.bg/sviat/2018/11/16/3347168_pojarite_v_kaliforniia_ne_sa_samo_zaradi_klimatichnite/", "text": "С публикация в \"Туитър\" президентът Доналд Тръмп обвини \"изключително слабото управление\" на горските ресурси за пожарите в Калифорния, отнели десетки животи, със стотици в неизвестност. С думите си той отново отхвърли идеята, че проблемът е в климатичните промени. На повърхността коментарът му, който предизвика гневни реакции в Калифорния, изглежда като поредния израз на политиките на администрацията му. Все пак случващото се в горите в Калифорния също е сред причините за опустошителните пожари, обяснява \"Ройтерс\". Всъщност мнозина оспорват факта, че разрасналите се и все по-сухи гори са като огромни кибритени кутии. \"Горите на Калифорния са в опасна точка\", заключи независима надзорна комисия в щата по-рано тази година. Сред препоръките в доклада бе да се увеличи площта за контролирано изгаряне и да се заделят повече средства и да се създадат работни места за по-добро управление на горите. Калифорния вече приема подобни мерки. В миналото Тръмп е обвинявал регулациите за пожари в Калифорния и е предлагал да бъдат премахвани дървета за спиране на пожарите. \"Няма причина за тези огромни, смъртоносни и скъпоструващи горски пожари в Калифорния освен това, че управлението на горите е толкова лошо\", написа президентът. Лошо управление Говорителят на калифорнийския губернатор Джери Браун нарече Тръмп неинформиран човек. Критиците на президента отбелязват, че близо 60 на сто от 33 млн. акра (133 хил. кв. км) гори в Калифорния са под федерален контрол и че климатичните промени стават все по-важен фактор за чести и опустошителни пожари. Засушени райони стават още по-сухи с увеличаващите се температури и това влошава условията, в които има опасност от пожар. Щатската комисия обръща внимание, че лошото управление на горите е \"непосилна тежест\" за Калифорния. Изоставени са практики, използвани от коренните жители, преди европейците да се установят в Калифорния, като периодични пожари, които пречат на сгъстяването на горите. Федералните и щатските ограничения на дърводобива са го намалили със 70% от 80-те години до 2012 г. според доклад на федералната служба за горите. Според агенцията за чист въздух към калифорнийското правителство (California Air Resources Board) горските пожари по-лесно унищожават дърветата в райони, където дърводобивът е забранен. Агенцията казва, че близо половината горски масиви на страната трябва спешно да бъдат възстановени, иначе ще изгарят по-лесно и така ще допринасят за отделянето на парникови газове. От Калифорнийската асоциация за горите, представляваща компании, чиято работа е свързана с управлението на горите, казват, че ако в средата на 19 в. гъстотата в района на националния парк Йосемити е била около 40 дървета на един акър, днес става дума за близо 100 дървета. Освен това редица групи и изследователи казват, че все повече къщи се строят край горите и нуждата от справянето със стихията нараства. Не всички пожари в Калифорния са свързани и с горите - последният в южната част на щата, при който вече загинаха няколко души, започна от храсти по крайбрежието. Мерките Напоследък Калифорния работи за промени, които да позволят повече контролирани изгаряния и увеличаване на дърводобива, включително за продукти от дърво и производство на енергия. Конгресът на САЩ освен това създаде фонд за бедствия, чиято идея е да спре отклоняването на средства от управлението на горите. Губернаторът Браун пък удвои тази година площта, на която може контролирано да се изтънява растителност - сега тя е 500 хил. акра вместо 250 хил. акра. С нов закон се заделят 200 млн. долара годишно за поддръжка на горите и преглед на законите за дърводобива от 70-те г. Според професора от Орегон Джон Бейли, ако дърводобивът за търговски цели се увеличи, това може да намали разходите за намаляване на зависимостта от изкопаеми горива, но може да е само една от възможните мерки.", "date": "2018.11.16", "title": "Пожарите в Калифорния не са само заради климатичните промени"}
{"url": "https://www.dnevnik.bg/tehnologii/2018/11/16/3347380_mernata_edinica_za_kilogram_beshe_promenena_i_veche/", "text": "Мерната единица за килограм беше променена. Това стана по време на Генералната конференция по мерките и теглилките, която се проведе във френския град Версай, съобщи \"Би Би Си\". В срещата участваха учени от 50 държави. От 1889 г. за еталон на мерната единица за килограм се използваше цилиндър от платина и иридий, наричан \"Голямото К\", който се съхранява в близост до Париж. Има и няколко негови реплики, които се намират на различни места по света. Сега въпросният цилиндър ще бъде заменен от научна формула, която ще е базирана на това каква сила оказва електромагнитна вълна в единия край на една везна, в чиито друг край има тежест от един килограм. Така учените могат да определят един килограм или някаква друга тежест според количеството електроенергия, необходима за противодействие на неговата сила. Прецизността на измерването е с точност от 0.000001%. До смяната на мерната единица се стигна, след като учени установили, че чистенето на цилиндъра през годините е променило тежестта му, като се уточнява, че разликата е по-малка от теглото на една човешка мигла. Макар разликата да е толкова малка, тя може да има важни последици, например във фармацевтичната индустрия. По време на конференцията учените са одобрили изменения и при още три други единици - на келвина за температура, ампера за електрически ток и на мола за количество вещество.", "date": "2018.11.16", "title": "Мерната единица за килограм беше променена и вече ще се изчислява с формула"}
{"url": "https://www.dnevnik.bg/sport/2018/11/16/3347340_petur_stoichev_zapochva_ekspediciiata_si_v_antarktida/", "text": "Носителят на рекордните 11 световни купи по плувен маратон Петър Стойчев започва  плувната си експедиция в Антарктида . 42-годишният българин и останалите състезатели от групата отплават днес от бреговете на чилийския град Пунта Аренас. Това ще е първото организирано състезание по плуване в ледените води на Антарктида. Заедно със Стойчев са още 15 плувци от девет държави. В четвъртък те направиха последната си тренировка в Магелановия проток, като плуваха при температура на водата от 7 градуса по Целзий. \"Всичко е наред и сме готови да тръгваме към Антарктида. Имахме няколко срещи с хората от организацията по самото пътуване и капитанът на кораба. В Пунта Аренас срещнах много хора, които знаеха за нашето предстоящо пътуване и пожелаваха успех и спокойни води по целия път\", каза Стойчев преди отплаването, цитиран от БГ НЕС. Водите на Антарктида са единственото място, където българинът все още не е плувал. Целта му е да измине един километър, каквато е основната дисциплина в леденото плуване. \"Ще слезем на почти 2000 километра към Южния полюс. Вече се запознахме с приблизителното място на състезанието по сателитните карти. Тренировката, която направихме на Магелановия проток, беше около 30 минути, но температурата на водата показваше малко под 7 градуса. Студена и много мътна вода, но се надявам на Антарктида условията да бъдат съвсем различни\", обясни Стойчев. \"Там ще бъде кристално чисто, но температурата на водата ще е около минус 0.3-0.4 градуса. Има вариант да спрем на българската база в Антарктида. Ако времето го позволява, капитанът ще влезе в залива, откъдето на лодки ще стигнем до базата на о. Ливингстън. След това продължаваме още две денонощия пътуване по вода. Живи и здрави, на 21 или 22 ноември трябва да стартираме. Здрав съм и много мотивиран да спечеля историческия първи старт на Антарктида. Поздрави на България\", каза още той. Стойчев е най-успешният български плувец при мъжете, като освен рекордьор по световни купи в плувния маратон е световен и европейски шампион по плуване в открити води. Той е и първият човек, преплувал Ла Манша за по-малко от седем часа.", "date": "2018.11.16", "title": "Петър Стойчев започва експедицията си в Антарктида"}
{"url": "https://www.dnevnik.bg/photos/2018/11/16/3347066_fotogaleriia_svetovnite_snimki_na_denia_-_16_noemvri/", "text": "Трафик в Бейрут, Ливан.", "date": "2018.11.16", "title": "Фотогалерия: Световните снимки на деня - 16 ноември 2018 г."}
{"url": "https://www.dnevnik.bg/politika/2018/11/16/3347414_sociolog_nito_protestirashtite_nito_politicite_jelaiat/", "text": "Започналите преди седмица протести в страната не са масови, участниците в тях нямат нагласата, че \"така не може да се живее\", а политиците разбират това и затова не поставят предсрочните избори на дневен ред. Така  управителят на социологическата агенция \"Алфа Рисърч\" Боряна Димитрова коментира пред БНТ политическата ситуация в страната. (бел. ред. Интервюто беше излъчено преди вицепремиерът Валери Симеонов да подаде оставка.) В отговор на въпрос Димитрова уточни, че нито БСП, нито ДПС са си поставили за цел да предизвикат предсрочни избори, въпреки че в политическото говорене на лидерите им такива послания се съдържат. \"Въпреки говоренето, което трябва да е мобилизиращо за електората, поведението не е такова\", каза социологът и добави, че те играят двойна игра. \"Няма реална енергия, ако я имаше, политическите сили щяха да се почувстват длъжни да й отговорят\", добави тя. Според Димитрова протестите обхващат ясни обособени групи със спонтанни ядра по места, но хората, които ги наблюдават по телевизията, не се идентифицират с тях. Едновременно с това тя добави, че \"това не значи, че не може да има политическа стратегия, която да се опре на тях\". Мнението на социолога е, че БСП има ход да улови протеста или да се сдобие с политически съюзник, какъвто протестите могат да създадат. Според нея партията е пред дилема след като спадът на подкрепа за ГЕРБ не се придружава от увеличаване на подкрепата за левицата. Именно в това, по думите й, е основата на конфликта между ГЕРБ и президента Румен Радев. Едновременно с това Димитрова предупреди, че досега ГЕРБ е получавал подкрепа от десни избиратели заради позициите си за евроинтеграцията на България, които може да я оттеглят заради коалицията с Обединените патриоти. ", "date": "2018.11.16", "title": "Социолог: Нито протестиращите, нито политиците желаят предсрочни избори"}
{"url": "https://www.dnevnik.bg/sport/2018/11/16/3347455_vladimir_zografski_preodolia_kvalifikaciite_vuv_visla/", "text": "Българският ски скачач Владимир Зографски се класира девети в квалификациите във Висла, първи кръг за сезона в Световната купа. 25-годишният състезател постигна резултат от 127 метра на голямата шанца в полския град. Зографски получи 125.6 точки, а пред него се наредиха Евгений Климов, Давид Кубацки, Щефан Лейхе, Карл Гайгер Риой Кобаяши, Даниел Хюбер, Анти Алто и Юнширо Кобаяши. Носителят на Световната купа  Камил Стох  се представи слабо като влезе с 48-и резултат. Той все пак се класира за същинската надпревара в неделя. Полякът се приземи на 111 метра и събра 105.7 точки. През 2018 г. българският скачач постигна най-добрия си резултат от близо пет години, когато завърши 21-и в Трьондхайм. Зографски направи силен сезон, преодолявайки 12 пъти квалификациите. На олимпийските игри в Пьонгчанг той  пренаписа историята на българските ски скокове с 14-а позиция на малката шанца. Сезон 2018-19 е 40-и в Световната купа и включва 27 състезания.", "date": "2018.11.16", "title": "Владимир Зографски преодоля квалификациите във Висла с девети резултат"}
{"url": "https://www.dnevnik.bg/bulgaria/2018/11/16/3347383_dulgoto_maichinstvo_mojelo_da_nasurchi_mladi_bulgari/", "text": "Дългият отпуск по майчинство може да насърчи млади българи да се завърнат в страната, смята зам.-министърът на труда и социалната политика Зорница Русинова. Българското законодателство в сферата на труда гарантира доста благоприятни условия, като се започне от най-дългото майчинство. Вместо да спорим с работодателите дали трябва да се намали или не, нека да го използваме като реклама да привлечем млади хора да работят в България, заяви Русинова пред журналисти в Добрич, цитирана от БТА. Зам.-министърът съобщи, че догодина започва инициатива за привличане на млади българи, които живеят предимно в Европа. \"Първо ще насочим вниманието си към младежи с добра квалификация, както и към тези, които учат в европейски университети. В кампанията в партньорство с работодателски организации ще представим не само конкретното работно място с конкретните изисквания, но и в пълнота какъв е животът в България и какво означава човек да работи в страната\", поясни Русинова. По думите й има сектори, в които възнагражденията са сравними с европейските заплати. Има постоянно повишаване на средната работна заплата в страната, така че с общите усилия на министерството, на работодателските организации, общините, двустранните търговско-промишлени палати ще можем да привлечем млади хора да се завърнат в България, каза зам.-министърът. Зорница Русинова участва в среща с бизнеса в Добрич, на която представя възможностите за осигуряване на заетост.", "date": "2018.11.16", "title": "Дългото майчинство можело да насърчи млади българи да се върнат от чужбина"}
