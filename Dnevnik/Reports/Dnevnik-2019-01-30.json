{"url": "https://www.dnevnik.bg/sport/2019/01/30/3383023_lestur_vze_tochka_ot_livurpul_i_napravi_usluga_na_siti/", "text": "Ливърпул\" завърши наравно 1:1 с \"Лестър\" и изпусна златен шанс да поведе убедително в битката за титлата. В среща от 24-ия кръг във Висшата лига мърсисайдци не успяха да победят на своя стадион, като не играха на висота. След 24 кръга \"Ливърпул\" води с пет точки пред \"Манчестър сити\", а можеше да поведе със седем. Садио Мане откри още във втората минута, но в края на първата част Хари Магуайър изравни след груба грешка в защитата на домакините. Резултатът на \"Анфийлд\" дойде само 24 часа след грешната стъпка на шампиона \"Сити\", който  загуби като гост от \"Нюкасъл\" . За пръв път от 7 октомври (0:0 с \"гражданите\") мърсисайдци изгубиха точки на своя стадион. След това \"Ливърпул\" беше в серия от седем поредни победи. Във втори пореден двубой обаче съставът на Юрген Клоп показа колебания. Десет дни след инфарктната победа над  \"Кристъл палас\" с 4:3 , когато тимът взе трите точки с голяма доза късмет, защитата отново имаше проблеми. Атаката също не беше достатъчно ефективна, като за 90 минути \"Ливърпул\" отправи само три точни удара. След кризата с контузии и наказания мениджърът на червените Юрген Клоп беше принуден да заложи на капитана Джордан Хендерсън като десен бранител. В предни позиции мърсисайдци традиционно разчитаха на Мохамед Салах, Садио Мане и Роберто Фирмино. В халфовата линия шанс да играе получи Джердан Шакири. Домакините започнаха отлично и от първата минута се настаниха пред полето на \"лисиците\". Футболистите на Клоп откриха резултата след едва 121 секунди от началото на срещата. Топката се спря в снега и остана удобна за Мане, който нахлу на скорост в наказателното поле и с второто си докосване я прати в мрежата на Шмайхел с плътен изстрел – 1:0. Попадението на сенегалския нападател се оказа най-бързото във Висшата лига на тима от април 2016 г. Тогава Даниел Стъридж вкара срещу \"Нюкасъл\" след 67 секунди. Ранният гол на Мане помогна на \"Ливърпул\" да играе в темпо, което беше удобно за тима. Футболистите на Клоп контролираха топката в над 70% от времето. \"Лестър\" обаче беше добре групиран в своето поле и не оставяше празни пространства за нападателите в червено. След средата на първата част Мохамед Салах се опита да спечели дузпа след контакт с Хари Магуайър от \"Лестър\". Съдията Мартин Аткинсън обаче остави играта да продължи. Малко по-късно имаше спорна ситуация и в наказателното поле на мърсисайдци, когато Хендерсън повали Джеймс Мадисън. В последните 10 минути от полувремето \"Лестър\" успя да пренесе играта в предни позиции и постави домакините под напрежение. В самия край \"лисиците\" изравниха резултата след лоша подредба на \"Ливърпул\" при статично положение. Отбраната в червено не се намеси добре при центриране на Мадисън от свободен удар, Бен Чиуел върна топката обратно в наказателното поле, а там непокритият Магуайър се разписа – 1:1. След почивката \"Лестър\" беше по-агресивният отбор и изненадващо изглеждаше по-добрият тим на терена. Играчите на \"Ливърпул\" грешаха при изнасянето на топката и се пречупваха под натиск. Още в първите 10 минути след паузата \"лисиците\" пропуснаха два добри шанса. Първо Мадисън избра да подава и сгреши, а в 53-ата минута Алисон направи важно спасяване на голлинията. След натиска на гостите обаче \"Ливърпул\" отговори с нахлуване на Наби Кейта в наказателното поле. Той беше повален от защитник на \"Лестър\", но реферът Аткинсън беше категоричен, че дузпа няма. С напредване на времето \"Ливърпул\" нямаше свежи идеи в предни позиции и не поставяше гостите под сериозен натиск. Дори появата на Фабиньо и Адам Лалана не свърши работа, като мърсисайдци трудно влизаха в наказателното поле. Повече опасности имаше пред другата врата, като \"Лестър\" пропиля отлична възможност при контраатака. Варди изведе Демарай Грей по левия фланг, а крилото реши да стреля, вместо да подаде към непокрития Мадисън. До края на срещата се игра пред вратата на Каспер Шмайхел, но натискът не беше толкова мощен. В действията на мърсисайдци не се виждаше характерната енергия, а дори и подкрепата от трибуните на \"Анфийлд\" не се оказа достатъчна. Гостите от \"Лестър\" бяха много дисциплинирани, а в редките моменти, когато се грешеше, винаги имаше кой да се намеси добре. Централните защитници Джони Еванс и Магуайър също действаха на висота.", "date": "2019.01.30", "title": "\"Лестър\" взе точка от \"Ливърпул\" и направи услуга на \"Сити\""}
{"url": "https://www.dnevnik.bg/sport/2019/01/30/3382951_rekorden_broi_transferi_za_rekordna_suma_ili_kakvo/", "text": "Футболните клубове са похарчили 7.03 милиарда долара за трансфери на играчи през 2018 г., показва доклад на ФИФА. Сумата е рекорд в рамките на една календарна година, като увеличението спрямо 2017 г. е 10.8%. Броят на трансферите също задмина досегашното върхово постижение, като международните сделки с футболисти са 16 533. Ръстът спрямо година по-рано е с 5.6% или 14 186 трансфера за 2017 г. Едва 31 клуба са похарчили повече от 50 милиона долара за нови играчи. Сумарно те са платили повече от половината от общата сума за трансфери в света. Най-голям и най-скъп е пазарът на футболисти в Европа. В 44% от трансферите са участвали отбори от Стария континент, като европейските тимове имат следа в сделки за близо 5.5 милиарда долара. Това представлява 78.2% от похарчената сума в световен мащаб. Най-много пари са похарчили английските клубове с 1.98 милиарда долара, като увеличението спрямо година по-рано е 20.5%. Отборите на Острова са с най-голям негативен баланс с разходи от 1.05 млрд. долара. Френските клубове са на другия полюс с нетни приходи 467.2 милиона долара.  При националностите преобладават сделките с бразилски футболисти, които са 1753. Следват трансферите на играчи от Аржентина и Великобритания, чийто брой е съответно 891 и 693. През 2018 г. за бразилски футболисти е платено 1.15 млрд. долара, след което са французите и испанците. За двете групи са похарчени съответно по 732 млн. и 596.6 млн. долара.", "date": "2019.01.30", "title": "Рекорден брой трансфери за рекордна сума, или какво отчете ФИФА за 2018 г."}
{"url": "https://www.dnevnik.bg/sviat/2019/01/30/3382954_nad_polovinata_rusnaci_vse_oshte_ochakvat_voina_s/", "text": "Повече от половината (56%) от руснаците смятат, че има опасност от избухване на война между страната им и друга държава, сочи ново социологическо  проучване на \"Левада център\" . Това е същото ниво, като през януари 2014 г. по време на Майдана в Украйна и малко преди анексирането на Крим. Рекордното засега равнище е регистриран преди 4 години, когато на това мнение са били общ о68% от анкетираните. През последните 6 години обаче рязко се е увеличила увереността на руснаците, че армията им ще защити страната в случай на подобен конфликт. Ако в началото на 2013 г. така са смятали 57%, година по-късно започва подобрение до сегашните рекордни 88%. От избухването на конфликта в Донбас и намесата в Сирия този показател не е падал под 80%. Едва четирима от всеки десет анкетирани от \"Левада център\" в през декември 2018 г., се съмнява или отхвърля заплахата от война. Миналия април друго проучване - на Фонд \"Обществено мнение\", показа, че 47% от руснаците вярват в реална заплаха от мащабен военен конфликт с НАТО. За 48% от анкетираните вероятността от такъв сблъсък се е увеличила през последните 2-3 години. Всеки шести (17%) прогнозираше, че може да се стигне до размяна на ядрени удари, а четири пети (75%) бяха убедени, че това ще заличи цялото човечество. Сега Денис Волков от \"Левада център\" коментира, че високото ниво на очаквания за война се дължи на изолацията, в която се намира Русия и на общото усещане за конфликт със Запада. \"Във фокус групите, с които работим, често се чува, че войната - засега само студена - вече е в ход и САЩ са против нас \"с рацете на европейците и украинците\". Това са страхове, че няма разрешение на създалата се ситуацията, както и на натрупваща се умора от напрежението.\" Има поне три фактора, създаващи високо напрежение в обществото, смята политологът Михаил Виноградов. Първият е, че в новините голяма част от международните съития са представени като проява на враждебност и дори агресия към Русия. Дори кризата във Венецуела се представя от гледната точка на поставената в центъра на света Русия. \"За външна политика се говори много, но се казва \"защо\" - затова и хората разчитат всичко в контекста \"война или не\". Следва значителното присъствие на военна и милитаристична тематика - редовно отразяване на военни учения, създаващи усещане за предвоенна атмосфера. Накрай е акцентът в новините за потенциала и силата на Русия, но усещането на хората за употребата на тази сила днес не е толкова страшно, както в периода 1945-2014 г., смята Виноградов. Най-новият пример за ефекта от патриотичната пропаганда е касовият успех на финансираният от държавата филм \"Т-34\". Историята за екипаж на легендарния танк, който успява с него да избяга от лагер за военнопленници по време на Втората световна война, е гледан за първия един месец от 8.3 млн. зрители. Филмът, който според критиката не блести с някакви особени качества, е събрал над 2.1 млрд. рубли, а това го нарежда на второ място сред произведените в Русия филми от разпадането на бившия СССР насам. \"Ройтерс\" коментира, че сюжетът идеално се вписва в представата на обсадена от Запада крепост, която екипът на президента Владимир Путин създава за Русия в очите на населението. Министърът на културата Владимир Медински посъветва родителите да заведат децата си да гледат \"Т-34\" и сравни критиците на филма с национални предатели. Прожекции се организират за воинските части, макар че критици казват, че той прилича на компютърна игра и представя романтично-героична версия за това какво е войната, особено тази, в която СССР губи десетки милиони жители.", "date": "2019.01.30", "title": "Над половината руснаци все още очакват война с друга страна"}
{"url": "https://www.dnevnik.bg/sport/2019/01/30/3382963_voleibolniiat_neftohimik_premina_vihreno_purviia_test/", "text": "Волейболният шампион \"Нефтохимик\" премина успешно първия си тест от четвъртфиналите в CEV Cup. Тимът от Бургас взе добра преднина след успех с 3:1 (18:25, 29:27, 25:22, 25:21) срещу гръцкия първенец \"Олимпиакос\". Най-резултатен стана диагоналът на \"Нефтохимик\" Николай Учиков, който завърши двубоя с 23 точки. Георги Петров и Ален Джорджевич добавиха по 13 за успеха. Добър мач за \"Олимпиакос\" изигра  Тодор Алексиев . Българският посрещач завърши срещата с 16 точки. Реваншът е на 14 февруари в Пирея.", "date": "2019.01.30", "title": "Волейболният \"Нефтохимик\" премина успешно първия тест с \"Олимпиакос\""}
{"url": "https://www.dnevnik.bg/photos/2019/01/30/3382544_fotogaleriia_svetovnite_snimki_na_denia_-_30_ianuari/", "text": "Кадър от откритата днес нова книжарница в град Чунцин, Китай.", "date": "2019.01.30", "title": "Фотогалерия: Световните снимки на деня - 30 януари 2019 г."}
{"url": "https://www.dnevnik.bg/biznes/companii/2019/01/30/3382968_sudut_na_es_potvurdi_poetapnata_zabrana_na/", "text": "Европейската разпоредба, предвиждаща поетапната забрана на цигари и тютюн за ръчно навиване на цигари с вкусово-ароматни качества, е валидна. Това разпореди днес Съдът на ЕС, цитиран от ДПА, предаде БТА. Като мотив се посочва, че ароматът прикрива вкуса на тютюна и насърчава потреблението му, поради което представлява опасност за здравето. ЕС даде на страните членки две години, за да приложат разпоредбата, която влезе в сила в Германия през 2016 година. На производителите с пазарен дял от над 3% обаче бе отпуснато допълнително време до 2020 година, за да могат да разпродадат складовите си запаси. Германската компания \"Планта табак\" (Planta Tabak) започна дело срещу законодателството, твърдейки, че тази структура на поетапната забрана е дискриминационна. Съдиите в Люксембург обаче отхвърлиха доводите на компанията, тъй като според тях преходният период, предвиден за страните членки да въведат разпоредбата, е бил достатъчен за производителите. Редът, по който следва да се определи дали за дадено тютюнево изделие е достигната границата от 3%, трябва да се установи съгласно вътрешното право на съответната държава членка. Разграничаването в зависимост от обема на продажбите е обективно обосновано и поради това не нарушава принципа на равно третиране, реши съдът. Освен това по-широката цел за защита на здравето и по-точно на младите хора, оправдава предвиденото \"ограничаване на свободата на движение на стоките\". Делото сега се връща в германския съд, който сезира СЕС.", "date": "2019.01.30", "title": "Съдът на ЕС потвърди поетапната забрана на ароматизираните цигари"}
{"url": "https://www.dnevnik.bg/sport/2019/01/30/3382746_bivsh_shveicarski_nacional_se_gotvi_da_spori_s/", "text": "Бившият швейцарски футболен национал Рамон Вега се подготвя да се кандидатира за президент на ФИФА. Той заяви пред германския \"Зудойче цайтунг\", че има намерение да влезе в надпревара със сънародника си Джани Инфантино. Досега се смяташе, че настоящият президент на ФИФА ще е единственият кандидат за поста. Изборите ще се проведат на конгреса на международната федерация на 5 юни в Париж в навечерието на световното по футбол за жени. Кандидатите трябва да подадат документите си до 5 февруари. Вега заяви, че \"гледа много сериозно\" на начинанието. Той обмисляше да се кандидатира за поста и през 2016 г., но тогава не го направи. Бившият централен защитник, който има 23 мача за националния отбор на Швейцария, сега е финансист. За да се включи в надпреварата за президент на ФИФА, той трябва да бъде издигнат от пет от всичките 211 членове на международната федерация.", "date": "2019.01.30", "title": "Бивш швейцарски национал се готви да спори с Инфантино за президентския пост във ФИФА"}
{"url": "https://www.dnevnik.bg/sviat/2019/01/30/3382975_trump_obiavi_shefovete_na_razuznavaneto_za_naivni/", "text": "Президентът на САЩ Доналд Тръмп обвини днес шефовете на разузнавателните служби в наивност, след като вчера на изслушване в комисията по разузнаване в Сената те влязоха в противоречие с него по някои основни пунктове на външната политика, предаде \"Франс прес\", цитирана от БТА. Не за първи път Тръмп критикува ръководителите на големите разузнавателни агенции, но сега той \"изстреля залп от туитове\", които се отличаваха със своя особено агресивен и ироничен тон, отбелязва агенцията. Вчера пред комисия по разузнаване в Сената шефката на ЦРУ Джина Хаспъл и ръководителят на Националното разузнаване Дан Коутс, и двамата номинирани на тези постове от Тръмп, нарисуваха картина на глобалните заплахи за света. В нея обаче имаше ясно несъответствие с анализа на Тръмп за Сирия, Северна Корея и Иран. \"Членовете на разузнавателните служби, както изглежда, са изключително пасивни и наивни относно опасностите, които представлява Иран. Те грешат!\", написа Тръмп в \"Туитър\". Според Джина Хаспъл Иран спазва все още \"технически\" споразумението, сключено през 2015 г. с големите сили, целящо да му попречи да се сдобие с ядрено оръжие. И ако иранците обмислят да \"се дистанцират\" от този текст, то е защото няма икономически последици от него за тях, отбеляза Хаспъл, припомняйки, че Вашингтон възстанови санкциите срещу Техеран, след като се изтегли от ядрената сделка миналата година. Това изтегляне предизвика гнева на европейските съюзници на САЩ, отбелязва \"Франс прес\". Дан Коутс пък каза вчера в комисията по разузнаването на Сената, че Иран в настоящия момент не предприема мерки, които са необходими за производството на ядрено оръжие, допълва ТАСС. \"Когато станах президент, Иран създаваше проблеми в целия Близък изток и отвъд региона. След нашето изтегляне от това ужасно споразумение за ядрената програма, те са МНОГО различни, но си остават потенциален източник на опасност и на конфликт\", написа още днес в \"Туитър\" Тръмп, цитиран от \"Франс прес\". \"Да не се доверяваме на Иран. Членовете на разузнавателните служби трябва може би да се върнат в училище!\", допълни той. Друго разногласие имаше и по въпроса за Северна Корея. \"Нашите оценки продължават да показват, че е малко вероятно Северна Корея да се откаже от ядрените си оръжия\", от ракетите си и от \"капацитета си за производство\", каза Дан Коутс вчера в Конгреса. Въпреки преустановяването на ядрените и ракетните опити от повече от година и \"обратимото демонтиране на някои части от инфраструктурите\", \"ние продължаваме да наблюдаваме дейности, които не са съвместими с пълната денуклеаризация\", допълни Коутс. В \"Туитър\" Тръмп днес припомни, че отношенията между САЩ и Северна Корея никога не са били толкова добри и заговори за \"добър шанс\" за постигане на денуклеаризация. \"Няма опити, има репатриране на тленни останки (на американски военни, загинали в Корейската война), има връщане на заложници\", допълни в \"Туитър\" Тръмп и потвърди желанието си да се срещне за втори път със севернокорейския лидер Ким Чен-ун. По темата за Сирия Тръмп също отвърна с кратки туитове на шефовете на разузнаването. \"Огромен напредък\" е бил постигнат в Сирия от две години, подчерта той. Според анализатори обаче този туит не е толкова категоричен, колкото неговото изказване от 20 декември, когато той заяви: \"Спечелихме срещу групировката Ислямска държава, време е да се прибираме\". Вчера в Сената Дан Коутс предупреди, че ИД \"контролира все още хиляди бойци в Ирак и Сирия\".", "date": "2019.01.30", "title": "Тръмп обяви шефовете на разузнаването за наивни"}
{"url": "https://www.dnevnik.bg/bulgaria/2019/01/30/3382986_prezidentite_na_bulgariia_i_portugaliia_prizovaha_za/", "text": "Миграционният натиск към Европа изисква нов подход от страна на държавите-членки на ЕС и реформи в политиката по отношение на миграцията и в политиката за предоставяне на убежище, като бъдат адекватно защитени както човешките права, така и стабилността на европейските държави и сигурността на гражданите. Това беше общата позиция на президентите Румен Радев и Марсело Ребело де Соуза, които разговаряха днес в Лисабон, предаде прессекретариата на държавния глава. Българският президент е на държавно посещение в Португалската република по покана на своя колега. Като държави, охраняващи външните европейски граници, България и Португалия са сред най-заинтересованите от изработването на обща ефективна политика за справяне с миграционния натиск. Необходим е много по-активен диалог на ЕС със страните, от които произхождат мигрантите, както и осигуряване на подкрепа за тяхното икономическо и социално развитие за намиране на ефективно и устойчиво решение, беше подчертано на срещата. Според президента Радев създаването на центрове за мигранти извън територията на ЕС, в които да се преценява възможността за тяхната реална интеграция, също ще допринесе за повишаване на сигурността. Двамата президенти отбелязаха, че България и Португалия споделят сходни позиции по редица въпроси от дневния ред на Европейския съюз и в рамките на международните организации и ще продължат активния си диалог в тази насока. По време на срещата българският държавен глава постави въпроса за подготвяния пакет Мобилност-1, който по думите му засяга интересите на десетки хиляди български граждани и има огромен ефект върху нашата икономика, растежа на националния доход и заетостта. Румен Радев подчерта, че вече е изразил позицията на страната ни и в писмо до председателя на Европейския парламент Антонио Таяни. Двамата държавни глави обсъдиха и редица въпроси, свързани с Брекзит, перспективите за повишаване на европейската интеграция в областта на сигурността и отбраната, развитието на политиката на партньорство с трети страни. Президентът Марсело Ребело де Соуза открои и постигнатото от България, която от години работи за европейската интеграция на своите съседи от Западните Балкани, като важен принос за изграждането на обединена Европа. На срещата беше отбелязано, че България и Португалия са в противоположните краища на Европа, но народите на двете държави са много близки по своето светоусещане и богати културни традиции, което е отлична предпоставка за последващо задълбочаване на двустранните връзки в икономиката, туризма, в областта на образованието, културата и науката. Президентът Радев благодари на своя колега за доброто отношение на Португалия към българската общност и за нейната пълноценна интеграция в страната.", "date": "2019.01.30", "title": "Президентите на България и Португалия призоваха за реформа на политиката за миграция"}
{"url": "https://www.dnevnik.bg/biznes/2019/01/30/3382989_amerikanskata_centralna_banka_zapazi_razmera_na/", "text": "Американската централна банка (Управлението за федерален резерв) остави непроменени водещите си лихви, както се очакваше, предадоха световните агенции. Така лихвите остават в диапазона 2,25-2,50 процента. В изявление на Комитета по валутна политика на УФР американската икономическа активност е описана като солидна. В изявлението се казва още, че централната банка ще \"бъде търпелива\" относно бъдещо увеличаване на лихвите \"в светлината на глобалните икономически и финансови развития и слабия инфлационен натиск\".", "date": "2019.01.30", "title": "Американската централна банка запази размера на основните си лихви"}
{"url": "https://www.dnevnik.bg/video/2019/01/30/3382976_maduro_amerikanci_ne_dopuskaite_nov_vietnam_v_latinska/", "text": "С призив към американските граждани да избегнат война като тази във Виетнам, като \"спрат\" Доналд Тръмп,  венецуелският президент  Николас Мадуро направи видеообръщение, разпространено от венецуелски телевизии и качено и на личната му страница във  \"Фейсбук\" . \"Аз съм Николас Мадуро, президент по конституцията на Боливарианска република Венецуела,\" започва Мадуро клипа с продължителност над три минути, публикуван часове преди днешната демонстрация на обявилия се за президент председател на парламента Хуан Гуайдо и опозицията в Каракас и други градове. \"Искам да изпратя послание на народа на САЩ, за да предупредя за медийната, комуникационна и прихологическа кампания и война в международните медии и особено в медиите в САЩ срещу Венецуела.\" Според Мадуро става дума за кампания за преврат във Венецуела с фашлшиви новини и изображения, силно подкрепяна от администрацията на американския му колега Доналд Тръмп. \"Не вярвай на всичко, което ти казват телевизиите и медиите на САЩ. Казвам ти го от сърце... Всеки ден измислят нещо, за да оправдаят намесата.\" Мадуро призова \"съвестта\" на американския народ, за \"да не се допусне нов Виетнам в Латинска Америка\". Нещо повече, при намеса на САЩ ще има \"по-лош Виетнам, отколкото могат да си представят.\" Според него \"народът, горд със Симон Боливар и Уго Чавес\", е мирен, но \"очите на управляващите в САЩ искат да сложат ръка\" на най-големите златни и петролни резерви и четвъртите най-големи газови. \"Призовавам ви да събудите съвестта си... И да не оставяте Доналд Тръмп и групата екстремисти около него като (съветника по въпросите на сигурността) Джон Болтън, (държавния секретар) Майк Помпео и ЦРУ, (вицепрезидентът) Майк Пенс да налагат лъжите си и преврата си срещу Венецуела.\" \"Очаквам много от теб, гражданино на САЩ. Тук във Венецуела имаш брат. Възхищавам се на историята на САЩ и познавам много добре... имах възможност да се возя в кола в Бостън, Филаделфия, Вашингтон. Познавам дълбоко вашата страна и желая да имам отношения на уважение, близост, сътрудничество с целите Съединени щати. САЩ са много по-големи от Доналд Тръмп и искам да имам добри отношения... \"Моля за подкрепа, за да няма още един Виетнам още по-малко тук в Латинска Америка... защото ние сме по правилния път, на правилното място в историята. Благодаря много,\" завършва Мадуро.", "date": "2019.01.30", "title": "Мадуро: Американци, не допускайте нов Виетнам в Латинска Америка (видео)"}
{"url": "https://www.dnevnik.bg/sviat/2019/01/30/3383010_sauditska_arabiia_obiavi_kraia_na_antikorupcionnata_si/", "text": "В Саудитска Арабия приключи наредената от принца престолонаследник Мохамед бин Салман 15-месечна кампания за борба с корупцията, предаде Ройтерс, като се позова на съобщение от днес на кралския двор, съобщи БТА. По време на започналата през ноември 2017 г. кампания правителството е изпратило призовки до 381 души, част от които в качеството на свидетели, и е получило повече от 106 милиарда долара по силата на споразумения с 87 души. Прокуратурата не е свалила обвиненията срещу 56 души, а осем души са отказали да сключат споразумение. Кампанията бе насочена срещу високопоставени принцове от саудитското кралско семейство, министри и ключови бизнесмени, отбелязва Ройтерс.", "date": "2019.01.30", "title": "Саудитска Арабия обяви края на антикорупционната си кампания"}
{"url": "https://www.dnevnik.bg/sport/2019/01/30/3382997_kubrat_pulev_suvsem_skoro_shte_se_biia_za_svetovnata/", "text": "Съвсем скоро ще се бия за световната титла и ще я спечеля. Това заяви българският боксьор в тежка категория Кубрат Пулев в интервю за BWTalkingSport. Той заяви, че следващият му мач ще бъде на 23 април в Лос Анджелис. Засега не се посочва срещу кого ще се изправи Пулев. Наскоро ESPN обяви, че  българинът преговаря за двубой с шведа Роберт Хелениус . Очакванията бяха срещата ще е част от галавечер в САЩ, организирана от \"Топ ранк\", с централен мач между Терънс Кроуфърд и Амир Хан. В края на 2018 г. Пулев подписа  с промотърската компания на Боб Аръм. Договорът на българският боксьор, който през май ще навърши 38,  е за три мача на година . В основата на интервюто на Пулев са предимно въпроси, свързани с началото на кариерата и израстването му. Българинът посочва, че ако пътят му не го е отвел към бокса, е щял да стане вратар, защото по думите му е играел футбол и е бил много добър на този пост. На въпрос кой е най-силният му мач в бокса, той отговаря: \"Трудно ми е да кажа, защото имам над 300 срещи. Може би двубоите за титли в професионалната ми кариера, защото са били най-трудни и следователно най-успешни\". Българският боксьор стана официален претендент за пояса на Международната боксова федерация (IBF), притежаван от Антъни Джошуа, след като  победи Хюи Фюри през октомври .", "date": "2019.01.30", "title": "Кубрат Пулев: Съвсем скоро ще се бия за световната титла и ще я спечеля"}
{"url": "https://www.dnevnik.bg/sport/2019/01/30/3382851_kiril_despodov_premina_v_kaliari_s_dogovor_do_2023_g/", "text": "Най-добрият български футболист за 2018 г. Кирил Десподов премина в \"Каляри\". Играчът подписа договор за четири сезона и половина, като има възможност за удължаване с още една година, съобщи клубът. Според журналиста от \"Скай спорт\" Джанлука ди Марцио клубът от Серия А ще плати 3 млн. евро, като са предвидени и бонуси. \"Труд\" съобщава, че ЦСКА ще получи 4.8 млн. долара (4.2 млн. евро). От ЦСКА заявиха, че трансферът е най-скъпият на български футболист от българското първенство в чужбина. \"Финансовите параметри по договора остават конфиденциални. Догадките и спекулациите в медийното пространство няма да коментираме. ЦСКА обаче с гордост може да заяви, че клубът осъществи най-скъпия досега трансфер на български футболист от родното първенство в чужбина, подобрявайки досегашния рекорд на Христо Стоичков от 1990 година, когато легендарната осмица подписа с \"Барселона\". Отделно ЦСКА ще запази 15 процента при бъдеща продажба на Десподов, както и ще получи допълнителни бонуси при добро негово представяне в калчото\", заявиха от \"Българска армия\". Десподов става единственият българския футболист в елита на някое от петте водещи първенства.  22-годишният нападател е юноша на \"Литекс\". За ЦСКА той има 71 мача и 20 гола. През декември Десподов  няколко пъти каза, че има желание да заиграе в чужбина  и посочи, че италианското първенство му допада. \"Харесвам Серия А и въобще Италия. Не държа точно това да е дестинацията ми за трансфер. Имам доверие в ръководството на ЦСКА, че ще избере най-добрата опция за мен\", заяви тогава футболистът. \"Каляри\" е 15-и в Серия А с 21 точки и е на седем от зоната с изпадащите. Това е вторият голям трансфер на играч от ЦСКА за последната година. Миналото лято  Фернандо Каранга отиде в китайския \"Хенан Дзиение\" , а според transfermarkt.de сделката е била за 4 млн. долара (3.4 млн. евро). Преди малко повече от година от \"Българска армия\"  изпратиха Антон Недялков в американския \"Далас\" за 1.5 млн. долара .", "date": "2019.01.30", "title": "Десподов премина в \"Каляри\" с трансфер, който ЦСКА обяви за рекорден"}
{"url": "https://www.dnevnik.bg/bulgaria/2019/01/30/3382933_konsultaciite_sus_suveta_po_zakonodatelstvo_kum/", "text": "Няколко пъти консултациите с членовете на Съвета по законодателство към парламента ни излизаха много скъпо, каза днес по Би Ти Ви председателят на Народното събрание Цвета Караянчева. Изявлението и беше по повод  оплакване от неговия председател проф. Огнян Герджиков , че никой не им търси мнение при изготвянето на нови законопроекти. Караянчева обяви, че съдбата на Съвета по законодателство предстои да се реши, но най-вероятно той ще бъде закрит. При започването на мандата на сегашния парламент тогавашният му председател Димитър Главчев (ГЕРБ) възстанови съществуването на Консултативния съвет по законодателство. Той съществуваше и преди, но беше закрит в първия мандат на премиера Бойко Борисов. В него са включени около 20 изявени юристи, които трябва да подпомагат законотворчеството и да съветват депутатите. В отговор на въпрос председателят на парламента обяви, че на президента не му е ясна технологията за изработването на закони и затова твърди, че това става непрозрачно и набързо. \"Един закон, преди да влезе в парламента, виси на сайта на предложилото го министерство месец, за да може всеки да се запознае с него\", поясни Караянчева. По повод скандала от днес  със записа на министъра на културата Боил Банов  тя обяви, че разпространилата го Елена Йончева се превръща в пощенска кутия за доноси. Караянчева обясни, че подкрепя министъра, тъй като, от една страна, има съмнителен запис, а от друга, документ за искова молба споменатите пари да бъдат платени. Според председателя на парламента такива скандали са причината хората да имат чувството, че живеят в блато и корупцията е навсякъде около тях. Всичко по случая със записите можете да прочетете  тук .", "date": "2019.01.30", "title": "Консултациите със Съвета по законодателство към парламента излизали много скъпо"}
{"url": "https://www.dnevnik.bg/sport/2019/01/30/3382445_v_zrelishten_mach_burnli_spria_junaited_no_izpusna_dva/", "text": "Бърнли\" стана първият отбор, успял да спре серията на \"Манчестър юнайтед\" под ръководството на Оле Гунар Солскяр. На \"Олд Трафорд\" двата отбора направиха зрелищен мач, завършил 2:2. \"Бърнли\" водеше с два гола до 87-ата минута, но непрестанните усилия на домакините даде резултат и те измъкнаха точка. \"Юнайтед\" остава шести с 45 точки и е на две зад \"Арсенал\", който спечели с 2:1 срещу \"Кардиф\". С 47 е и \"Челси\", като лондончани гостуват на \"Борнемут\". \"Манчестър юнайтед\" се насочи с очаквания за девета поредна победа в деветия си мач под ръководството на Солскяр. Домакините имаха превъзходство през първата част, но им липсваше точен удар. Най-добрите възможности през първата част бяха пред Маркъс Рашфорд и Хуан Мата, а гол на Пол Погба не беше зачетен заради засада. За \"Бърнли\" Ашли Барнс имаше хубава възможност в 18-ата минута, който завърши без успех. След почивката картината не се промени - домакините нападаха почти през цялото време, но не успяваха да завършат атаките си. Вместо това в 51-ата минута Корк пусна към Барнс, който със силен удар в наказателното поле вкара. \"Юнайтед\" се пренесе в полето на съперника и редуваше атака след атака, но отново \"Бърнли\" се оказа по-находчив и в 81-ата минута удвои преднината си. Тогава Ашли Уестууд центрира от дясно и Крис Ууд с глава преодоля Давид де Хеа. \"Юнайтед\" не се сломи и продължи да атакува безспирно. В 87-ата домакините получиха дузпа и Погба беше точен. В 92-ата Виктор Линдельоф се оказа на точното място след спасяване на Том Хийтън и отблизо изравни.", "date": "2019.01.30", "title": "В зрелищен мач \"Бърнли\" спря \"Юнайтед\", но изпусна два гола преднина на \"Олд Трафорд\""}
{"url": "https://www.dnevnik.bg/sport/2019/01/30/3382451_grigor_dimitrov_ostana_razvulnuvan_sled_poseshtenie/", "text": "Григор Димитров посети център за деца с увреждания в Перник. Тенисистът, който е в България от няколко дни, заяви, че е останал развълнуван от преживяването. \"Очаквах пътуването си до Перник, за да видя тези деца, от толкова време, но не очаквах да си тръгна така вдъхновен\", написа Димитров в \"Инстаграм\", където публикува снимки. \"Тяхната сила, постоянни усмивки и смях превърнаха това в най-яркия миг от годината ми дотук. Преживявания като това ме правят толкова благодарен за свободното ми време през сезона\", продължи тенисистът. Димитров допълни, че вече няма търпение отново да се срещне с новите си приятели и с \"невероятните хора, които са посветили живота си да помагат на другите\". Тенисистът, който  вече е 24-и в света , трябваше да участва в турнира в Ротердам. Той обаче  промени плановете си и ще пропусне надпреварата заради контузия в рамото .  ", "date": "2019.01.30", "title": "Григор Димитров остана развълнуван след посещение при деца с увреждания в Перник"}
{"url": "https://www.dnevnik.bg/sport/2019/01/30/3382454_balkan_suhrani_shansove_produljavane_v_evropa_sled/", "text": "Баскетболистите на \"Балкан\" съхраниха възможностите си за класиране за плейофите в Купата на ФИБА. Българският отбор постигна важна и престижна победа със 102:90 срещу \"Ирони Нес Циона\". Двата отбора са на първите две места с по три победи и две поражения. Израелците обаче са начело заради предимството си в преките двубои. \"Алба Фехервар\" е трети с три победи и една загуба, а в сряда гостува на \"Левски Лукойл\". В последния кръг \"Балкан\" ще има много важно гостуване на сините в София. Воденият от Небойша Видич състав натрупа добра преднина през първата четвърт, след което беше във водеща роля до края. Най-резултатен за \"Балкан\" стана Ламаркъс Рийд с 18 точки. Освен него още шестима от българския отбор записаха двуцифрен резултат. За гостите с 20 точки завърши Гари Браун, а Дайкуон Кук добави 18.", "date": "2019.01.30", "title": "\"Балкан\" съхрани шансове за продължаване в Европа след престижна победа"}
{"url": "https://www.dnevnik.bg/sport/2019/01/30/3382302_amerikancite_shte_zalojat_6_mlrd_dolara_po_vreme_na/", "text": "Американците ще заложат 6 милиарда долара по време на най-гледаното спортно събитие в САЩ  Супербоул , съобщава Американската игрална асоциация (AGA). Двубоят за титлата в Националната футболна лига (НФЛ) е в неделя 3 февруари в Атланта, а един срещу друг се изправят \"Ню Инглънд пейтриътс\" и \"Лос Анджелис рамс\". Според доклада на AGA около 22.7 милиона американски граждани ще направят залози на срещата, която определя шампиона в американския футбол. Сумата е по-голяма от исканите 5.7 млрд. долара от президента  Доналд Тръмп  за изграждане на стена на границата с Мексико. Повече от половината от запитаните до момента казват, че ще заложат парите си за победа на \"овните\" от Лос Анджелис. Сумата от 6 милиарда, която очаква AGA, е много по-висока от залозите, които бяха направени през миналата година. Тогава в мача между \"Пейтриътс\" и \"Филаделфия ийгълс\" бяха заложени 4.76 милиарда. През миналия май  Върховният съд в САЩ даде зелена светлина  за легализирането на спортните залагания в цялата страна. До тогава Невада беше единственият щат, където беше позволено да се залага на спортни срещи. \"Интересът към спортните залагания в САЩ никога не е бил по-висок. Сега много повече американски граждани са способни да заложат на дадени срещи\", каза президентът на AGA Бил Милър. Въпреки статута на Супербоул в САЩ като най-важното спортно събитие през годината, мачът среща все повече критици. През тази година много музиканти отказаха покана да се включат в  шоуто на почивката . Певиците Риана и Карди Би изразиха несъгласието си с действията на НФЛ срещу  куотърбека Колин Каперник . Супербоул е свързван с политиката заради постоянните коментари на президента Тръмп. Той беше много активен по време на протеста на играчите през 2018 г. Държавният глава на САЩ има близки отношения с куотърбека на \"Ню Инглънд пейтриътс\" Том Брейди. Лидерът на \"патриотите\", който ще участва в мача за титлата за рекорден девети път, споделя много от политическите възгледи на Тръмп.", "date": "2019.01.30", "title": "Американците ще заложат 6 млрд. долара по време на Супербоул LIII"}
{"url": "https://www.dnevnik.bg/sviat/2019/01/30/3381596_milioni_emigranti_vse_poveche_bezrabotni_vse_po-malka/", "text": "Срив на брутния вътрешен продукт, рекордна инфлация и над 2 млн. напуснали страната - така може да се обобщи кризата, която разтърсва Венецуела вече половин десетилетие. Венецуела рухва, въпреки че Латинска Америка е единственият регион в света, чийто прогнозиран икономически растеж за тази година е по-висок, отколкото е отбелязаният за миналата. Започналият втори мандат преди малко над две седмици Николас Мадуро твърди, че случващото се в страната е заговор на Съединените щати, който цели рухването на установената от предшественика му Уго Чавес система. Същевременно хиляди напускат всеки ден заради влошаващите се условия на живот и недостига на продукти - от храни до лекарства. Макар инфлацията във Венецуела да е висока от години, показателите от средата на десетилетието изглеждат нищожни в сравнение със скока, който започна през 2017 г. (от 720% на 2.5 млн. само година по-късно). Страната очаква 5% срив на БВП, при среден растеж от 2% за Латинска Америка (1.1% миналата година). \"Дневник\" обобщава в графики катастрофата, пред която се изправи венецуелската икономика в последните години. Икономическите данни са на Международния валутен фонд, миграционните - на Международната организация за миграцията. Година по-късно кризата започна да съчетава масова миграция и нарастваща безработица. Именно 2015 г. е годината, в която венецуелците все по-активно търсят спасение в чужбина. Не става въпрос само за стандарт на живот и работни места; фактор е и  Осем от десет венецуелци, потърсени от националното проучване за условията на живот (Еncovi 2017), казват, че ядат по-малко, защото разполагат с по-малко продукти, пише Би Би Си. Шестима от десет казват, че са си легнали гладни, тъй като нямат пари за храна. Провъзгласилият се за президент Хуан Гуайдо казва, че ще направи всичко възможно, за да могат хуманитарни помощи, обещани от САЩ и други държави, да стигнат до венецуелците. Кризата се отразява и на   - от 3.2 млн. барела дневно през 2013 г. до 1.7 млн. през декември. След като САЩ в понеделник санкционираха PDVSA (чийто най-голям пазар са именно те), се очакват и още проблеми. Друг проблем е  . Русия се опасява, че Венецуела няма да може да изплати сума от 100 млн. долара, чийто падеж е тази пролет. Отделно само PDVSA има през април частично плащане по облигации за 72 млн. долара, които са с падеж през 2020 г. Ако притежателите им не си получат парите, обезпечението е пакет акции от Citgo Holdings, равняващи се на 50.1% от собствеността. Ако платежът бъде пропуснат, кредиторите може да поискат да установят контрол над компанията. Според агенция \"Ройтерс\" само от 2006 г. насам Русия е дала на Венецуела кредити на стойност 17 млрд. долара. Заемите си обаче тепърва ще търсят и други играчи - като Китай, дал заеми на стойност десетки милиарди (част - все още неизплатени) на страната. \"Всичко във Венецуела сега зависи от армията,\" каза наскоро заместник-министърът на финансите Сергей Сторчак. \"Да се даде друга оценка, е трудно, невъзможно.\"", "date": "2019.01.30", "title": "Графика на деня: Как се срина венецуелската икономика"}
{"url": "https://www.dnevnik.bg/sviat/2019/01/30/3382203_v_melnicite_na_cherveno_more_ima_hrana_za_cial_grad_v/", "text": "Сред зърнените силози отекват изстрели: в пристанищния град Ходейда, в Западен Йемен, където се води война, има голям запас от пшеница, но той остава недостъпен за населението, застрашено от глад въпреки примирието между правителството и бунтовниците. В \"Мелниците на Червено море\" има достатъчно пшеница за изхранване на почти 4 млн. души в продължение на месец. Но от септември насам хуманитарните организации нямат достъп до нея. А договореното през декември под егидата на ООН прекратяване на огъня между бунтовниците хуси (подкрепяни от Иран), и йеменското правителство (подкрепяно от военна коалиция начело със Саудитска Арабия), не промени нищо. Фасадата на Мелниците, овъглена и със следи от шрапнели, показва до каква степен прехраната се е превърнала в оръжие за водене на война в Йемен. Това място в източните покрайнини Ходейда до ноември беше под контрола на хусите, после проправителствените сили, подкрепени от Саудитска Арабия и ОАЕ, го превзеха преди  влизането в сила на примирието  на 18 декември. Според коалицията и НПО мелниците са били гъсто минирани от хусите. По време на журналистическо пътуване, организирано от военната коалиция, ръководена от Саудитска Арабия, журналист на АФП видя проправителствени бойци, включително судански войници - членове на антибунтовническата коалиция, да проверяват територията на предприятието с детектори за метал. Тези сили казват, че се страхуват, че бунтовниците ще се промъкнат и ще заложат експлозиви. Стълб дим се издига в небето откъм бунтовническите позиции, на по-малко от километър и половина. Подкрепящите правителството бойци твърдят, че бунтовниците палят автомобилни гуми, за да ги провокират. След това в обекта се чува стрелба, но не може да се определи кой стреля. \"Спазваме примирието, но врагът не се ангажира с нищо, както можете да видите и чуете\", заяви обвинително Мохамед Салман, йеменски командир, лоялен към правителството. Намираме се в склад, чийто покрив е осеян с дупки от куршуми. В петък, веднага след посещението, организирано от коалицията за журналистите, ООН съобщи, че пожар, очевидно предизвикан от минометен огън, е повредил два силоза в тази мелница. \"Това е ужасен момент за загуба на пшеница\", каза със съжаление Лиза Гранде, координаторка на ООН за хуманитарната помощ, и подчерта, че \"над 20 милиона йеменци, или близо 70 процента от населението, гладуват\". \"Червена линия\" Ходейда, входен пункт за над две трети от вноса на храни и международна хуманитарна помощ, е пред труден избор: несигурно примирие с нарушения и от двете страни в конфликта или пълномащабна война, която може да предизвика повсеместен глад. Спирането на огъня беше постигнато след натиск на Запада върху Саудитска Арабия, призована да сложи край на военната си кампания в Йемен в момент, когато убийството на саудитския журналист Джамал Хашокжи, признато от Рияд, насочи вниманието към кралството. Но с повтарящите се нарушения, провалът на примирието в Ходейда е само въпрос на време. \"Ако позволим примирието да се провали, след това дълго време няма да има възможност за подобно споразумение\", предупреди Международната кризисна група, аналитичен център за конфликти. Дори в Ходейда, една фраза се повтаря и от цивилни, и от военни - \"мафи худна\", което означава \"без примирие\". Полковник Саид Салмин от арабските емирства, командващ за този регион, каза за АФП, че неговите хора са поели ангажимента да спазват прекратяването на огъня, но са \"винаги готови\" за битка. Той предупреждава, че крайбрежният път на юг от Ходейда, жизненоважен за снабдяването на неговите войски, е \"червена линия\". По оценка на ООН въпреки нарушенията примирието като цяло се спазва, тъй като двете страни не се опитват да завземат нови територии. Но ново предислоциране на съперничещите си сили - мярка на доверие, която беше предвидена за 7 януари, не се осъществи заради взаимно недоверие. \"Оръжие за водене на войната\" \"Докога международната общност може да приема играта на хусите\", се пита член на коалицията, който обвинява бунтовниците, че използват примирието, за да укрепят позициите си. \"Само ако ги хванат за врата, ще дойдат на масата на преговорите\", казва той пред АФП, но иска да остане анонимен. И други военни от коалицията, ръководена от саудитците, виждат военния вариант като единственото решение, дори това да доведе до кървава баня. Примирието обаче даде на Световната програма по прехрана (СПП) \"известно пространство за маневриране\", за да достигне до райони южно от Ходейда, които досега бяха недостъпни заради сраженията, подчертава пред АФП нейният директор за Йемен Стивън Андерсън. Въпреки това 51 хил. тона пшеница, което е една четвърт от складовата площ на СПП в Йемен, остават затворени в \"Мелниците на Червено море\". \"Опитахме се да стигнем до тях, но чувам, че хусите не ни позволяват да отидем в мелницата\", заяви ръководителят на СПП Дейвид Бийзли в интервю в Давос (Швейцария). \"Това е четири стъпки напред, две назад, но оставам предпазлив оптимист\". \"Мелниците на Червено море са средство, използвано по най-безскрупулен начин от всички воюващи страни за постигане на политически цели\", смята Уесам Каид, директор на Службата за насърчаване на малки предприятия, йеменска НПО. \"Този, който контролира съоръженията, ще може да решава кой да бъде хранен и кой не. Изхранването стана оръжие\" за водене на война./БТА", "date": "2019.01.30", "title": "В \"Мелниците на Червено море\" има храна за цял град в Йемен, но не стига до никого"}
{"url": "https://www.dnevnik.bg/bulgaria/2019/01/30/3382339_remontut_na_bivshiia_notariat_v_stolicata_-_godina_i/", "text": "Държавната \"Реставрация\" ЕАД ще ремонтира за над 3.5 млн. лв. сградата на бившия нотариат в столицата,  за да може след това в нея да се нанесе Комисията за противодействие на корупцията  и за отнемане на незаконно придобитото имущество. Според сключения договор след обществена поръчка от средата на януари ремонтът на сградата на бул. \"Патриарх Евтимий\" 2 ще продължи минимум година и половина. Първоначално дружеството, собственост на Министерството на културата, ще трябва да направи инвестиционен работен проект. По договор това може да продължи до 120 календарни дни. След това започва и ремонтът, включващ също реставрация и консервация на сградата - паметник на културата, който се предвижда да продължи до 369 календарни дни от откриването на строителната площадка. \"Реставрация\" ЕАД е сред фаворитите за подобни дейности през последните години. За нея има данни за участие и изпълнение на 37 обществени поръчки за над 41 млн. лв., основно от Министерството на културата и общини. Сред проектите, в които участва дружеството, беше ремонтът на Ларгото в столицата в консорциума \"Антична Сердика\", както и реставрации на крепостта \"Трапезица\", \"Царевец\", в комплексите \"Плиска\" и \"Преслав\" и др. През годините ръководител на дружеството са покойният историк и дългогодишен директор на Националния исторически музей Божидар Димитров, неговият заместник Бони Петрунова и други. Макар в момента външно сградата на бившия столичен нотариат, построена през 1899 г., да изглежад в окаяно състояние, според документите към договора тя е в сравнително стабилно техническо състояние. Не са констатирани сериозни проблеми, които да я правят опасна и да застрашават целостта й. Преди време от комисията за незаконно имущество казаха, че проектът за ремонта е одобрен от Министерството на културата и от института за недвижимо културно наследство. И предвижда само укрепване и реставрация, като ще бъдат запазени фасадата и вътрешните елементи на сградата - паметник на културата. Сред указанията в документацията са да не се нарушават тежестите в сградата с повече от 5 на сто заради сеизмичната устойчивост и изисквания. Сградата на ключово за София място - до площад \"Патриарх Евтимий\", е построена по проект на арх. Петко Момчилов. Той я е създал за дом на брат му и баронеса Филипина фон Услар-Глайхен – негова съпруга. От 1978 г. тя е със статут на паметник на културата с национално значение. По проекти на арх. Момчилов са строени знакови за София сгради като Александровската болница, Българската народна банка, църквата \"Св. Седмочисленици\", Синодалната палата, Майчин дом и др.", "date": "2019.01.30", "title": "Ремонтът на бившия нотариат в столицата - година и половина и над 3.5 млн. лв."}
{"url": "https://www.dnevnik.bg/sport/2019/01/30/3382379_australian_open_otchete_rekordna_poseshtaemost_za_peta/", "text": "Откритото първенство по тенис на Австралия подобри рекордната си посещаемост, съобщиха организаторите. Първата надпревара от Големия шлем завърши с титли на  Новак Джокович  и  Наоми Осака , а общо 780 хиляди зрители са наблюдавали мачовете в Мелбърн в продължение на две седмици. През 2018 г.  Australian Open  също отбеляза рекордни показатели – 743 667 души тогава наблюдаваха турнира. За пета поредна година надпреварата в Мелбърн отчита ръст на посещаемостта. Единственият път, в който имаше отлив спрямо предходния сезон, беше през 2014 г. Тогава имаше 643 хиляди души спрямо 684 хиляди през 2013 година. От \"Тенис Австралия\" обясняват, че идеята през тази година да бъдат пуснати по-евтини билети е довела до положителен ефект. Отделно се отбелязва изграждането на заведения за хранене, барове и шатри на спонсорите. Те също са довели публика, отчитат организаторите. Тази година Australian Open направи всичко възможно да разнообрази програмата на феновете, като често бяха организирани концерти. Сред големите звезди, които гостуваха, бяха Крейг Дейвид и Bastille. \"Мелбърн парк\", където се провежда турнирът, е определян за най-добре изградения тенис комплекс от надпреварите от Големия шлем. Australian Open разполага с три закрити корта - \"Род Лейвър арена\", \"Мелбърн арена\" и \"Маргарет Корт арена\". Това позволява мачове да се играят и при дъждовно време. Последната модернизация на \"Мелбърн парк\" беше през 2010 г., а сега тече нова такава. От \"Тенис Австралия\" обявиха, че до 2023 г. трябва да бъде завършен изцяло нов корт, нов голям бюфет, функционален и медиен център, както и логистичен хъб.", "date": "2019.01.30", "title": "Australian Open отчете рекордна посещаемост за пета поредна година"}
{"url": "https://www.dnevnik.bg/razvlechenie/2019/01/30/3382507_na_turga_vuv_viena_ministur_banov_pusnal_sluh_che/", "text": "На търга във Виена, на който България откупи портрет и три подноса, принадлежали на княз Александър Батенберг, министърът на културата Боил Банов участвал в лично качество. Държавата не афиширала намерението си да купува, а самият министър дори пуснал слух, че разполага със съвсем малко пари и ще участва символично. Въпреки това за предметите, към които България прояви интерес, имало и друг кандидат-купувач, който наддавал по телефона чрез подставено лице. това разказа министърът в интервю за Би Ти Ви. \"Един анонимен участник наддаваше и поне 2500 евро ни надигна за единия поднос от бяс, че взехме нещата\", каза Банов. \"Ако бяхме афиширали, че ще отидем, сега пак щях да се радвам, че сме ги закупили, но щеше да бъде на тройна или четворна цена\", добави той детайли от тактиката си. На аукциона имало стотина участници, както и други ценни предмети - на Александър Батенберг и други монарси, но Банов наддавал само за портрета и трите подноса по преценка на българските експерти от Националния исторически музей, които настояли именно те непременно да бъдат откупени. Банов каза, че портретът ще бъде изложен в музея Двореца най-вероятно в рамките на подготвяна изложба, посветена на цар Фердинанд, но последната дума ще е на музейните работници.", "date": "2019.01.30", "title": "На търга във Виена министър Банов пуснал слух, че участва символично"}
{"url": "https://www.dnevnik.bg/sport/2019/01/30/3382442_snimka_na_denia_bulgarskata_radost_v_alpiiskite_ski/", "text": "Българският скиор Алберт Попов отпразнува заслужено най-големия успех дотук в кариерата си -  . Постижението му дойде само три дни след първото му влизане в топ 10 в старт от Световната купа -  .", "date": "2019.01.30", "title": "Снимка на деня: Българската радост в алпийските ски"}
{"url": "https://www.dnevnik.bg/detski_dnevnik/2019/01/30/3382403_tabletka_za_subujdane_bez_ranici_na_uchilishte_i_oshte/", "text": "Това са някои от стартъп идеите, с които ученици в 10-и и 11-и клас търсиха решение на ежедневни въпроси и проблеми, които ги вълнуват. В рамките на 48 часа в \"София тех парк\" около 40 тийнейджъри от Софийската математическа гимназия \"Паисий Хилендарски\", 105 СУ \"Атанас Далчев\", 32 СУИУЧЕ \"Св. Климент Охридски\" и 19 СУ \"Елин Пелин\" работиха по стартъп проектите си с помощта на ментори от различни сфери на бизнеса и предприемачеството. Събитието беше организирано от програмата за създаване на стартъп клубове в българските училища  \"Тийноватор\" . Целта на първия \"Тийноватор стартъп уикенд\" беше да провокира учениците да подходят творчески към проблем, който ги вълнува, като приложат стандартен бизнес модел по нов начин. Началото даде еврокомисарят по цифровата икономика и общество Мария Габриел. За най-устойчив бизнес модел журито избра проектът FooD Box, който цели да улесни пазаруването на майките и да намали количествата изхвърляна храна. Награда за най-иновативна идея и най-добре разработен сайт получи Sex L’amour, който цели да осигури максимално лесен достъп на предпазни средства за секс при тийнейджърите. За най-социален проект беше отличен Music Sofa, който помага на хора с двигателни проблеми да са зрители на концерти, без да излизат от дома си. Оценката на журито за зелена идея получи проектът ScanIt за качване на учебниците онлайн, като по този начин учениците ще могат да се разделят с тежките си раници и да се спестят големи количества хартия. \"Планът ни догодина е да разширим мрежата на \"Тийноватор\" извън София и да достигнем до възможно най-много училища и ментори в лицето на представители на бизнеса в цялата страна\", казва Светлана Савова, представител на образователния екип на \"Тийноватор\". Журито беше в състав изпълнителният директор на Endeavour Момчил Василев, Григори Григоров, съосновател на CEO Angel Club Bulgaria и председател на съвета на директорите на \"Холдинг БДЖ\", Николай Мартинов от \"Импетус\", Божана Иванова от \"Резонатор\", комуникационният директор на Kaufland Анна Кастрева, главният редактор на dnevnik.bg Велислава Попова и Христо Христов, изпълнителен директор на \"НетИнфо\" даде оценка на представените проекти в седем категории.", "date": "2019.01.30", "title": "Таблетка за събуждане, без раници на училище и още тийнейджърски идеи за стартъп"}
{"url": "https://www.dnevnik.bg/detski_dnevnik/2019/01/30/3382252_moje_li_da_se_razkaje_otelo_na_tiineidjuri/", "text": "Интересна ли е ли за съвременните тийнейджъри драматичната любовна история на Отело и Дездемона? Отговор на този въпрос ще търсят на 17 февруари музиканти и актьори на сцената на зала \"България\" в поредния концерт от музикално-образователната програма \"Фортисимо фамилия\". В духа на концепцията на поредицата - да дава знания чрез забавление - в спектакъла ще участват популярни сред тийндейджърите знаменитости - бийтбоксърът TRASHER и рапърът Жлъч ще представят Шекспировата история, подпомогнати от актьорите Деян Донков и Радина Кърджилова и певците Михаела Филева и Валери Турманов.", "date": "2019.01.30", "title": "Може ли да се разкаже \"Отело\" на тийнейджъри"}
{"url": "https://www.dnevnik.bg/sviat/2019/01/30/3382516_maduro_obiavi_che_e_gotov_za_pregovori_s_opoziciiata/", "text": "Венецуелският президент Николас Мадуро заяви пред руската агенция РИА, че е готов за преговори с опозицията с участието на международни посредници, предаде \"Ройтерс\". \"Готов съм да седна на масата за преговори с опозицията, за да говорим за благото на Венецуела, за мира и нейното бъдеще\", казал Мадуро. Той уверил, че венецуелската армия демонстрира лоялността си към законните власти на страната. Попитан за възможността трети страни да посредничат в кризата, Мадуро отговори: \"Има няколко правителства, организации по света, които демонстрират искрено безпокойство от случващото се във Венецуела, те призоваха за диалог.\" Правителствата на Мексико, Уругвай, Боливия, Русия, Ватикана, някои европейски правителства подкрепят (призива към) диалог\", добави Мадуро. Той уточни, че засега \"става дума за частни преговори, разговори по телефона между президенти, външни министри\", посочва БТА. В отговор на въпрос дали правителството му може ще може да даде гаранции, че получените от Москва и Пекин кредити ще бъдат върнати, президентът увери, че Венецуела винаги спазва финансовите си задължения към кредиторите. Коментарът му дойде ден след като Москва заяви, че Каракас може да има проблеми с обслужването на дълга си към Русия  заради наложените от Вашингтон санкции  на венецуелската държавна петролна компания. Мадуро определи американските санкции като незаконни и каза, че Каракас полага всички усилия, за да стабилизира венецуелската икономика. По думите му руският президент Владимир Путин е оказал подкрепа на Венецуела на всички фронтове и Каракас е благодарен. Мадуро добави, че Каракас \"разчита на подкрепата от Русия и Китай за икономическото развитие на Венецуела\" и изрази надежда, че китайските инвестиции в петролния сектор скоро ще бъдат увеличени. Той определи призивите за предсрочни президентски избори като изнудване и призова държавите, които настояват за това, да изчакат до 2025 г. Вчера главният прокурор на Венецуела Тарек Уилям Сааб отправи към Върховния съд на страната молба  да бъдат блокирани сметките и да се забрани излизане от страната  на обявилия се за президент  Хуан Гуайдо.  Сааб също така иска да започне предварително разследване срещу действията на Гуайдо, който има имунитет като депутат и не може да бъде уличен или обвинен по наказателни дела. Единствено Върховният съд може да свали имунитета му. Пред журналисти прокурорът каза, че стъпката е логична след \"насилствените\" събития от последните дни. Като председател на парламента Гуайдо обяви Мадуро за \"узурпатор\" и използва конституционни правомощия, за да си даде длъжността му временно, до свикване на избори.", "date": "2019.01.30", "title": "Мадуро обяви, че е готов за преговори с опозицията"}
{"url": "https://www.dnevnik.bg/bulgaria/2019/01/30/3382512_dnes_se_navurshvat_125_godini_ot_rojdenieto_na_car/", "text": "На 30 януари се навършват 125 години от рождението на цар Борис Трети. Цар Борис Трети, известен като Царят Обединител и още - като трагичния цар, заради внезапната и неизяснена и до днес смърт през 1943 г., се възкачва на престола на 3 октомври 1918 г., едва 24-годишен, току-що завърнал се от Южния фронт. Това са дни на колосални изпитания за българската държава, когато нейното съществуване е дори поставено под въпрос. И вторият акцент - последователните му усилия и роля проблемите на България да се решават само с дипломатически средства и в никакъв случай с военни - така се стига до най-голямото дипломатическо постижение в новата българска история - възвръщането на Южна Добруджа по мирен път, което е прецедент на Балканите. Решаваща е ролята на цар Борис Трети да бъде опазена България встрани от пожара на Втората световна война и да запази онази степен на суверенитет, макар и в рамките на Тристранния пакт, за да може да решава жизнено-важните въпроси, сред които и спасяването на българските евреи вътре в страната. Граждански сдружения и групи съобщиха, че ще поднесат венци в 13 ч. пред барелефа на царя на входа на Борисовата градина.", "date": "2019.01.30", "title": "Днес се навършват 125 години от рождението на цар Борис III"}
{"url": "https://www.dnevnik.bg/politika/2019/01/30/3382511_s_opaseniia_che_ninova_shte_zagubi_evroizborite/", "text": "На президента Румен Радев му е рано да мисли за политически проект, а предсрочни парламентарни избори няма да развържат политическия възел. Това е оценката на президента на България между 2002 и 2012 г. Георги Първанов. Пред Би Ти Ви той коментира изявлението на Радев от понеделник, в което настоящият държавен глава определи предсрочните избори като неизбежни и  заяви готовност да подкрепи  нов политически проект, ако той работи за модернизацията на България. \"Очевидно има някакъв стремеж, някаква амбиция, макар че предсрочни парламентарни избори няма да развържат възела. Рано е да мисли за политически проект. По принцип не бих съветвал да го прави. Стратегическият съвет е разумна идея - приляга на президента да е генератор на стратегически идеи\", каза Първанов, чиято партия АБВ беше излъчила кандидатурата на Румен Радев за президентския пост за изборите преди две години. \"Не препоръчвам на държавен глава, докато е в институцията, да се занимава с такива неща\", добави. Той изрази надежда, че президентът Радев е излязъл от периода \"ако не на изолация, то на и започващата днес негова визита в Португалия е белег за това. Първанов посъветва сегашния държавен глава да възстанови диалога с изпълнителната власт, вместо да се заканва, че той е невъзможен, \"ако ще и по свръхобщи теми като европейската\", защото при сегашната конфронтация пространството се пренасищало с негативизъм и това отблъсква хората от политиката. \"Аз му давам съвет, до колкото мога да си позволя, да бъде остро критичен, но не ежедневно и по всеки повод, за да има по-голяма чуваемост\", каза той. В интервюто Първанов обяви, че АБВ протяга ръка към сегашния лидер на БСП Корнелия Нинова, както и с лидерите на другите формации от левия спектър и гражданските структури за \"коалиционно или просто взаимодействие\" за предстоящите европейски и местни избори. \"Опасявам се, че трудно ще бъдат преборени ГЕРБ и на тези избори, но трябва да мислим Монополът в лявото не работи за стабилно управление, това е изстрадана истина. Евроизборите и местните избори са проблеми, които трябва да дискутираме в дълбочина и в конкретика\", каза Първанов, който преди да бъде избран за президент беше лидер на БСП. Той определи сегашния председател на партията като добър, ярък опозиционер, но неуспяваща все още да се наложи като алтернатива. Контент анализ на материалите от конгреса на БСП, проведен миналата събота, показал, че \"вътре няма думата ляво, няма думата социализъм, идейното е сведено до минимум, доминира употребата на Истанбулската конвенция\". Ако това ще бъде темата на евроизборите - благодаря, каза Първанов. Бившият държавен глава, а сега активист в АБВ, предложи България а парите да бъдат инвестирани във високотехнологично производство - например, енергетиката, където да се превъртят бързо и да разкрият нови работни места. Според Първанов през следващите десет години българската военна авиация може да изкара и със старите си изтребители, ако бъдат ремонтирани, и да пази небето си с помощта на съюзниците. \"Демографската катастрофа е проблемът на нашата сигурност, небето ще опазим с помощта на нашите партньори. Могат да се хвърлят в енерегеиката, бързо превъртане на парите в този високотехнологичен отрасъл създава работа на други подотрасли, малки и средни предприятия, да помисли правителството, не му давам рецепти\". Първанов заяви, че след като е разговарял със свои съветници - генерали е убеден, че в сделката със САЩ не може да има съмнение за корупция, защото \"там такива работи не се случват\".", "date": "2019.01.30", "title": "С опасения, че Нинова ще загуби евроизборите, Първанов й протяга ръка"}
{"url": "https://www.dnevnik.bg/na_put/2019/01/30/3382234_fotogaleriia_razhodka_v_bliaskavata_lima/", "text": "Лима – бляскавата столица на Перу, е кацнала на висок пустинен бряг, опрян в Тихия океан. Според официалните справочници наброява 9 млн. души, но местните говорят за 12, с гетата. Има места, на които не трябва да ти стъпва кракът. На летището - засилена полиция и военни с кучета - все пак пристигаме в бившата мека на дрогата. Днес официално в Перу няма наркомафия. По пътя към хотела е лъскави билбордове и сгради се редуват с конструкции в стил \"Факултето\". Ранен час, а има движение – струва ми се бедно и неугледно. Поочукани малки бусове карат работници. Мяркат се пешеходци. Гидът ни Мария Сиракова разказва страховити истории за престъпността в по-опасните квартали. За \"пираньос\" – улични младежки банди от по 2-3 тийна, които за отрицателно време могат да разкостят всеки европеец, независимо от телосложението му. Явно няма да се отделяме от нея.", "date": "2019.01.30", "title": "Фотогалерия: Разходка в бляскавата Лима"}
{"url": "https://www.dnevnik.bg/bulgaria/2019/01/30/3382417_demokratichna_bulgariia_prizova_suvetnicite_vuv_vana/", "text": "Партиите от коалицията \"Демократична България\" призоваха общинските съветници във Варна да не гласуват днес предложения бюджет на общината за 2019 година. Неговата макрорамка тази година достигна 475 млн. лв. \"Философията на този бюджет е погрешна и опасна за града!\", пише в декларацията, разпространена от \"Демократична България\". Като основен приоритет в него е изведено обслужването на дълговете, които непрекъснато се увеличават. Бюджетът на Варна е превърнат в инструмент за предстоящата предизборна кампания, а не за развитието на града. Според \"Демократична България\" бюджетът предвижда рекордни разходи за раздута администрация и за инфраструктура, която не решава никакви реални градски проблеми. От дясната коалиция предупреждават, че общинската администрация в града \"планира поемане на дългове за десетки милиони, които гражданите ще плащат с лихвите\". В края на м.г. кметът на града Иван Портних поиска от съветниците да одобрят  нов кредит в размер на 46,7 млн. лв. Според партиите от \"Демократична България\" дори и след приемането на новия бюджет Варна отново няма да има пари за извеждане на тежкотоварния трафик извън града и \"тирове ще продължат да дефилират под прозорците на кмета\". Предвидените средства за здравеопазване са почти равни на разходите за издръжка на общинската администрация, но в същото време 250 хил. лв. ще бъдат изхарчени за парк в близкото с. Казашко, до което жителите на града могат да отидат само с винетка. Едно от най-екзотичните разходни пера в бюджета на Варна за т.г. са 140 хил. лв. за ремонт на градски фонтани, пише още в призива на \"Демократична България\" за бойкот на процедурата по приемане на общинския бюджет. Преди по-малко от 4 години – през август 2015 г., във Варна предизборно беше открит най-високият пеещ фонтан в България на стойност 1.5 млн. лв.  През август м.г. обаче се оказа, че той вече не работи. \"Това е бюджет тип \"Хляб, зрелища и предизборна реклама\", в който напълно липсва визия за развитието на града, пише в призива на \"Демократична България\" към общинските съветници във Варна. Припомняме ви, че през 2018 година общинската администрация ви подведе да одобрите придобиването на търговско дружество с \"инвестиционен проект\" за 43.2 милиона лева, по-известно като \"Дупката\".  В края на текста, разпространен до медиите, \"Демократична България\" призовава общинските съветници от всички политически групи \"да не стават съучастници в прахосването и разхищението на обществения финансов ресурс на Варна\".  След като беше обсъден в детайли от всички общински комисии, днес бюджетът на Варна за 2019 г. по всяка вероятност ще бъде приет от Общинския съвет във Варна, който е доминиран от ГЕРБ.", "date": "2019.01.30", "title": "\"Демократична България\" призова съветниците във Варна да отхвърлят бюджет \"Хляб, зрелища и предизборна кампания\""}
{"url": "https://www.dnevnik.bg/tehnologii/2019/01/30/3382519_epul_shte_namali_cenite_na_niakoi_aifoni_izvun_sasht/", "text": "Американската компания \"Епъл\" (Apple) планира да намали цените извън САЩ на някои от водещите си айфони, съобщи \"Ройтерс\". С този ход американската компания цели да даде тласък на слабите продажби на айфони на външни пазари като Китай, където 10-процентното покачване на курса на щатския долар през последната година направи продуктите на \"Епъл\" много по-скъпи от тези на конкурентите. Планът бе представен вчера от главния изпълнителен директор Тим Кук. Компанията само веднъж е понижавала цените на айфоните - малко след появата им на пазара през 2007 г. \"Епъл\" не каза в кои страни ще преразгледа цените на мобилните телефони. В държави като Китай и Турция местната валута се обезцени много спрямо поскъпващия долар. Кук каза, че цените на айфоните в местните валути ще бъдат понижени до стойностите, на които са били продавани апаратите преди година.", "date": "2019.01.30", "title": "\"Епъл\" ще намали цените на някои айфони извън САЩ"}
{"url": "https://www.dnevnik.bg/razvlechenie/2019/01/30/3382291_bulgarskite_imena_i_politicheskite_temi_v_programa_na/", "text": "Злоупотреба с власт, държавно потисничество и проблемите на дръзналите да им се противопоставят в страните от Русия и Бразилия до САЩ ще бъдат ключови теми в предстоящото издание на 69-ия международен филмов фестивал в Берлин между 7 и 17 февруари. Неговата финална програма бе обявена официално във вторник и сред богатия избор от заглавия попадат и няколко, в които са замесени български имена. Сред тях са режисьорът и сценарист Тонислав Христов и операторът Александър Станишев, чийто документален филм \"Тайният живот на Вера\" преди броени дни направи световната си премиера на фестивала \"Сънданс\". В Берлин му предстои европейска премиера като част от програмата Generation 14plus с общо четири прожекции от 13 до 16 февруари. Копродукцията на България и Финландия разказва за преследваната от детски травми финландка Вера, която се опитва да превъзмогне себе си и да извоюва независимост чрез различните роли, които играе в живота. \"Интимен и докосващ разказ за преодоляването на травма\", писа за филма след \"Сънданс\" изданието ScreenDaily. В ревюто си за него пък Film Threat пише, че той първоначално обърква зрителя: \"Това реалност ли е? Фантазия? Сложна смесица от двете?\", след което всичко неясно постепенно започва да се подрежда, историята сама да се разплита пред очите на публиката и в крайна сметка да я разтърси. Немско кино с българска перспектива  \"Трийсет\" (Dressig) с режисьор, сценарист и монтажист Симона Костова e част от програмата Perspektive Deutsches Kino. Филмът, който е продукция на Германската академия за кино и телевизия в Берлин, проследява един октомврийски петък от живота на шестима приятели в началото на 30-те си години, които живеят в берлинския квартал \"Нойкьолн\" в очакване да им се случи нещо специално. Световната премиера на проекта бе в Ротердам. Той е дебютен за родената в Бургас актриса, която завършва актьорско майсторство в София и участва в няколко постановки на софийската театрална сцена, след което заминава да учи режисура в Берлин през 2009 г.. Друг немски филм с българска режисьорка и също част от програмата Perspektive Deutsches Kino е Die Grube на варненката Христина Райкова. С методите на документалното кино тя разказва за минерален басейн в курорта Златни пясъци, който с горещите си води години наред привлича хората дори и когато температурата на въздуха е смразяваща. \"Един микрокосмос, който представя цяло едно общество, човешка мозайка от лични и политически истории\", гласи синопсисът на филма.  Той е пети за Райкова, която първоначално следва политология в Германия, след което специализира медийна продукция и прави магистратура по режисура във филмовия университет в Бабелсберг. Die Grube е нейната дипломна работа. \"Берлинале\" и световната политика  Що се отнася до политиката, тазгодишното издание на фестивала, който никога не се е притеснявал да засяга подобни чувствителни теми, обръща особено внимание на бразилските филми, които до голяма степен отразяват резкия десен завой в страната на президентските избори миналата година. \"Понякога изкуството трябва да бъде политическо\", казва директорът на събитието Дитер Кослик, който тази година прави 18 години начело на фестивала, създаден в условията на крехка политическа среда през 1951 г., когато градът е разделен и е своеобразна граница на студената война. \"В случая с Бразилия виждаме как филмите правят сеизмографски прочит на настроенията в страната, преди настоящият президент да бъде избран\", допълва той, цитиран от \"Ройтерс\". Филмът на бразилския режисьор Вагнер Мура Marighella, който ще бъде прожектиран извън конкурсната програма, разказва историята за съпротивата на писателя Карлос Маригела и смъртта му през 1969 г. в ръцете на военната диктатура, надвила демократичното управление. Една история, която някак напомня въздигането на президента Жаир Болсонаро. \"Господин Джоунс\" на полската режисьорка Агнешка Холанд пък разказва историята на уелския журналист Гарет Джоунс, чиито репортажи за Съветския съюз от 30-те години на миналия век разкриват ужаса от глада в Украйна въпреки опитите на правителството и други репортери да го накарат да мълчи. Китай също е силно представен в основната надпревара с филма на Уан Ксиаошуай So Long, My Son, разказващ за живота на две двойки, които преживяват революционните икономически промени, които трансформират Китай през 80-те години. Извън конкурсната програма ще е и американският \"Вице\" на Адам Маккей за управлението на Дик Чейни като един от най-могъщите вицепрезиденти на САЩ. \"Това е филм, който трябва да гледате, за да разберете президентството\", коментира Кослик, преди да препоръча и фестивалната прожекция на документалния филм на Чарлс Фъргюсън \"Уотъргейт, или как се научихме да спираме един президент извън контрол\", разказващ за падането на Ричард Никсън. \"Берлинале\" за първи път ще включи и продукции на услугите за стрийминг, които набират все по-голяма сила в света на киното. Сред тях ще е проектът на \"Нетфликс\" и испанската режисьорка Изабел Коишет \"Елиза и Марсела\", в който се разказва за жена, която през 1901 г. се дегизира като мъж, за да се ожени за своята любима. Председател на фестивалното жури тази година ще е френската актриса и режисьор Жулиет Бинош, а подробна информация за програмата има на  сайта на събитието .", "date": "2019.01.30", "title": "Българските имена и политическите теми в програма на \"Берлинале\" 2019"}
{"url": "https://www.dnevnik.bg/evropa/2019/01/30/3382521_mei_se_gotvi_za_chelen_sblusuk_s_brjuksel_za_brekzit/", "text": "Тереза Мей се движи към неизбежен челен сблъсък с Брюксел, след като вчера британската Камара на общините подкрепи усилията й за пренаписване на собственото й проектоспоразумение за Брекзит - опит за излизане от застоя в парламента, зарадвал евроскептичните консерватори, отбелязва британският в. \"Файненшъл таймс\" след  снощното важно гласуване . Министър-председателят каза, че \"никога няма да спре да се бори за Великобритания\", но докато предприетата от нея стъпка сплоти подкрепящите Брекзит консерватори, тя бе отхвърлена от Брюксел, който многократно заяви, че споразумението за напускане на ЕС не може да бъде отворено за предоговаряне. Две седмици след като сделката й за Брекзит беше категорично отхвърлена, Мей отстъпи пред силния натиск на евроскептичните консерватори,  съгласявайки се тя да бъде преработена . Министър-председателят призова парламентаристите да й дадат пълномощия да се върне в битката в Брюксел, само два месеца преди планираното напускане на Великобритания, отбелязва вестникът. В редакционна статия друг британски вестник, \"Гардиън\", определя случилото се в британския парламент снощи като Тереза Мей постигна рядък триумф снощи в Камарата на общините. Тя се върна след най-тежкото поражение в парламента за правителството й, за да си осигури по чудодеен начин мнозинство, подкрепящо освежаване на повяхналото й споразумение за напускане на ЕС. Трудно е да си представим обаче как министър-председателят ще отговори на парламентарния си успех. По-вероятно е този успех да се превърне в пирова победа, тъй като създаде неизпълними очаквания, пише редколегията. Мей се връща в Брюксел, но ЕС казва, че нищо не се е променило, гласи заглавието на друга статия във в. \"Гардиън\". На министър-председателя снощи бе даден двуседмичен срок да съживи споразумението за Брекзит, но минути след обявяване на резултатите от гласуването в Камарата на общините председателят на Европейския съвет Доналд Туск обяви, че ЕС не е готов да преразгледа сделката, се казва в статията. В опит да избегне разпадане на ръководената от нея Консервативна партия Тереза и увеличи опасността от Брекзит без споразумение, отбелязва френският в. \"Монд\". Точно два месеца преди набелязания срок за напускане на съюза министър-председателят поставя под въпрос двегодишни преговори с 27-те от ЕС и се впуска в конфронтация с Брюксел, изходът от която е неизвестен, подчертава всекидневникът. Британският премиер Тереза Мей оцеля вчера при критично гласуване в парламента, което можеше да отложи Брекзит и да подкопае стратегията й за излизане от ЕС, посочва в. \"Ню Йорк таймс\". Мей оцеля, за да продължи борбата още някой и друг ден, но възможностите пред нея се стесняват и тя е изправена пред все по-трудната задача да се опита да убеди парламента, след като той категорично отхвърли плана й за Брекзит по-рано този месец. На практика тя се върна там, откъдето тръгна преди  процедурата с поправките . Единственият й коз е, че дори парламентът изобщо да не одобри плана й за Брекзит, британските политици остават разделени и парализирани за евентуалните алтернативи, допълва вестникът.", "date": "2019.01.30", "title": "Мей се готви за челен сблъсък с Брюксел за Брекзит"}
{"url": "https://www.dnevnik.bg/evropa/evropeiski_parlament/2019/01/30/3382523_v_es_shte_ima_obshti_pravila_za_prodavanite_defektni/", "text": "Потребителите, пазаруващи през интернет или на място, ще имат еднакви права, ако закупят дефектен продукт, според нови правила, договорени вчера, предаде пресслужбата на Европейския парламент. Директивата за продажбата на стоки има за цел да гарантира високо ниво на защита на потребителите в ЕС и да създаде правна сигурност за предприятията, които искат да продават продуктите си в други държави членки. Тя хармонизира определени договорни права, например възможностите за защита, достъпни за потребителите, когато продуктът не работи както трябва или е дефектен и начините за използване на тези възможности.  Правилата, договорени от преговарящите от страна на парламента и съвета, обединяващ държавите членки, ще се отнасят както за онлайн, така и за офлайн (на място) продажбите, например няма да има значение дали потребителят купува електродомакински уред, играчка или компютър по интернет или на място в магазин. Стоките с цифрови елементи (като \"интелигентни\" хладилници, смартфони и телевизори или цифрови часовници) също са обхванати от тази директива. Потребителите, купуващи тези продукти, ще имат право на необходимите актуализации в рамките на разумен период от време според вида и предназначението на стоките и цифровите елементи. Когато нещо се обърка  Тази директива обхваща и средствата за защита, с които разполагат потребителите, гаранционните срокове, изискванията за доказателство и задълженията на търговеца: - при дефектен продукт потребителят ще има правото да избере дали той да бъде поправен или заменен без допълнително заплащане; - потребителят ще има право на незабавно намаление на цената или прекратяване на договора, както и да получи парите си обратно при определени случаи, например ако проблемът не е отстранен въпреки опитите на търговеца, ако поправката не е направена в определения \"разумен период от време\" или ако дефектът е прекалено сериозен; - търговецът ще бъде смятан за отговорен, ако дефектът се появи в рамките на две години от получаването на продукта от потребителя. Държавите членки могат обаче да въведат или продължат да спазват по-дълъг гаранционен период в националните си закони, за да се запази същото ниво на защита на потребителя, което вече съществува в някои държави; - в рамките на една или две години след доставка купувачът не е задължен да докаже, че продуктът е бил дефектен (изискванията за доказателства са обърнати в полза на потребителя). Например в момента, ако потребител установи, че продукт, който е купил преди повече от шест месеца, е дефектен и поиска от продавача да го поправи или замени, от потребителя може да бъде поискано да докаже, че този дефект е съществувал в момента на доставката. Според новите правила в рамките на период от една или две години потребителят ще може да поиска от продавача да вземе мерки, без да е нужно да доказва, че дефектът е съществувал в момента на доставката. Следващи стъпки Временното споразумение трябва да бъде потвърдено от посланиците на държавите членки (Корепер) и от Комисията по вътрешен пазар и защита на потребителите. След това директивата ще бъде подложена на гласуване в пленарната зала и ще бъде представена за одобрение на Съвета на министрите на ЕС.", "date": "2019.01.30", "title": "В ЕС ще има общи правила за продаваните дефектни продукти"}
{"url": "https://www.dnevnik.bg/photos/2019/01/30/3382508_fotogaleriia_ezeroto_michigan_zamruzna/", "text": "Едно от най-големите езера в Америка замръзна. Арктически студ скова Съединените щати. Огромни парчета лед са се образували на повърхността на езерото Мичиган. Площта му е над 50 хиляди квадратни километра и дълбоко близо 300 метра.", "date": "2019.01.30", "title": "Фотогалерия: Езерото Мичиган замръзна"}
{"url": "https://www.dnevnik.bg/sport/2019/01/30/3382532_kiril_despodov_e_blizo_do_preminavane_v_kaliari/", "text": "Футболистът на ЦСКА Кирил Десподов е на крачка от преминаване в \"Каляри\", съобщава журналистът от \"Скай спорт\" Джанлука ди Марцио. Според информацията клубът от Серия А ще плати 3 млн. евро, като са предвидени и бонуси. Според \"Труд\" българският клуб ще получи 4.8 млн. долара (4.2 млн. евро). Ди Марцио посочва, че двата клуба са се споразумели помежду си. Десподов ще подпише договор за четири години и половина. Най-добрият български футболист за 2018 г.  няколко пъти каза, че има желание да заиграе в чужбина . Той посочи и че италианското първенство му допада. \"Харесвам Серия А и въобще Италия. Не държа точно това да е дестинацията ми за трансфер. Имам доверие в ръководството на ЦСКА, че ще избере най-добрата опция за мен\", каза футболистът. Специализираният сайт transfermarkt.de го оценява на 2 млн. евро. \"Каляри\" е 15-и в Серия А с 21 точки и е на седем от зоната с изпадащите.", "date": "2019.01.30", "title": "Десподов е на крачка от договор с \"Каляри\", ЦСКА очаква 3 млн. евро"}
{"url": "https://www.dnevnik.bg/evropa/2019/01/29/3382189_franciia_i_italiia_semeen_spor_v_surceto_na_evropa/", "text": "Езикът на любовните свади е най-подходящ за описване на дипломатическото напрежение и враждебността между Франция и Италия през последните седмици. Две страни, говорещи романски езици, близки и разделени в сърцето на Европа. Този подход избра френският политолог Доминик Моиси, който неотдавна използва израза \"Развод по италиански\" за заглавие на редакционна статия, по названието на филма с Марчело Мастрояни, награден с \"Оскар\" през 1961 година. Моиси обявява, че е шокиран да наблюдава как управляващите популисти от другата страна на Алпите  изразяват подкрепата си за \"жълтите жилетки\"  - социалното движение срещу президента Еманюел Макрон, започнало да действа от ноември миналата година. \"Мисля, че няма прецедент италианско правителство да насърчава до такава степен опозиционните сили във Франция, докато е част от ЕС. Това е форма на раздяла\", заяви той пред АФП. Според него основите на кризата са били заложени през март миналата година, преди близо година, след италианските избори. Тогава френският президент центрист очакваше правителство, съвместимо с неговите проекти за реформа на ЕС. Вместо това стана свидетел на триумфа на евроскептичните противници на системата от Движение \"Пет звезди\", както и на десните екстремисти от партията \"Лига\". Лидерът на \"Лига\" Матео Салвини и този на Движение \"Пет звезди\" Луиджи ди Майо, които са съответно вътрешен министър и вицепремиер, действат като екип, който все по-често проявява открита  враждебност към Франция . До такава степен, че много анализатори си задават въпроси за възможните последствия от влошаването на отношенията между двете страни. \"Фактът, че вече не можем да работим по европейски проекти с Италия, е истински проблем\", смята Себастиан Маяр, директор на института \"Жак Делор\" - център за анализи, базиран в Брюксел. \"Това вече не е лесно и с други партньори, включително с Германия. Но Италия винаги е била съюзник, близък до френските позиции.\" Миналата седмица Париж  повика на разговор италианския посланик във Франция  след изказване на Ди Майо, който обвини Франция, че извършва колонизация на Африка и подбужда населението на континента да мигрира към Европа. Няколко дни по-късно Салвини  се изказа още по-остро,  определяйки Еманюел Макрон като \"ужасен президент\". \"Няма да отговоря. Те само това чакат\", отвърна Макрон в неделя по време на посещение в Египет. \"Италианският народ е наш приятел и заслужава ръководители, които са на висотата на неговата история.\" Предизборни сметки Но би било погрешно Франция или нейния президент да бъдат смятани само за жертви на италианските провокации, предупреждават наблюдателите. \"Тази криза започна по-отдалеч. Нещо като съревнование и френски комплекс за превъзходство се срещат с италиански комплекс за малоценност. Има нещо много емоционално във френско-италианските отношения\", коментира Моиси. Една от първите инициативи на Макрон, скоро след избирането му през 2017 г., беше да организира в Париж международна конференция за Либия - без да се консултира с бившата колониална сила Италия, която ревниво пази влиянието си там и икономическите си интереси. Имайки предвид европейските избори през май, той похвали лагера \"на прогреса\", изправен срещу националистите от крайната десница. Когато през юни миналата година Салвини отказа да приеме кораб с мигранти, френският държавен глава порица неговия \"цинизъм\" и \"безотговорност\" - след което  сравни популизма с \"проказа\" . Забележка, която  не бе посрещната добре в Рим . Според френски дипломат, пожелал анонимност, въпросът за имиграцията \"продължава да усложнява нещата\". Но италианското правителство от своя страна отправя нападки срещу ЕС, свързани с бюджетните правила, които ограничават публичните разходи. \"Това не е френско-италианска криза, макар че Франция е лесен и удобен противник. Темата продължава да е отношенията между Италия и Европа\", добавя дипломатът. Моиси казва, че в момента чака европейските избори, надявайки се, че след преброяването на гласовете \"ще има повече възможности за компромис\". По-добра перспектива от тази на \"Развод по италиански\", който завършваше с убийство.", "date": "2019.01.30", "title": "Франция и Италия: семеен спор в сърцето на Европа"}
{"url": "https://www.dnevnik.bg/evropa/2019/01/30/3382529_na_referendum_irlandcite_shte_reshat_dali_da_budat/", "text": "Ирландското правителство се съгласи с провеждането на референдум за смекчаване на ограниченията за разводите в страната, предаде Би Би Си. Хората ще бъдат попитани дали искат да се премахне задължителният период за раздяла, който е необходим, преди да се получи развод. В Ирландия има изискване двойката да е живяла разделена в продължение на четири от последните пет години, за да получи възможност за развод. Очаква се референдумът да се проведе през май в деня на местните и европейските избори. Решението на кабинета дойде след внасянето на законопроект в ирландския парламент, в който се предлага намаляване на периода за раздяла до две години. Задължителният период за раздяла е включен в ирландската конституция и бе въведен на мястото на забраната за развод, която бе отменена на референдум преди 24 години с 50.28% \"за\" срещу 49.72% \"против\". На скорошни референдуми в страната бе премахната забраната за аборт и бяха легализирани еднополовите бракове.", "date": "2019.01.30", "title": "На референдум ирландците ще решат дали да бъдат смекчени правилата за развод"}
{"url": "https://www.dnevnik.bg/sport/2019/01/30/3382528_guardiola_viarva_che_siti_moje_da_stane_shampion_dori/", "text": "Манчестър сити\" може да стане шампион за втора поредна година дори ако \"Ливърпул\" се откъсне на върха тази вечер, заяви мениджърът на \"гражданите\" Хосеп Гуардиола. Думите му дойдоха след  обрата, който отборът му допусна при 1:2 срещу \"Нюкасъл\" . Загубата дойде в юбилейния стотен мач за Гуардиола начело на \"Сити\" във Висшата лига. След нея \"гражданите\" остават на четири точки зад \"Ливърпул\", който тази вечер приема \"Лестър\". \"Това са много точки, но в същото време още сме януари, а не април или май. Имаме много мачове и всичко може да стане\", заяви Гуардиола. \"Много отбори се борят за различни неща - за Висшата лига, Лига Европа, Шампионската лига, и във всеки мач трябва да даваме най-доброто, за да успяваме. Ще опитваме и няма да се предаваме\", продължи той. Гуардиола защити играчите си и заяви, че те могат да се справят с напрежението в надпреварата за титлата. \"Обичам тези футболисти. Те ми донесоха целия престиж, който имам в Англия. Тук сме, за да им помогнем. Знам как се чувстват сега и аз съм зад тях, близо до тях. Те са невероятен отбор. Понякога се получава така.\" Според него в основата на загубата е, че полузащитата на \"Манчестър сити\" не е действала достатъчно агресивно.", "date": "2019.01.30", "title": "Гуардиола вярва, че \"Сити\" може да стане шампион дори ако \"Ливърпул\" се откъсне"}
{"url": "https://www.dnevnik.bg/bulgaria/2019/01/30/3382554_elena_ioncheva_pusna_zapisi_kak_boil_banov_oshtetil/", "text": "Анонсираното от БСП разследване на депутата и журналист Елена Йончева за корупция в изпълнителната власт се отнася до сегашния министър на културата Боил Банов, се разбра на нейна пресконференция. То включва записи от негови разговори от март 2016 г., когато беше зам.-министър на културата във втория кабинет \"Борисов\". Според Йончева и нейни колеги от БСП записите доказват, че Банов ощетява държавата с поне 700 хил. лв. като опрощава неустойка на фирмата строител на Ларгото и дава указания как да се фалшифицират документи. Записите по наречената от Йончева \"Афера: Ало, Банов съм\" са направени от служител на Министерството на културата, който осъзнал, че участва в нещо незаконно, и са получени от журналиста и депутат сега. Качеството на записите е лошо и репликите не се чуват ясно, но БСП предостави субтитри на журналистите. Става дума за проекта \"Античен културно-комуникационен център \"Сердика\" - 2 и 3 етап\", чиято стойност е 12.3 млн. лв. и се финансира по оперативна програма \"Регионално развитие\". Изпълнител на проекта е ЗДДЗ \"Антична Сердика\", в което влизат четири фирми с водещ партньор \"Пътища и мостове\" ЕООД. Останалите участници са държавното дружество \"Реставрация\" ЕАД, \"Пътстрой-Варна\" ЕООД и \"Финанс груп 2013\" ЕООД. Строителният надзор се осъществява от \"Контрол - инвест\" ЕООД и \"Инвест - консулт\" ЕООД. Официално  комплексът \"Сердика\" бе открит от премиера Бойко Борисов на 20 април 2016 г.  Първият запис е от кабината на зам.- министър Банов и е направен на 24 март 2016 г., когато министър беше Вежди Рашидов. Сред присъстващите на срещата освен Банов са Татяна Цановска - изпълняващ длъжността директор на дирекция \"Правна\" в министерството, Ангел Ангелов от дирекция \"Европейски програми\" и архитект Иван Мечкунов - ръководител на проекта от страна на министерството. Според субтитрите на БСП зам.- министър Банов казва, че има забавяне в изпълнението на строително-монтажните работи с 33 дни, заради което на фирмата трябва да се наложи неустойка от около 700 хил. лв. После обяснява, че тази неустойка, която трябвало да мине през Министерството на регионалното развитие и благоустройството, не може да се събере с години. Накрая каза: \"Тя предлага следното нещо\" и разпорежда на архитект Мечкунов да направи акт 10, който да раздроби на две или три и да се покрият тези 33 дни. Вторият разговор според БСП е телефонен и е между Боил Банов и Атанас Ангелов от ЗДДЗ \"Инвест - консулт\" - независимия строителен надзор на обекта. В него Банов казва, че и да искат неустойката, никога няма да я вземат и лансира предложението в строителните книжа за минал период да се намерят два пъти по 15-16 дни, в които не са се правили никакви строително-монтажни работи, и \"да пуснем акт 10 и акт 11 съответно за спиране, за да излезем начисто, че няма закъснение\". Третият разговор отново е по телефона и е между зам.-министъра и инженер Драгомир Драганов - ръководител на проекта от страна на изпълнителя \"Антична Сердика\", поясниха от БСП. В него Банов обяснява за установеното забавяне и прави предложението за неговото заличаване. \"За да я няма тази простотия, да не ви съдим и така нататък, ще ви помоля за съдействие\", казва Банов според субтитрите. Не беше излъчен запис на отговора на инж. Драганов. В предоставените от БСП субтитри има и разговор между Боил Банов и служители, от който по думите на Банов се разбира, че арх. Иван Мечкунов \"се продал\" за едно ходене в Испания, което било \"за жълти стотинки\". От \"Позитано\" 20 обявиха, че ще изпратят записите на медиите. Пълен запис на разговорите на Банов бе публикуван във фейсбук страницата на БСП (чуйте по-долу). Елена Йончева каза, че няма данни дали и как Боил Банов се е облагодетелствал от това, но има документи, които потвърждават изнесеното чрез записа, а именно - че е ощетил държавата. Сигналите ще бъдат пуснати до прокуратурата и ОЛАФ. От БСП искат оставката на Банов, който в момента е министър на културата. Според Елена Йончева това не е схема на Банов, а на Бойко Борисов - начин, по който колкото по зависими били подчинените, толкова повече се издигали.", "date": "2019.01.30", "title": "Елена Йончева пусна записи как Боил Банов ощетил държавата със 700 хил. лв. (аудио)"}
{"url": "https://www.dnevnik.bg/sport/2019/01/30/3382610_seriiata_na_hardun_produlji_pri_zaguba_na_hjustun/", "text": "Джеймс Хардън продължи невероятната си серия да вкарва повече от 30 точки в мачове на своя \"Хюстън рокетс\", като го постигна в 24-и пореден двубой. \"Ракетите\" обаче загубиха от \"Ню Орлиънс пеликанс\" у дома със 116:121. Двубоят сложи край на серия от три поредни победи за тексаския тим. Хардън завърши с 37 точки, като оформи и своя \"дабъл-дабъл\", благодарение на 11 борби. Гардът не беше особено убедителен при стрелбата, като завърши с 11 точни от 32 опита (34%), включително шест от 18 от тройката. Хардън вкара девет пъти от 10 заставания на наказателната линия. Серията на Хардън беше под заплаха, след като до последната четвърт той не беше преминал границата от 30 точки в срещата. По-малко от две минути преди финалната сирена той вкара тройка, с която стигна 30-те точки. След това реализира още седем в последната минута. Съотборникът му Кенет Фарийд завърши с \"дабъл-дабъл\" - 19 точки и 11 борби, а Ерик Гордън добави 17. За \"пеликаните\" много силен мач направи Джалил Окафор, който вкара рекордните за сезона 27 точки. Той добави 12 борби, като поведе тима си в отсъствието на петима от титулярите. Джру Холидей също игра много силно, като вкара 19 точки, добавяйки осем асистенции, шест борби и направи впечатляващите шест чадъра. За \"Ню Орлиънс\" не игра Антъни Дейвис, който е с контузия в пръста. Центърът на \"пеликаните\" обяви, че няма да продължи договора си с тима и очаква да бъде трансфериран. \"Филаделфия 76-ърс\" постигна важна победа като гост на \"Лос Анджелис лейкърс\" 121:105. Джоел Ембийд и Джими Бътлър се върнаха в стартовия състав на \"Сиксърс\", които изиграха втори мач от поредни гостувания. Ембийд завърши с 28 точки и 11 борби, а Бътлър добави 20. Плеймейкърът Бен Симънс се отчете с 19 точки, шест асистенции и осем борби. За \"Лейкърс\", който отново беше без контузения Леброн Джеймс, най-резултатен беше Брандън Инграм. Крилото вкара 36 точки, рекордни в кариерата му. Той преминава границата от 20 точки в трети пореден двубой.", "date": "2019.01.30", "title": "Серията на Хардън продължи при загуба на \"Хюстън рокетс\" (видео)"}
{"url": "https://www.dnevnik.bg/evropa/2019/01/30/3382555_germaniia_se_gotvi_da_smekchi_zakon_za_abortite_ot/", "text": "Германското правителство постигна принципно споразумение за смекчаване на закон от времето на нацизма, който забранява на лекарите да рекламират или да предоставят информация за извършването на аборт, предаде \"Гардиън\". Промяната ще позволи на гинеколозите, болниците и обществените здравни услуги да споделят основна информация за това къде и как жените могат да прекратят нежелана бременност. Очаква се законопроектът да бъде одобрен от кабинета на Ангела Меркел на 6 февруари и след това да мине през двете камари на парламента. Германското законодателство позволява абортите, но на практика действа разубеждаващо чрез няколко препятствия, включително чрез въпросния закон от май 1933 г., малко след като Адолф Хитлер поема цялата власт в нацистка Германия. Миналата година гинеколог бе глобена с 6 хил. евро за нарушаването на закона с публикуването на информация за услугите за аборт на своя уебсайт. Случаят съживи дебата по въпроса в коалиционното правителство, водено от консервативния Християндемократически съюз (ХДС) на Меркел. Нейният по-малък партньор, Германската социалдемократическа партия (ГСДП), настояваше целият закон да бъде премахнат, искане, подкрепено от левите опозиционни партии \"Левица\" и Зелени. В крайна сметка управляващите партии постигнаха компромис, смятан от много наблюдатели за поражение за социалдемократите. Здравният министър Йенс Шпан от ХДС заяви, че жените действително се нуждаят от ключова информация, но добави, че абортите не трябва да се рекламират, защото не са обикновена медицинска процедура. Лидерът на ГСДП Андреа Налес все пак приветства споразумението, като написа в \"Туитър\", че жените най-накрая получават информацията, от която се нуждаят. Законопроектът, видян от \"Франс прес\", ще позволи на федералните здравни власти и на Германската медицинска асоциация да публикуват национални списъци с лекари, които извършват аборти. Друга промяна е, че ще бъде вдигната възрастта за жените, които имат право на безплатни контрацептиви, от 20 на 22 години, а обучението на студенти по медицина за извършването на аборти ще бъде разширено. Депутат от Левицата заяви, че като отказва да премахне изцяло този член, правителството продължава да третира аборта като тема табу. Германия разрешава абортите само при стриктно регламентирани обстоятелства. Жена, която иска да направи аборт през първите три месеца от бременността си, трябва да посети консултация в регистриран център. Целта на интервюто е \"да насърчи жените да продължат бременността си\", се посочва в правилата, макар накрая те да имат последната дума. С изключение на специални обстоятелства като бременност, която застрашава живота на майката, или такава, която е резултат от изнасилване, абортът не е процедура, която да се покрива от здравното осигуряване. В някои региони може да се наложи да се пътува до 100 км, за да се намери лекар, който да я извърши.", "date": "2019.01.30", "title": "Германия се готви да смекчи закон за абортите от времето на нацизма"}
{"url": "https://www.dnevnik.bg/biznes/2019/01/30/3382558_biznesut_zapochva_novata_godina_s_optimizum/", "text": "През януари общият показател на бизнес климата нараства с 1.9 пункта в сравнение с декември 2018 г., което се дължи на подобрения бизнес климат в промишлеността, строителството и сектора на услугите, съобщи Националният статистически институт.  Съставният показател \"бизнес климат в промишлеността\" се увеличава с 4.1 пункта главно поради по-оптимистичните очаквания на промишлените предприемачи за бизнес състоянието на предприятията през следващите шест месеца. Същевременно и прогнозите им относно износа и производствената активност през следващите три месеца се подобряват. Основните фактори, затрудняващи дейността, продължават да са свързани с несигурната икономическа среда и недостига на работна сила. Относно продажните цени в промишлеността анкетата регистрира известни очаквания за увеличение, макар преобладаващата част от мениджърите да предвиждат те да останат без промяна през следващите три месеца.  През януари съставният показател \"бизнес климат в строителството\" се повишава с 1.2 пункта, което се дължи на по-благоприятните очаквания на строителните предприемачи за бизнес състоянието на предприятията през следващите шест месеца. Производственият график е осигурен с договори за по-голям период от време в сравнение с три месеца по-рано - 5.6 месеца при 5.3 за октомври 2018 година. В следващата половин година стопанските ръководители очакват и увеличение на новите поръчки в строителството, което според тях ще доведе и до активизиране на дейността в краткосрочен план. Несигурната икономическа среда, конкуренцията в бранша и недостигът на работна сила остават най-сериозните пречки за развитието на бизнеса. По отношение на продажните цени в строителството очакванията на мениджърите са за запазване на тяхното равнище през следващите три месеца.  Съставният показател \"бизнес климат в търговията на дребно\" се понижава с 1.7 пункта в резултат на по-неблагоприятните оценки и очаквания на търговците на дребно за бизнес състоянието на предприятията. Мненията им относно обема на продажбите и поръчките към доставчиците както от вътрешния, така и от външния пазар през следващите три месеца също са по-резервирани. Най-сериозният проблем, затрудняващ дейността на предприятията, остава конкуренцията в бранша, следван от недостатъчното търсене и несигурната икономическа среда. Търговците на дребно не предвиждат повишение на продажните цени през следващите три месеца.  През януари съставният показател \"бизнес климат в сектора на услугите\" нараства с 1.2 пункта главно поради подобрените очаквания на мениджърите за бизнес състоянието на предприятията през следващите шест месеца. По-оптимистични са и прогнозите им по отношение на търсенето на услуги през следващите три месеца. Основните пречки за бизнеса остават свързани с конкуренцията в бранша и несигурната икономическа среда. Относно продажните цени в сектора на услугите по-голяма част от мениджърите очакват запазване на тяхното равнище през следващите три месеца.", "date": "2019.01.30", "title": "Бизнесът започва новата година с оптимизъм"}
{"url": "https://www.dnevnik.bg/bulgaria/2019/01/30/3382632_sudut_razreshil_i_stroitelstvoto_na_plaj_koral_krai/", "text": "С  решение на Върховния административен съд  от 10 януари тази година се отваря пътя за строителство на комплекс от 45 000 квадратни метра разгъната застроена площ на  плаж \"Корал\" край село Лозенец . За решението първо съобщи  местният сайт tsarevo.info . Вчера се разбра и за още едно съдебно решение, с което се  допуска и строеж в Синеморец . Властите пък от около седмица проверяват сигнали за започнали строежи по Южното Черноморие -  край къмпинг \"Градина\", \"Арапя\" и плажа \"Алепу\" . С решението си за \"Корал\" съдът не намира основания да отмени разрешенията за строителство по  проекта \"Корал резидънс\"  на \"Прайм пропърти БГ\" за хотелски комплекс. Мотивите на магистратите са, че към годините на издаването на разрешителните на \"Прайм пропърти\" не са действали специализираните закони, закрилящи Черноморието, в т.ч. дюните от застрояване. Отхвърля се жалба на РИОСВ - Бургас, за липса на оценка на въздействието на околната среда и оценка за съвместимост по Закона за биологичното разнообразие. Съдът в състав Светлана Йонкова, Таня Радкова и Анелия Ананиева посочва, че и има влязъл в сила подробен устройствен план. Законът за устройство на Черноморското крайбрежие влиза в сила през 2008 година. Според магистратите парцелът не се намира в защитена територия, не са необходими оценки за въздействие и съвместимост и липсват доказателства за съществуване на дюни. Допълва се, че територията съвпада с действащ общ устройствен план на община Царево, според който парцелът попада в зона за рекреационна дейност. Заключението е, че няма основания разрешението за строителство на \"Корал\" да се обяви за нищожно. От tsarevo.info обаче припомнят, че действащ общ устройствен план всъщност няма, тъй като старият е спрян през 2014 година със заповед на тогавашния министър на околната среда и водите Искра Михайлова. А новият все още не е получил одобрение. По данни от кадастъра дюни в имота няма и той попада в зона А от Закона за устройството на черноморското крайбрежие, която на теория трябваше да опази брега от застрояване. Реално обаче законът позволява строителство с плътност на застрояване до 20 на сто, интензивност на застрояване (К инт.) до 0.5 и минимална озеленена площ 70 на сто. В разпратено следобед до медиите съобщение от ВАС уточниха, че не съдът е този който разрешава и е разрешил строителствата на \"Корал\". \"Регионалната дирекция за национален строителен контрол в Бургас (РДНСК) не е осъществила задължителен служебен контрол за законосъобразност на разрешенията за строежи на плаж \"Корал\", издадени през 2007 г. Това е органът, който е длъжен да извършва служебна проверка за съответствията на всички разрешения за строежи спрямо нормативните изисквания, към датата на издаването им\", се казва в съобщението на съда. \"РДНСК–Бургас има правомощия да отмени всяко разрешение, ако прецени че то е назаконосъобразно и в сроковете, предвидени в закона – 14 дни от уведомяването му\", отбелязват от съда. И посочват, че разрешенията за строеж на \"Корал\" са постъпили в РДНСК – Бургас през 2007 г., а във връзка с тях. Десет години по-късно, по протест на Прокуратурата се иска обявяване на разрешенията за нищожни. За да са налице предпоставки за обявяване на едно разрешение за нищожно обаче, то трябва да страда от изключително тежки пороци, а именно да не е постановено от компетентен орган, както и да са има драстични нарушения на материалния закон, каквито в случая не са налице\", се казва в становището на магистратите. Съдиите отбелязват, че това дело е седмото, свързано с протест на прокуратурата срещу разрешения за строеж на \"Корал\", като до момента решенията са с една и съща практика. \"Десетки са и делата във ВАС с искания за обявяване на нищожност на разрешения за строежи по Черноморието, издадени на физически и юридически лица, за които РДНСК – Бургас не е осъществила служебен контрол за тяхната законосъобразност\", се казва още в съобщението на съда.", "date": "2019.01.30", "title": "Съдебно решение отвори пътя за строеж на плаж \"Корал\" край Лозенец (допълнена)"}
{"url": "https://www.dnevnik.bg/biznes/2019/01/30/3382615_zavodskite_ceni_produljavat_da_rastat_i_prez_dekemvri/", "text": "Заводските цени продължават да поскъпват на годишна база. Данните на Националния статистически институт сочат, че през декември те са се повишили с 2.7% спрямо година по-рано. Спрямо ноември обаче има понижение от 0.7%. Увеличение на цените е регистрирано при производството и разпределението на електрическа и топлоенергия и газ - с 6.8%, и в преработващата промишленост - с 2.0%, а в добивната промишленост е отчетено намаление с 6.3%. В преработващата промишленост по-съществен ръст на цените се наблюдава при: производството на дървен материал и изделия от него, без мебели - с 4.7%, обработката на кожи и производството на изделия от обработени кожи без косъм - с 4.3%, и производството на облекло - с 3.4%. Намаление на цените е регистрирано при производството на тютюневи изделия - с 0.1%. Спрямо ноември по-съществено намаление на цените в преработващата промишленост се наблюдава при производството на химични продукти - с 1%, и при производството на хартия, картон и изделия от хартия и картон - с 0.3%, а покачване е регистрирано при: обработката на кожи и производството на изделия от кожи без косъм - с 0.6%, производството на изделия от каучук и пластмаси и производството, некласифицирано другаде - по 0.4%.", "date": "2019.01.30", "title": "Заводските цени продължават да растат и през декември"}
{"url": "https://www.dnevnik.bg/bulgaria/2019/01/30/3382640_prokuraturata_se_samosezira_po_tvurdeniiata_na/", "text": "Прокуратурата се самосезира по данните за корупция в Министерството на културата, изнесени днес на пресконференция от депутата от БСП и журналист Елена Йончева без да изчака сигнала й. Според Йончева и колегите й от БСП през 2016 г. Банов в качеството му на зам.-министър си е затворил очите за нарушение на фирмата - строител на софийското Ларго, за което е трябвало да й поиска 700 хил. лв. неустойки Главният прокурор Сотир Цацаров се самосезира и разпореди незабавно извършване на проверка, се казва в съобщение от прокуратурата. Проверката е възложена на Специализираната прокуратура предвид качеството на лицето, за което са представени данните и твърденията за извършени корупционни прояви, в резултат на които е опростена неустойка на изпълнителя в размер на 700 000 лева. Още днес ще се пристъпи към изискване на цялата документация по сключването и изпълнението на договора за строителство на обект \"Ларгото\", културно комуникационен комплекс \"Сердика\" 2- 3 етап. Ще бъдат снети и обяснения от лицата, имащи отношение към случая, съобщи на брифинг говорителят на главния прокурор Румяна Арнаудова. Ще бъдат разпитани служители на министерството и на първо място министър Боил Банов, ще бъде иззета цялата документация по изпълнението на обществената поръчка, както от министерството, така и консорциума на фирмите - изпълнители на строителните и ремонтните работи на Ларгото. Сигнал от Йончева все още не е подаден, но според говорителя това не е укоримо, защото прокуратурата може да се сезира и от проесконференцията. Записите, които БСП представи пред медиите, не са специални разузнавателни средства, тъй като са правени извън режима на закона, но биха могли да се използват като доказателства след като им се направи експертиза, която да установи кой и какво е говорил. На въпрос дали зам.- министър Банов е можел по своя воля да освободи фирмите от заплащане на неустойката, Арнаудов каза, че това ще се установи именно от документацията. По думите й зам.- министърът, ако е упълномощен, има пълната възможност да реши дали да опрости глобата. На въпрос дали прокуратурата ще поиска отстраняване на Банов като министър, тя отговори, че това може да стане след като проверката приключи и бъде повдигнато обвинение и добави :\"Ако той е все още министър\".", "date": "2019.01.30", "title": "Прокуратурата се самосезира по твърденията на Йончева за Боил Банов"}
{"url": "https://www.dnevnik.bg/biznes/2019/01/30/3382638_danuchnite_napomniat_che_ostavat_60_dni_za_smiana_na/", "text": "                        60 дни остават до крайния срок, в който всяка регистрирана по ДДС фирма трябва да смени софтуера за управление на продажбите и касовите си апарати. От 1 април 2019 г. самостоятелната употреба на софтуер за управление на продажбите и касов апарат ще е забранена, като дотогава производителите на софтуер трябва да го приведат в съответствие с новите изисквания. До края на май регистрираните по ДДС задължително трябва да подадат в НАП с електронен подпис информация за софтуера, който използват във всеки търговски обект, припомнят от приходната агенция. Към момента броят на касовите апарати и принтери, които отговорят на новите изисквания, е 12 хил., като са издадени над 1.5 млн. касови бележки с отпечатан на тях QR код. Общият брой на касовите апарати на регистрираните по ДДС е 185 хил. към края на 2018 г., като 40% от тях могат да бъдат софтуерно доработени, без да се налага смяна на хардуера. По данни на НАП фирмите само с 1 касов апарат са близо 76 хил. Според новите правила софтуерите, управляващи фискални принтери и касови апарати, няма да позволяват манипулации и укриване на приходи. Производителите на такъв софтуер са длъжни да го модифицират и да обявят пред НАП съответствието му със законовите изисквания. По данни на НАП към момента има 13 такива софтуера. В процес на обявяване са още 15 софтуера за управление на продажбите. От приходната агенция съветват всеки търговец, който използва софтуер за продажби, незабавно да се свърже с производителя му и сервизната фирма, която поддържа фискалните устройства, за да планират необходимите промени до края на март. Допълнителна информация за промените, свързани с отчитането на оборотите, може да се получи на телефона на Информационния център на НАП 070018700.", "date": "2019.01.30", "title": "Данъчните напомнят, че остават 60 дни за смяна на софтуера за касовите апарати"}
{"url": "https://www.dnevnik.bg/sport/2019/01/30/3382618_baiern_prodade_napadatel_v_kitai/", "text": "Германският шампион \"Байерн\" (Мюнхен) осъществи изходящ трансфер в Китай. От клуба обявиха продажбата на Сандро Вагнер в \"Тянжин теда\". Според медиите в Германия стойността на трансфера е 5 милиона евро. Вагнер, който е юноша на \"Байерн\", е подписал договор до края на 2020 г., като ще получи 15 милиона евро от заплати за престоя си в \"Тянжин теда\". \"Сандро ни помоли да разтрогнем договора му. Той имаше много атрактивна оферта и изпълнихме молбата му. Благодарим на Сандро за прекараното време в \"Байерн\", желаем му най-доброто и много успехи в Китай\", заяви спортният директор на баварците Хасан Салихамиджич. Вагнер се завърна в \"Байерн\" в края на 2017 г. Тогава  баварците платиха 12 милиона евро на \"Хофенхайм\"  за родения в Мюнхен нападател, който беше привлечен като опция на голмайстора на тима Роберт Левандовски.  Вагнер се включи силно през пролетния дял на сезон 2017-18 и вкара осем гола в 14 мача в Бундеслигата. През тази кампания германският нападател получаваше малко време за изява под ръководството на Нико Ковач, като игра едва 264 минути. Във втория си престой в \"Байерн\" Вагнер записа 30 мача във всички турнири, в които вкара десет гола. С тима на баварците нападателят спечели Бундеслигата през миналия сезон. През лятото  Вагнер реши да се откаже от националния отбор на Германия , след като не получи повиквателна за световното първенство в Русия. Той има пет гола в осем мача за Бундестима, като беше част от тима, който през 2017 г. спечели Купата на конфедерациите. \"Байерн\" вероятно няма да привлече алтернатива на Вагнер, въпреки че отборът остава с един изявен централен нападател в лицето на Левандовски. Баварците са активни на трансферния прозорец, като вече обявиха  трансфера на световния шампион Бенжамен Павар . 22-годишният защитник ще се присъедини към отбора през лятото. Шампионът на Германия се опитва да вземе и 18-годишния Калъм Хъдсън-Одой от \"Челси\", но сините отказаха да се разделят с играча през зимата.", "date": "2019.01.30", "title": "\"Байерн\" продаде нападател в Китай"}
{"url": "https://www.dnevnik.bg/politika/2019/01/30/3382643_vejdi_rashidov_poiskal_neustoikata_za_largoto_s_koiato/", "text": "Депутатът от ГЕРБ Вежди Рашидов, който през 2016 г. бе министър на културата, обяви, че е подписал заповед да отиде на съд неустойката за Ларгото, с която БСП твърди, че държавата е ощетена. По-рано днес депутатът и журналист  Елена Йончева пусна три записа на тогавашния зам.-министър на културата Боил Банов , на база на които смята, че той е опростил неустойка от 700 хил. лв. на изпълнителя на проекта ЗДДЗ \"Антична Сердика\". \"Реагирал съм на случая с Ларгото и съм го изпратил на съд още тогава, въпросите са към друг. Казвам, че съм подписал заповед да отиде на съд тази неустойка за неспазване. Втора инстанция чакаме. Реагирал съм. За всичко останало въпросите са към друг\", каза Вежди Рашидов в парламента днес, цитиран от \"Фокус\", и поясни, че заповедта е подписана, след като се е върнал от лечение в Германия. Той обясни, че са минали европейски и всякакви одити относно обекта.", "date": "2019.01.30", "title": "Вежди Рашидов поискал неустойката за Ларгото, с която БСП твърди, че държавата е ощетена"}
{"url": "https://www.dnevnik.bg/sviat/2019/01/30/3382649_oisr_planira_novo_danuchno_oblagane_za_internet/", "text": "Организацията за икономическо сътрудничество и развитие (ОИСР) обяви, че международната общност е постигнала \"важен напредък\" по въпроса за преработването на  данъчното облагане на големите интернет компании , което е приоритет най-вече на Франция, предаде агенция \"Ройтерс\". Сто двайсет и седем страни, които са ангажирани в работата по проекта за намаляване на данъчната основа и прехвърлянето на печалби - \"Бепс\" (Beps project), са се споразумели да търсят решение, \"основаващо се на консенсуса\" по този въпрос до 2020 година, се уточнява в комюнике на организацията. Тази новина бе приветствана от министъра на икономиката и финансите на Франция Брюно льо Мер, който се ангажира тази година да въведе данък върху оборота на интернет гигантите, който се очаква да донесе постъпления от 500 милиона евро годишно. Наред с това Франция се надява да получи през март съгласието на всички министри на финансите от ЕС за създаването на по-тесен европейски данък, който да се ограничава само до рекламния оборот на тези компании. Четири страни се противопоставят на този проект: Швеция, която Льо Мер ще посети в понеделник, Ирландия, Дания и Финландия. \"Важно съобщение на ОИСР за облагането с данъци на интернет гигантите. От месеци се борим за напредъка на проекта. Нещата се задвижват: 127 страни се ангажират да променят данъчните правила\", изрази задоволството си френският министър в \"Туитър\". Той приветства и друг проект, разработен в рамките на ОИСР, за възможността за въвеждане на минимална данъчна ставка за компаниите. Тази тема бе подета от Франция по време на председателството й на Г-7. ", "date": "2019.01.30", "title": "ОИСР планира ново данъчно облагане за интернет гигантите до 2020 г."}
{"url": "https://www.dnevnik.bg/bulgaria/2019/01/30/3382660_boil_banov_niama_oprosteni_pari_kakto_tvurdi_ioncheva/", "text": "Няма опростени пари, има заведена искова молба в министерството, текат съдебни дела, няма спестени пари на никой. Това заяви пред журналисти в Министерския съвет министърът на културата Боил Банов. \"Оставка, казах и на премиера - нямах кога да я разпиша, готов съм да я подам мигновено\", допълни той. По рано днес депутатът от БСП Елена Йончева  пусна записи как Боил Банов ощетил държавата със 700 хил. лв. ,к ато опрощава неустойка на фирмата - строител на Ларгото в София, и дава указания как да се фалшифицират документи. \"Казвам се Боил Банов и съм български режисьор, от известно време съм министър на културата. Не искам да бъда многословен, защото ми е обидно въобще това, което се случва, то е под моето достойнство\", каза Банов. И допълни, че винаги съм поемал своите отговорности. Банов заяви, че ще се консултира с адвокати и \"който може, ще го съдя\". Този опит за гавра не го приемам, противопоставям се напълно, допълни той. Каза, че явно се прави опит \"да омаскарят всичко и всички\". И постави въпросът защо сега се пускат информации за евентуални записи от 2015-2016 г., когато беше ремонтът на Ларгото. Банов показа исковата молба на Министерството на културата във връзка с иск към фирмата-изпълнител на проекта за Ларгото за просрочено време и неизпълнени дейности. \"Повече няма какво да кажа. Това, което е скалъпено в момента - от 4 години съм рекетиран с някакви записи, лицето се казва Ангел Ангелов и беше директор на Дирекция \"Европейски програми и проекти\" в Министерството на културата. Вежди Рашидов го уволни за поредица гафове, несправяне, включително и хипотези за записи. Така, че от 4 години съм рекетиран с този запис, само че всички, които работя с мен знаят, че аз не се поддавам на рекет. Тези евтини компромати не правят чест на никой\", подчерта министърът. \"Извинете че бях емоционален, не съм разстроен, просто съм ядосан\", заяви още Боил Банов.", "date": "2019.01.30", "title": "Боил Банов: Няма опростени пари, както твърди Йончева, тече дело за неустойки (допълнена)"}
{"url": "https://www.dnevnik.bg/bulgaria/2019/01/30/3381793_fondaciia_amerika_za_bulgariia_pokaza_supergeroite/", "text": "Развитието на частния сектор и демократичните институции продължават да бъдат основен фокус в мисията на Фондация \"Америка за България\". Това каза днес президентът й и главен изпълнителен директор Нанси Шилър. Тя започна представянето на приоритетите в работата на фондацията с клип, сглобен от кадри на \"Супермен\"- един от най-популярните телевизионни сериали в Съединените щати през 60 години на XX в. \"В десетата година от създаването на Фондация \"Америка за България\" осъзнаваме, че много неща са се променили, каза Шилър пред участниците в събитието, посветено този път на \"супергероите\" - хората, които са били двигател на промените в България през последните 10 години. Днес България е различна от тази през 2009 г. Многобройни са постигнатите успехи, но са много и разочарованията. Някои от предизвикателствата са по-различни от всичко, срещано досега.\" \"Точно днес се навършват три години от деня, в който дойдох в България - три години, които ме срещнаха с много впечатляващи хора, каза посланикът на Съединените щати у нас Ерик Рубин. Но без всякакво съмнение една от най-вълнуващите ми срещи беше тази с екипа на Фондация \"Америка за България\". Бях впечатлен от енергията, с която те работят в подкрепа на частния сектор и предприемачеството, на образованието през проекта си \"Училища на бъдещето\", от програмата за медийна грамотност. Хората, работещи за бъдещето на България, имат нужда от тази подкрепа\", каза още посланик Рубин. Според президента на \"Америка за България\" Нанси Шилър \"супергероите\" на промяната в България са навсякъде – в гражданския сектор, в изкуството и културата, в образованието, в частния сектор и в социалната сфера. Сред \"супергероите\", които Шилър посочи поименно, днес бяха изпълнителният директор на Института за пазарна икономика Светла Костадинова, Андрей Чалъков от Асоциацията за развъждане на месодайни породи говеда в България, Рашка Гайтанова, която е на път да стане първият лекарски асистент от ромски произход във Велинград, Емилия Димитрова-Данкова, издател и главен редактор на сайта \"Севлиево онлайн\", и Росен Георгиев, кмет на село Дъбрава. Светла Костадинова е част от новото поколение либерални икономисти у нас, които през последните десет години възпитават българското общество в ценностите на свободния пазар, каза Шилър. Андрей Чалъков бе първият, въвел в сектора на промишленото животновъдство в България на дигитална система за съхранение на генетична информация за месодайните породи. Системата помага на отрасъла да се превърне в успешна експортна индустрия. След като завършила Медицинския университет в София, Рашка Гайтанова от ромската махала във Велинград е започнала учебната си практика в столичната болница \"Света Анна\" и сега мечтае да стане първият лекарски асистент от ромски произход в родния си град. Емилия Димитрова-Данкова, която е част от екипа на платформата за разследваща журналистика \"За истината\", публикува през миналата година серия разследвания за конфликт на интереси в габровската дирекция \"Социално подпомагане\". В резултат на публикуваните разкрития директорът на дирекцията Ралица Братованова напусна поста си. Интересна е и историята на кмета на с. Дъбрава Росен Георгиев. През 2015 г., когато той печели изборите, селото е на път да бъде включено в списъка на изчезващите с едва 100 жители. Само година по-късно Георгев основава The Brava Balkan Fest - събитие за рок музика, който всяко лято привлича музиканти от Балканите. Днес в Дъбрава целогодишно живеят повече от 300 души, а през летните месеци броят им се удвоява. \"Променящата се икономическа и демографска среда у нас изисква и промяна в начина, по който Фондация \"Америка за България\" работи за осъществяването на мисията си, каза днес Нанси Шилър. Знам, че промяната е обезпокояваща. Тя ни изкарва извън зоната на комфорт, но води до растеж и нови възможности да помогнем на България.\" Фондация \"Америка за България\" е създадена през 2009 г. Всяка година тя дарява около 20 млн. долара от общия си капитал в размер на 400 млн. долара Той от своя страна се реинвестира, за да не прекъсва дейността на фондацията. Тя определя като свои шест ключови приоритета подпомагането на благоприятната бизнес среда в България, доброто образование и работни умения, справедливите и равни условия, почтените и независими медии, както и създаването на привлекателни и жизнени общности. Според официалните данни, публикувани в сайта на фондацията, за десетте години на съществуването си тя е дарила у нас повече от 207 млн. долара и е подкрепила 819 проекта. Последният от тях е бъдещият музеен комплекс  \"Епископска базилика на Филипопол\"  в Пловдив. \"Америка за България\" финансира проекта с 8.2 млн. лв. Още толкова за строителството на музея трябва да осигури и община Пловдив.", "date": "2019.01.30", "title": "Фондация \"Америка за България\" показа супергероите"}
{"url": "https://www.dnevnik.bg/politika/2019/01/30/3382681_zapisite_koito_elena_ioncheva_pusna/", "text": "Депутатът от \"БСП за България\" и журналист Елена Йончева пусна днес три записа, за  които твърди, че са на сегашния министър на културата Боил Банов и доказват, че той ощетява държавата с поне 700 хил. лв., като опрощава неустойка на фирмата строител на Ларгото ЗДДЗ \"Антична Сердика\"  и дава указания как да се фалшифицират документи. Записите по наречената от Йончева афера \"Ало, Банов\" са направени от служител на Министерството на културата през 2016 г., когато Банов е зам.-министър. Според Йончева служителят осъзнал, че участва в нещо незаконно. Качеството на записите е лошо и репликите не се чуват ясно, но БСП предостави субтитри на журналистите. По думите на Йончева единият запис е от кабинета на Банов, а другите два от телефонни разговори с представители на строителния надзор и формата изпълнител.", "date": "2019.01.30", "title": "Записите, които Елена Йончева пусна"}
{"url": "https://www.dnevnik.bg/biznes/2019/01/30/3382690_predsedateliat_na_bankovata_asociaciia_ne_se_angajira/", "text": "Председателят на Асоциацията на банките в България и главен изпълнителен директор на ОББ Петър Андронов каза в интервю пред \"Нова телевизия\", че в момента е трудно да се правят прогнози за движението на лихвите. \"Аз не искам да правя прогноза, защото това би било много смело. Но това, което можем да направим, е да прочетем тези, които имат повече информация, каква прогноза правят\", каза Андронов реферирайки Европейската централна банка (ЕЦБ), чийто президент Марио Драги изпрати противоречиви сигнали към пазарите миналата седмица. Доскоро очакванията бяха, че ЕЦБ ще предприеме плавно покачване на основния лихвен процент, най-вероятно през втората половина на 2019-та. В понеделник, на изслушване пред Европейския парламент тонът на Драги беше различен. Запитан да потвърди това кога ще бъдат предприети повишения Драги каза, че банката има нужда от време за да отговори на такъв въпрос. Дори не изключи политика в обратната посока, ако забавящите се глобална и европейска икономика го наложат. ЕЦБ е готова да използва всичките си инструменти, беше сигналът на Драги, между тези инструменти до неотдавна беше и практиката на \"вливане на пари\" в банковата система, чрез изкупуване на ценни книжа. Коментарът на Петър Андронов идва ден след като  финансовият министър Владислав Горанов каза , че банкерите \"подгряват темата с по-високите лихви от година и половина\", но смята, че \"бързат малко\". Действително, през последните месеци зачестиха предупрежденията от различни институции, в това число БНБ, че наближава краят на дълго продължилият период на рекордно ниски лихви. Федералният резерв на САЩ (ФЕД) от година предприе поетапно вдигане на основните лихви в САЩ, което води до общо покачване на лихвените нива на пазара. Очакванията бяха тенденцията да се пренесе и в Европа през 2019-та. Изказването на Драги, което Андронов определи като \"доста специфично\" обаче, разбърка очакванията на пазарите. Въпреки това Андронов не се съгласи, че предупрежденията на банкерите са били прибързани. Все пак той напомни, че лихвите няма да останат завинаги на настоящите си нива и това трябва да имат предвид хората, които сега заради ниските им нива са привлечени от идеята да вземат дългосрочни кредити. Допълни, че хората не трябва да се увличат с размера на кредита, който могат да поемат, например за покупка на имот, така че цената му да не е отвъд границата на техните резерви за плащането му в случай на промяна на условията. Андронов посочи още, че миналата година се е очертала тенденция, при която кредитите за домакинствата растат по-бързо от доходите на хората. Доходите са нараснали с около 8%, кредитите - с 12%, цените на имотите - средно с 8-10% за година. Ако кредитите продължат да растат така силно, а останалите показатели се запазят, ще имаме причина за сериозно внимание, обясни Андронов. \"Ние се намираме в един продължителен растеж. Имаме спестявания, които са нараствали толкова дълго време и са трупани резерви, хората имат работа, заетостта е много висока, безработицата е ниска. Хората стават по-големи оптимисти, стават все по-сигурни и са склонни, използвайки ниските лихви, да вземат кредити. Няма нищо лошо в това. Единственото, което искаме, е да обърнем внимание, да внимават повече. Тези ниски лихви няма да останат винаги такива. Имайте едно наум, оставяйте си малко повече резерви като смятате\", призова банкерът потребителите. Той посочи, че присъединяването към банковия съюз и влизането в еврозоната на практика гарантират двоен и по-строг надзор над банките, и то при положение че правилата за тях са силно затегнати след предходната криза. Той отговори и на думите на премиера Бойко Борисов вчера по време на 13-ата среща на бизнеса с правителството, организирана от \"Капитал\", че можело  банкери да излязат да протестират , но България уверено върви към членство в банковия съюз и еврозоната. \"Силно подкрепяме тази посока и искаме да се случат нещата по възможно най-добрия начин. Ние бихме протестирали, ако не се случи\", каза Андронов.", "date": "2019.01.30", "title": "Председателят на банковата асоциация не се ангажира с краткосрочна прогноза за лихвите (коригирана)"}
{"url": "https://www.dnevnik.bg/sport/2019/01/30/3382673_albert_popov_zaema_20-o_miasto_za_malkata_kupa_v/", "text": "Силното представяне на Алберт Попов в последните два старта от Световната купа по ски му помогна да се изкачи до 20-о място в дисциплината слалом. Българинът има актив от 95 точки след девет от общо 12 старта планирани в дисциплината. С  деветото място в Кицбюел  и  шестото в Шладминг  Попов спечели 69 точки в рамките на три дни, което му помогна да направи голям скок. Пред него е опитният норвежец Себастиан Фос-Солваг със 102 точки и двукратният световен шампион в дисциплината Жан-Батист Гранж. Французинът обаче получи контузия и повече няма да кара през сезона, като Попов може да го изпревари. Зад българския скиор са доказани имена в Световната купа като Джулиано Рацоли, Стефано Грос, Жулиен Лизеру и Матиас Харгин, като четиримата имат общо седем победи в слалома. Силното представяне на Попов в последната седмица ще му позволи да стартира по-преден номер в следващите състезания и да гони нови точки. До края на сезона има три слалома – градският старт в Стокхолм на 19 февруари, както и двата стата в Кранска гора (10 март) и Солдеу (17 март). Шестото място е рекордно за Попов, който до началото нямаше влизане в първите 30. От 1985 г. българин не беше завършвал в топ 6 на слалом, като преди 34 години това направи Петър Попангелов в Парк сити (САЩ). Освен двете класирания сред първите 10 Попов завърши 16-и в Мадона ди Кампилио и 20-и в Леви. \"Вчера беше един страхотен ден, радвам се, че успях да направя две силни спускания. Благодаря на всички, които бяха на пистата и ме подкрепяха, както и на тези, които са в България. Наистина доказахме, че българите можем\", каза Попов във видеообръщение от Шладминг. Скиорът добави, че се намира във форма и няма търпение да участва на световното първенство. Треньорът му Ивайло Борисов също отчете големия успех на скиора. \"Ние сме изключително радостни и се надявам да сме зарадвали цяла България. Поредното изключително състезание на Алберт, изключително водено от него, тактически правилно. Смело и в двата манша, а вече и с по-добър номер. Това шесто място ни направи истински щастливи и оправда всичките ни усилия\", каза треньорът на 21-годишния скиор Ивайло Борисов. За българина следващият старт в Световната купа ще бъде в неделя 3 февруари в гигантския слалом в Гармиш-Партенкирхен. След това Попов се завръща в България преди да отпътува за световното първенство в Оре, Швеция (5-17 февруари). По отношение на наградните фондове от началото на сезона Попов е 49-и по спечелени пари дотук. Българинът е заработил близо 12 хилядни швейцарски франка, от тях 5800 след слалома в Шладминг. Лидер по този показател е Марсел Хиршер с над 500 хиляди швейцарски франка.", "date": "2019.01.30", "title": "Алберт Попов заема 20-о място за малката купа в слалома"}
{"url": "https://www.dnevnik.bg/razvlechenie/2019/01/30/3382701_bnt_izluchva_dva_filma_po_povod_75-godishniia_jubilei/", "text": "Актрисата Цветана Манева отбелязва днес, 30 януари, 75-годишен юбилей и по повода Българската национална телевизия ще излъчи два игрални филма с нейно участие. В събота, 2 февруари, от 15 ч. зрителите ще могат да я гледат в лентата \"Трудна любов\" на режисьора Иван Андонов, а в 20.45 ч. по БНТ4 ще бъде излъчен \"Откога те чакам\" на режисьорката Анна Петкова. \"Откога те чакам\" е заснет през 1984 г. по сценарий на Лиляна Михайлова. Оператор е Стефан Трифонов, а музиката е дело на Кирил Дончев. В него Цветана Манева се превъплъщава в ролята на сестра Николова, която работи в социална служба за самотни възрастни хора. Тя се грижи не само за здравето им, но ги лекува от самотата, от мъката и обидата. В нея те намират опора и онова, което не са получили от собствените си деца. Някои от наследниците обаче са обезпокоени от привързаността на своите близки към сестрата и подозират в нейната загриженост користни намерения за лично облагодетелстване. \"Трудна любов\" е филм от 1974 г. Сценарият на Асен Георгиев проследява невъзможната любов между Иван (Иван Андонов) и Екатерина (Цветана Манева). Обвързаността с предишните им семейства, професионалните ангажименти и ревността се оказват огромни препятствия и пред най-чистата любов. Цветана Манева е родена в Пловдив в семейството на драматичния актьор Георги Манев. Завършва актьорско майсторство в класа на проф. Моис Бениеш. През годините играе на множество театрални сцени, сред които на Пловдивския драматичен театър, Нов драматичен театър \"Сълза и смях\" - София, Драматичния театър в Димитровград, Театрална работилница \"Сфумато\", театъра в Ямбол, Народния театър за младежта и Театър 199. Освен това има участие и в над 50 филма, сред които \"Почти ревизия\", \"Войната на таралежите\", \"Търси се съпруг за мама\". Артистичен директор е на международния театрален фестивал \"Варненско лято\". Удостоена е със званията \"Народна артистка\" и \"Почетен професор на Нов български университет\". Носителка е на орден \"Стара планина\" първа степен за големите ѝ заслуги в областта на българския театър и кино и по повод 60 години от рождението й, както и на награда на Съюза на артистите \"Икар\" за цялостен принос към преподавателската дейност.", "date": "2019.01.30", "title": "БНТ излъчва два филма по повод 75-годишния юбилей на Цветана Манева"}
{"url": "https://www.dnevnik.bg/gradska_sreda/2019/01/30/3382686_obshtinata_shte_remontira_rushashta_se_sgrada-pametnik/", "text": "Столичната община има планове да ремонтира рушаща се от години сграда - паметник на културата, в центъра на София. Възможно е за пръв път общината да се възползва от законовата възможност да наложи ипотека върху имота, за да финансира ремонтните дейности. Това се разбра от изказване на ръководителя на дирекция \"Общински строителен контрол\" Влади Калинов пред \"Нова телевизия\". Сградата на ъгъла на ул. \"Пиротска\" и бул. \"Христо Ботев\" е паметник на културата от местно значение. Вчера от един от прозорците й на последния етаж падна орнамент. Пострадали няма. По думите на Калинов сградата се руши от поне 10 години, като собствениците \"или отказват да я ремонтират, или нямат средствата да инвестират\". По тази причина общината ще започне аварийни укрепителни дейности. Същевременно с това ще информира всички 20 собственици в сградата, че е необходим спешен ремонт за възстановяването й, ако те не го направят, общината ще се заеме. Калинов допусна, че е възможно общината да ипотекира имота, за да финансира ремонта.", "date": "2019.01.30", "title": "Общината ще ремонтира рушаща се сграда - паметник на културата, в центъра на София"}
{"url": "https://www.dnevnik.bg/sviat/2019/01/30/3382705_sud_zabrani_na_guaido_da_napuska_venecuela_maduro/", "text": "Върховният съд на Венецуела забрани на опозиционния лидер и самообявил се за президент Хуан Гуайдо да напуска страната и замрази банковите му сметки, предаде \"Ройтерс\". Решението бе  по молба на венецуелската прокуратура  в момент, когато редица държави признават Гуайдо за законен президент на страната, а започналия втори мандат този месец  Николас Мадуро  - за нелегитимен. По-късно Вашингтон  наложи санкции  на венецуелската държавна петролна компания PDVSA и обяви, че е осигурил на Гуайдо  достъп  до активи, които ще са му нужни като президент. Целта на  Гуайдо  като временен президент е да свика нови избори за държавен глава. Той още не е признат от Европейския съюз, пет от чиито влиятелни страни членки наложиха на Мадуро ултиматум да организира извънреден вот, за да избегне подобна стъпка. След като в интервю за РИА \"Новости\" Мадуро отхвърли идеята за президентски избори, той обаче допуска предсрочни парламентарни \"като добра форма на политическа дискусия\". По думите му следващите може да са още догодина (макар така или иначе да трябва да се състоят в края на 2020 г.), а президентските едва ли ще са преди 2025-а (президентският мандат във Венецуела е 6 години). Парламентарните в края на 2015 г. бяха първите от 17 години, в които опозицията спечели. Оттогава Мадуро смята, че за да се справи с политическата нестабилност, специално избран законодателен орган трябва да пренапише конституцията на страната. След съобщението на съда съветникът на американския президент Доналд Тръмп за националната сигурност Джон Болтън обяви, че ще има \"сериозни последствия за онези, които се опитват да подменят демокрацията и да навредят на Гуайдо\". Повече санкции Междувременно Гуайдо поиска в интервю за германското издание \"Билд\" Европейският съюз да наложи повече санкции на режима на президента социалист Николас Мадуро, предаде \"Франс прес\", цитирана от БТА. \"Живеем в диктатура и трябва да има натиск\", смята самопровъзгласилият се президент, който критикува \"абсолютно корумпирания режим\" във Венецуела. \"Имаме нужда от повече санкции от страна на ЕС\", каквито са наложили САЩ, заявява Гуайдо. Той се възмути от репресиите, предприети от режима на Мадуро. \"700 души са арестувани по време на демонстрации само през последните седмици. Зад решетките има 300 политически затворници\", твърди Гуайдо и намеква, че той също е в опасност: \"Всички живеем със заплахата да бъдем хвърлени в затвора или дори убити. Но това не ни пречи да поемаме своите отговорности.\" Венецуелската опозиция протестира днес в стремеж да убеди армията да обърне гръб на президента Мадуро и да признае за държавен глава опозиционера Гуайдо, който събира все по-широка международна подкрепа. Гуайдо призова хората да излязат на улицата между 12 и 14 ч. местно време (18-20 ч. българско), за да парализират страната, като удрят по тенджери и размахват плакати, допълва АФП. Голямата демонстрация, свикана от Гуайдо, трябва да е в края на седмицата. Графика за срива на венецуелската икономика можете да видите  тук .", "date": "2019.01.30", "title": "Съд забрани на Гуайдо да напуска Венецуела, Мадуро заговори за парламентарни избори"}
{"url": "https://www.dnevnik.bg/politika/2019/01/30/3382704_spored_bsp_deloto_na_rashidov_za_largoto_ne_vkljuchva/", "text": "След като Елена Йончева пусна записи, които по думите й доказват  как сегашният министър на културата Боил Банов е ощетил държавата с 700 хил. лв. , като спестил неустойка на фирмата строител на Ларгото, а Банов и Вежди Рашидов коментираха, че  за неустойката се води дело , от БСП обявиха нова теза - че делото не е за тези пари. Според депутата от \"БСП за България\" Явор Божанков има престъпление за над 1 млн. лв. Освен спестените от Банов неустойки от 700 хил. лева, имало и други - от 300 хил. лв. \"Парите, за които Вежди Рашидов и Боил Банов са по доклад на АДФИ. Там не се включват онези 1 млн. лева\", каза колегата му Димитър Данчев, цитиран от \"Фокус\". Двамата не дадоха повече подробности.", "date": "2019.01.30", "title": "Според БСП делото на Рашидов за Ларгото не включва неустойките"}
{"url": "https://www.dnevnik.bg/biznes/2019/01/30/3382716_parlamentut_odobri_zakon_s_koito_se_zatiaga_kontrola/", "text": "Народното събрание прие на второ четене промени в Закона за финансовото управление и контрол в публичния сектор. С тях се изменят още пет закона.  Към сферата на организациите от публичния сектор, за които се прилагат разпоредбите на закона, се включват търговските дружества, включително лечебните заведения с над 50 на сто държавно и/или общинско участие в капитала, както и търговските дружества, чийто капитал е изцяло тяхна собственост.  Измененията имат за цел да повишат контрола, както и да създадат предпоставки за оптимизиране на дейността на вътрешните одити и на състоянието, управлението и контрола в целия публичен сектор, коментира председателят на бюджетната комисия Менда Стоянова (ГЕРБ), цитирана от БТА. С промените се изменя и Законът за вътрешния одит в публичния сектор. Предвиждат се санкции за ръководителите на организации, неизпълнили задължението за изграждане на звено за вътрешен одит или на одитен комитет. Съгласно промените \"одитен комитет\" е независим консултативен орган към ръководителя на организацията, осъществяващ наблюдение върху дейността на организацията, включително върху дейността на вътрешния одит, като не участва пряко в управлението и контрола на организацията и не носи управленска отговорност.  В случай че сертификатът \"вътрешен одитор в публичния сектор\", издаден от министъра на финансите, е придобит повече от три години преди назначаването на длъжност вътрешен одитор или ръководител на вътрешния одит и лицата не са извършвали дейност в тази област повече от три години, същите трябва през последните две години преди назначаването да са преминали професионални обучения и/или да са били лектори в областта на вътрешния одит, с обща продължителност не по-малко от 20 часа. Ръководителят на вътрешния одит и вътрешните одитори трябва да участват в поне едно професионално обучение годишно, записаха депутатите. С измененията отпадат и текстове от Закона за Националната агенция по приходите (НАП), регламентиращи задължението агенцията да представя информация за очакваните приходи.  Ако министърът на финансите няма от НАП тази информация, как ще бъде изготвен бюджетът за съответната година, попита Георги Търновалийски (\"БСП за България\"). Какво казваме тук - министърът на финансите ще си вземе информацията, но обществото и Народното събрание не бива да знаят, коментира той. Виждаме в последните години, че планирането се разминава с реалността и се прави опит това да се представи от управляващите като по-добро изпълнение, посочи депутатът. Менда Стоянова (ГЕРБ) обясни, че това са стари текстове от 2002 г., а оттогава досега има сериозно развитие в НАП. Тя отбеляза, че в Министерството на финансите междувременно е било създадено звено за прогнозиране, планиране и анализ на приходите. По думите й част от административната реформа е изчистването на дублиращи звена в различни структури. С измененията се прави промяна и в Закона за частната охранителна дейност, с която се дава възможност Българската народна банка и дружествата, в които има участие, да осъществяват дейност по самоотбрана. Георги Търновалийски възрази, че не вижда каква е връзката между частната охранителна дейност и закона за финансовото управление. Според него трябва да се направи отделен ЗИД (закон за изменение и допълнение).", "date": "2019.01.30", "title": "Парламентът одобри закон, с който се затяга контролът върху публичния сектор"}
{"url": "https://www.dnevnik.bg/bulgaria/2019/01/30/3382726_kratki_novini_novo_spodeleno_prostranstvo_shte_bude/", "text": "Със същото решение Министерският съвет упълномощи временно управляващия постоянната делегация на България към НАТО да подпише присъединителния протокол, съобщи пресслужбата на кабинета. Правителството одобри проект на Закон за преброяване на земеделските стопанства през 2020 г.  С новия закон се регламентира подготовката, организацията и провеждането на преброяване на земеделските стопанства през 2020 г. Законопроектът има за цел да продължи поредицата от европейски изследвания на земеделските стопанства. Анкетирането на земеделските стопанства ще започне на 1 септември 2020 г. и ще приключи на 18 декември 2020 г. Медиците от Спешната помощ в Горна Оряховица няма да напускат Медицинските служители във филиала на Спешна медицинска помощ в Горна Оряховица са готови да оттеглят подадените до момента 28 оставки, които са депозирали след нападението над техен колега мминалата седмица. Това се разбра на среща на министъра на здравеопазването Кирил Ананиев с д-р Емил Николов и д-р Деян Георгиев от филиала и представители на гражданско движение \"Събуди се\" в града, което в момента охранява с граждански патрули медиците от спешния център. Лекарите са благодарили на здравния министър за бързата реакция и предприетите от него мерки, за да бъде гарантирана тяхната сигурност по време на работа, съобщават от здравното министерство. В петък министър Ананиев разпореди да бъде осигурена 24-часова физическа охрана на филиала. Кабинетът одобри 5 млн. лв. допълнително за църквата Парите са част от държавната субсидия за 2019 г. на Българската православна църква - Българска патриаршия, с което ще бъде обезпечена текущата издръжка на църквата от началото на годината. Парите са по бюджета на Министерския съвет за 2019 г. и са осигурени за сметка на предвидените разходи по централния бюджет за тази година. Закрива се Домът за медико-социални грижи за деца в Ямбол С прието днес от Министерския съвет постановление се закрива Домът в изпълнение на националната политика за отглеждане на децата в семейна среда и постепенното намаляване настаняването на бебета и малки деца в специализирани институции. Ново споделено място за работа се открива в сградата на Съюза на българските художници  Екипът на първото споделено работно пространство в София betahaus, което вече близо седем години е част от международната мрежа с локации в Берлин, Барселона, Хамбург и Тирана, работи върху откриването на ново място в сградата на Съюза на българските художници (СБХ) на ул. \"Шипка\" 6 в София. То ще може да се използва от компании и хора на свободна практика от различни индустрии и сфера на работа. Дизайнът на betahaus 2.0 ще е дело на архитектурното студио DontDIY и ще бъде съобразен с характера на оригиналния интериор и екстериор на сградата от 1972 г., допълват от екипа. Ще има подобрени зали за срещи и конферентни разговори, ново поколение система за сигурност и достъп, както и резервно захранване на ток и интернет. Ще бъде въведена и подобрена система за вътрешна комуникация в общността, разработена Office RnD - глобална платформа за управление на коуъркинг пространства.", "date": "2019.01.30", "title": "Кратки новини: Кабинетът одобри 5 млн. лв. допълнително за църквата"}
{"url": "https://www.dnevnik.bg/photos/2019/01/30/3382146_fotogaleriia_bivoli_na_spa/", "text": "Всяка зима жителите на село Будакли в планинската провинция Битлис в Югоизточна Турция прекарват стотици биволи по заснежените пътища към топли извори в района.", "date": "2019.01.30", "title": "Фотогалерия: Биволи на СПА"}
{"url": "https://www.dnevnik.bg/evropa/regioni/2019/01/30/3382739_obshtina_zlatograd_poluchi_nagrada_za_nai-dobur/", "text": "Община Златоград бе отличена от Синдиката на българските учители в категорията за \"Най-добър социален партньор – кмет\", предаде смолянският вестник  \"Отзвук\" . Кметът на община Златоград Мирослав Янчев (ГЕРБ) изказа своите благодарности за полученото отличие и сподели, че в действията си местната власт в община Златоград винаги е била водена от това да бъде създадена модерна среда за образование, обучение, работа и спорт за жителите й, с което се допринася за отличните резултати, които постигат децата. Община Златоград реализира множество проекти във всички учебни заведения на територията на общината, с което се укрепи социалното сътрудничество между институциите, отбелязва \"Отзвук\".", "date": "2019.01.30", "title": "Община Златоград получи награда за \"Най-добър социален партньор - кмет\""}
{"url": "https://www.dnevnik.bg/sviat/2019/01/30/3382730_iran_e_izpraven_pred_nai-tejkata_ikonomicheska/", "text": "Иранският президент каза днес, че страната е изправена пред най-тежката икономическа ситуация от 40 години и виновни за това са САЩ, а не правителството, предаде \"Ройтерс\". Президентът на САЩ Доналд Тръмп изтегли страната от иранското ядрено споразумение и въведе отново санкции на Иран. Работници, включително шофьори на камиони, фермери и търговци започнаха оттогава спорадични протести срещу икономическите трудности, като понякога те прерастваха в сблъсъци със силите на реда. \"Днес страната е изправена пред най-големия натиск и икономически санкции за последните 40 години\", е заявил Хасан Рохани според уебстраницата на президента. \"Днес проблемите ни са предимно заради натиска от САЩ и последователите им. Преданото правителство и ислямската система не трябва да бъдат упреквани\", добавя той. Рохани говори на церемония при гробницата на основателя на Ислямската република аятолах Рухолах Хомейни - част от поредица събития по повод 40-годишнината от революцията от 11 февруари. Стойността на иранската валута риал се колебаеше през последните месеци и за обикновените хора стана трудно да свързват двата края, отбелязва \"Ройтерс\". /БТА", "date": "2019.01.30", "title": "Иран е изправен пред най-тежката икономическа ситуация от 40 г., каза Рохани"}
{"url": "https://www.dnevnik.bg/razvlechenie/2019/01/30/3382743_deivid_gilmor_ot_pink_floid_razprodava_goliama_chast/", "text": "Бившият вокал и китарист на \"Пинк Флойд\" Дейвид Гилмор разпродава огромна част от колекцията си от китари за благотворителност, обяви \"Ролинг стоун\". Сред близо 120-те китари, които ще бъдат продадени на търг в аукционна къща \"Кристис\" в Ню Йорк, е и неговият легендарен черен \"Фендър Стратокастър\" - The Black Strat - китарата, на която свири в песните Comfortably Numb, Money and Shine On You Crazy Diamond. По думите на музиканта инструментите ще донесат радост на други хора, а в замяна ще съберат средства за важни каузи. \"Тези китари бяха много добри с мен. Те са ми приятели. Дадоха ми много музика. Просто мисля, че е време да си заминат и да служат на някой друг. Моето време с тях мина. Разбира се, парите, които ще бъдат събрани с тях, ще сторят огромно количество добрина на света - това е намерението ми.\" Освен че продажбата ще послужи на глобални и британски каузи, тя ще помогне на Гилмор и да разчисти къщата си. Той допълва, че планира да продаде части от колекцията си още от 1987 г. насам.", "date": "2019.01.30", "title": "Дейвид Гилмор от \"Пинк Флойд\" разпродава голяма част от китарите си"}
{"url": "https://www.dnevnik.bg/detski_dnevnik/2019/01/30/3382745_datite_za_uchenicheskite_olimpiadi_ostavat_nepromeneni/", "text": "Въпреки грипната ваканция датите на ученическите олимпиади, които попадат в този период, няма да бъдат променени. Става въпрос за областните кръгове по математика, физика и литература в София, където е обявена  грипна ваканция  от 28 януари до 4 февруари включително. Тези състезания са доброволни и там се събират неголеми групи деца. Има ученици, които са класирани на няколко олимпиади и при промяна ще бъдат ощетени, са обяснили от министерството на образованието пред БНТ. \"Ще бъдат взети мерки за това да се осигури, от една страна, много добро почистване в самите зали, от друга страна, ще препоръчаме да се използват маски, така че да няма притеснения от страна на родителите\", каза зам.-министърът на образованието Таня Михайлова вчера. От учебната 2017/2018 година оценките от областните и от националните олимпиади по информатика, физика, химия и биология се включват в балообразуването при кандидатстване в Националната природо-математическа гимназия (НПМГ) \"Акад. Любомир Чакалов\", математическите и природо-математическите гимназии. ", "date": "2019.01.30", "title": "Датите за ученическите олимпиади остават непроменени въпреки грипната ваканция"}
{"url": "https://www.dnevnik.bg/sport/2019/01/30/3382749_neimar_shte_e_izvun_igra_za_deset_sedmici_pripuska/", "text": "Звездата на ПСЖ Неймар ще е извън игра в следващите десет седмици, обяви клубът. Най-скъпият футболист в света ще пропусне двата мача с \"Манчестър юнайтед\" от осминафиналите в Шампионската лига. Бразилецът  се контузи по време на мача със \"Страсбург\" за Купата на Франция . Прегледите показаха, че той има счупена метатразална костица на десния крак. От клуба потвърдиха, че това е същата травма, от която бразилецът се възстановяваше дълго миналата година. Той обаче няма да бъде опериран. ПСЖ ще гостува на \"Юнайтед\" на 12 февруари в първия двубой от осминафиналите в Шампионската лига.", "date": "2019.01.30", "title": "Неймар ще е извън игра за десет седмици, пропуска мачовете с \"Юнайтед\""}
{"url": "https://www.dnevnik.bg/bulgaria/2019/01/30/3382751_kabinetut_shte_podgotvi_strategiia_za_razvitieto_na/", "text": "Съветът за развитие при Министерския съвет ще обсъди днес проект на Концепция за разработването", "date": "2019.01.30", "title": "Кабинетът ще подготви стратегия за развитието на България до 2030 г."}
{"url": "https://www.dnevnik.bg/sviat/2019/01/30/3382742_vsichki_v_ukraina_da_minat_prez_detektor_na_lujata/", "text": "Цялото население на Украйна трябва да се провери с компютърна технология на принципа на детектора на лъжата, за да се провери кой сътрудничи с \"окупационните власти\" в източната част на страната. Това каза в ефира на канал  \"Украина 112\"  главният военен прокурор Анатолий Матиос. По думите му предложение за \"отсяване\" на сътрудниците е дошло първо от президента Петро Порошенко. \"Сега са много тези, които се занимават с въпроса как да отсеят живеещите принудително в режим на окупация и тези, които принудително работят като учители в училищата, от тези, които съзнателно организират фалшиви избори и събират данъци.\" Според него в Одеса са разработени нужните технологии, при които се задават определени въпроси по списък и всичко зависи от реакцията на говорещия, \"искрена или неискрена\". За това е нужен около половин час, смята Матиос. Проверката е нужна за цялото население както заради точността на резултата, така и за да не се \"обиди\" никой, продължава главният прокурор.", "date": "2019.01.30", "title": "Всички в Украйна да минат през детектор на лъжата, предложи главният военен прокурор"}
{"url": "https://www.dnevnik.bg/politika/2019/01/30/3382744_kabinetut_odobri_3_mlrd_lv_pomoshti_za_zemedelieto/", "text": "Правителството утвърди годишните разчети за средствата от Европейския съюз за Държавен фонд \"Земеделие\" за 2019 г. Планирани са общо 2.99 млрд. лева за финансиране на директните плащания на площ, пазарните мерки, Програмата за развитие на селските райони (ПРСР) и Програмата за морско дело и рибарство. От тях 2.69 млрд. лв. са за сметка на ЕС, а 300 млн. лв. са от националния бюджет. 985.9 млн. лв. са предвидени за развитие на селските райони. Основно плащанията ще се насочени по мярка 4 \"Инвестиции в материални активи\", мярка 6 \"Развитие на стопанството и стопанската дейност\", мярка 7 \"Основни услуги и обновяване на селата в селските райони\" и мярка 19 ЛИДЕР. По линия на директните плащания от ПРСР са заложени 274.6 млн. лв., които ще обхващат направленията агроекология и климат, биологично земеделие и \"Натура 2000\". 1.554 млрд. лв. са определени по схемата за единно плащане на площ, както и за обвързани с производството плащания за животни, плодове, зеленчуци и други. По Програмата за морско дело и рибарство 2014 - 2020 г. са разчетени 38.8 млн. лв. 135.5 млн. лв. са предвидени за пазарни мерки, включително за Националната програма по пчеларство, схема \"Училищен плод\", схема \"Училищно мляко\", Националната програма за подпомагане на лозаро-винарския сектор и други схеми.", "date": "2019.01.30", "title": "Кабинетът одобри 3 млрд. лв. помощи за земеделието през 2019 г."}
{"url": "https://www.dnevnik.bg/evropa/2019/01/30/3382757_brjuksel_obiavi_porednite_izvunredni_merki_za/", "text": "На фона на нарастващия риск на 30 март Обединеното кралство да напусне ЕС без споразумение днес Европейската комисия прие  последни предложения  за извънредни мерки. Те са в областта на програмата \"Еразъм+\", координацията на социалната сигурност и бюджета на ЕС, предаде пресслужбата на Европейската комисия. С предложените мерки ще се гарантира, че в случай на сценарий без споразумение: - младите хора от ЕС и Обединеното кралство, които участват в програмата \"Еразъм+\" към 30 март 2019 г., могат да завършат своя престой, без да го прекъсват; - органите на държавите - членки на ЕС, ще продължат да вземат предвид осигурителните периоди, заетостта (самостоятелната заетост) или пребиваването в Обединеното кралство преди оттеглянето, когато изчисляват обезщетенията за социална сигурност, например пенсиите; Това означава например, че ако преди Брекзит гражданин на някоя от 27-те държави - членки на ЕС, е работил 10 години в Обединеното кралство, този период трябва да бъде взет предвид при изчисляването на неговите пенсионни права от компетентните органи на държавата - членка на ЕС, в която се пенсионира. - бенефициерите на финансиране от ЕС от Обединеното кралство ще продължат да получават плащания по настоящите си договори, при условие че Великобритания продължи да изпълнява финансовите си задължения по линия на бюджета на ЕС, които са отделно от финансовото споразумение между ЕС и Лондон. Еврокомисията отбелязва, че тези мерки няма и не могат да смекчат цялостното въздействие от сценарий без споразумение, те не компенсират по какъвто и да е начин липсата на готовност и не възпроизвеждат максималните ползи от членството в ЕС, нито благоприятните условия на преходен период, както е предвидено в споразумението за оттегляне. Те са временни, имат ограничен обхват и ще бъдат приети едностранно от ЕС. В тях са взети предвид проведените с държавите членки обсъждания.", "date": "2019.01.30", "title": "Брюксел обяви извънредни мерки за студенти и пенсионери при Брекзит без сделка"}
{"url": "https://www.dnevnik.bg/bulgaria/2019/01/30/3382741_durjavata_e_zagubila_na_purva_instanciia_deloto_za/", "text": "Министерството на културата няма основания да иска неустойка от дружеството \"Антична Сердика\" за изпълнението на проекта за античния комплекс Ларгото в центъра на София. Това се дължи на факта, че забавянията на строителството са по \"обективни причини, които не са свързани с изпълнителите\", а освен това министерството е приело работата по двата етапа за приключена по различно време, а според договора изпълнителят дължи неустойка само ако забави проекта в цялост. Това се вижда от решението на Софийския градски съд по делото, заведеното от министерството с искане за неустойка в размер на 754 хил. лева. Съдът отхвърля иска, като решението е обжалвано пред апелативния съд, който трябва да се произнесе. По-рано днес депутатът  Елена Йончева пусна три записа, приписвани на тогавашния зам.-министър на културата , а сега министър, Боил Банов , на база на които смята, че той е опростил неустойка от 700 хил. лв. на изпълнителя на проекта - \"Антична Сердика\". След това депутатът от ГЕРБ Вежди Рашидов, който през 2016 г. беше министър, съобщи, че още тогава е \" подписал заповед да отиде на съд  неустойката за Ларгото\". Веднага след пресконференцията на Йончева прокуратурата  обяви, че се е самосезирал а по материалите и започва проверка. Банов пък каза, че е готов да подаде оставка като министър на културата. Съдът констатира, че строителните дейности са спирани 5 пъти за общо 59 дни от началото на изпълнението на проекта. За всяко от тях страните са сключвали споразумения, като причините са - липсва на осигурен авторски надзор, нови или продължаващи археологически проучвания и изготвяне на нови технически проучвания. Според съда тези спирания не са свързани с изпълнителните. Всеки път дейностите са спирани с акт 10 и са подновявани с акт 11. Именно имената на такива документи се разчитат в субтитрите на записите, изнесени днес от Йончева. \"Да пуснем акт 10 и акт 11 съответно за спиране, за да излезем начисто, че няма закъснение\", са ,според БСП, думите на Боил Банов, тогава зам.-министър. Твърдението на Йончева е, че с тези указания Банов е прикрил закъснението на проекта. Какво се е забавило Според жалбата на министерството \"Антична Сердика\" е трябвало да завърши проекта в края на 2015 г., но в началото на 2016 г. приемателната комисия е установила редица недовършени части от проекта. Основното доказателство на министерството за забавянето е подписания акт 15 за приемането на проекта. Той е от 25.02, или с 36 дни след договорения краен срок. Дружеството пък твърди, че срокът е бил удължен след 5 спирания на работата, за които няма вина. Според протокола от комисията по приемането на обекта на 29 януари 2016 г. не са били \"монтирани около 50 % от стъклата на куполното покритие, не е била изпълнена шпакловка и боядисване на облицовъчните аквапанели, не са били довършени окачените тавани в помещенията и в южната част на Ларгото, остъкляване на асансьора, хидроизолация, електрическата и осветителна инсталация\". Договорът между страните предвижда при забавяне на целия проект министерството да може да претендира за неустойка от 0.2% на ден върху цялата цена, но не повече от 20% от цената на целия проект - 12.5 млн. лева. Така от ръководеното тогава от Вежди Рашидов ведомство искат изпълнителните да им изплатят сумата от 754 хил. лева. Добре написан договор От решението на съда обаче се разбира, че поръчката е разделена на два етапа и министерството не може да претендира за тази неустойка, защото дори да има забавяне на изпълнението, то е само частично - в единия етап. \"Дори и работите по етап II да са изпълнени със закъснение на 25.02.2016 г., както се поддържа от ищеца, не е налице забавено изпълнение в цялост\", се казва в решението на съда. Причината е, че в края на декември 2015 г. министерството приема с протокол работата по втория етап за приключена. В \"Антична Сердика\" влизат частните дружества \"Пътища и мостове\", \"Финанс груп 2013\", \"Пътстрой-Варна\" и \"Реставрация\" ЕАД, което е еднолична собственост на Министерството на културата. Съдът е постановил министерството да изплати на собствената си фирма 25 хил. лева неустойки по делото.", "date": "2019.01.30", "title": "На първа инстанция съдът не е намерил основания за неустойки за Ларгото (мотивите по делото)"}
{"url": "https://www.dnevnik.bg/sport/2019/01/30/3382718_levski_dopusna_nova_zaguba_sreshtu_poliaci/", "text": "Левски\" не успя да запише победа и в третата си контрола от подготвителния лагер в Кипър. Сините изиграха слаб мач и загубиха с 1:2 от 13-я в полското първенство \"Висла\" (Плоцк). Голът за \"Левски\" отбеляза Давиде Мариани от дузпа, а другите попадения бяха дело на Анхел Гарсия и Нико Варела. До края на подготовката \"Левски\" ще изиграе още три приятелски мача. Сините ще срещнат руския \"Урал\" (2 февруари), литовския \"Судува\" (5 февруари) и \"Чукарички\" от Сърбия на 8 февруари. В предишните си две контроли \"Левски\" завърши наравно с \"Уфа\" (1:1) и  загуби от китайския \"Хенан\" (0:1) в първия мач на Георги Дерменджиев начело на тима . Треньорът направи шест промени от предишния двубой, като титуляри бяха Николай Михайлов, Милош Цветкович, Давид Яблонски, Нуно Рейш, Иван Горанов , Хали Тиам, Антони Белмонт, Мариани, Станислав Иванов, Паулиньо и Станислав Костов. Сините трудно стигаха до добри възможности за гол, като \"Висла\" беше по-опасният отбор. Полският тим поведе в 32-ата минута, когато Цветкович позволи да бъде финтиран и топката стигна до Гарсия. Испанецът проби отляво и с удара си прехвърли Михайлов. В началото на втората част Николай Кръстев замени Михайлов, а Станислав Иванов отстъпи мястото си на Илия Димитров. Пускането на Димитров даде резултат, като бърза контраатака на \"Левски\" завърши с нарушение срещу 22-годишния нападател в наказателното поле. Впоследствие Мариани реализира отсъдената дузпа. Последваха сили минути на \"Висла\". Полският отбор си върна преднината в 72-ата минута, когато Варела се разписа с красив удар извън наказателното поле. Уругваецът прехвърли вратаря Кръстев, който беше излязъл напред.", "date": "2019.01.30", "title": "\"Левски\" допусна нова загуба срещу поляци"}
{"url": "https://www.dnevnik.bg/photos/2019/01/30/3382119_fotogaleriia_da_izkaterish_ledena_stena/", "text": "Най-голямата изкуствена стена за катерене върху лед в Централна Европа е в центъра на Либерец, Чехия.", "date": "2019.01.30", "title": "Фотогалерия: Да изкатериш ледена стена"}
{"url": "https://www.dnevnik.bg/evropa/2019/01/30/3382789_i_bulgariia_obiavi_kak_se_podgotvia_za_brekzit_bez/", "text": "Правителството прие план за действие на България за прилагане на Споразумението за оттегляне на Обединеното кралство от ЕС, както и план за действие при Брекзит без сделка, предаде пресслужбата на Министерския съвет. При урегулирано излизане от ЕС ще се гарантира максимално възможна приемственост и последователност на правата на гражданите, финансовите интереси, съществуващите търговски, транспортни и други връзки с минимални празнини в отношенията. Предвид актуалното състояние на процеса обаче България се подготвя и за оттегляне без споразумение. И в двата случая се предвиждат мерки в няколко посоки - законодателство, административен капацитет, обучителни и информационно-разяснителни дейности. Като по-важни сред неотложните действия са посочени: - Закон за изменение и допълнение на Закона за чужденците в Република България и Правилника за неговото прилагане; - Подсилване на консулската служба в Лондон с още двама консулски служители; - Предприемане на действия за откриване на консулска служба в Единбург, Шотландия; - Провеждане от служителите на посолството в Лондон на 20 информационни дни до средата на годината за живеещите в различни градове на Обединеното кралство български граждани; - Предоставяне на всекидневни консултации на българските граждани в Обединеното кралство, свързани с правата им след Брекзит и процедурата по кандидатстване за статут на уседналост; - Провеждане на консултации с Европейската комисия, страните - членки на ЕС, и Обединеното кралство за адаптацията на нормативната уредба; - Обособяване на раздели за Брекзит в интернет страниците на министерствата на външните работи, правосъдието, вътрешните работи и туризма; - Обучения/семинари за български граждани на територията на Обединеното кралство за промяната при преценката и изплащането на обезщетенията от държавното обществено осигуряване; - Информиране на бизнеса в сътрудничество с браншови организации за последиците от оттеглянето на Обединеното кралство от ЕС; - Готовност за сътрудничество с британското посолство за информационни кампании за правата на британските граждани, постоянно пребиваващи в Република България. Мерките ще се предприемат единствено по въпроси, по които ЕС не предвижда общ подход за действие, и само ако възникне необходимост за запълване на правния вакуум. Европейската комисия днес  публикува поредните извънредни мерки  за подготовка за Брекзит без сделка. Редица европейски страни  също се подготвят  за хаотичен Брекзит. Този сценарий изглежда все по-вероятен на фона на  парализата около одобрението на споразумението  за Брекзит в британския парламент.", "date": "2019.01.30", "title": "И България обяви как се подготвя за Брекзит без сделка"}
{"url": "https://www.dnevnik.bg/bulgaria/2019/01/30/3382807_oblastniiat_upravitel_na_lovech_poema_putnata_agenciia/", "text": "Досегашният областен управител на Ловеч Георги Терзийски ще бъде назначен за председател на управителния съвет на агенция \"Пътна инфраструктура\", съобщи министърът на регионалното развитие и благоустройството Петя Аврамова, цитирана от пресцентъра на министерството. Днес правителството е освободило Терзийски като областен управител и е на значило на неговото място Ваня Събчева, досега главен секретар на администрацията. Предишният председател на пътната агенция Светослав Глосов  подаде оставка  по искане на премиера Бойко Борисов заради проблемите при въвеждането на електронната винетка.  Аврамова описа новия пътен шеф като човек с административен опит и изрази увереност, че той ще се справи с предизвикателствата. За разлика от предшественика си той няма опит в пътната инфраструктура - работил е в инспектората на Агенцията по заетостта и Главната инспекция по труда, се разбира от биографичната справка за него. Министърът открои сред най-важните му задачи извършването на цялостна реформа в пътните такси. \"Това е изцяло нова за България реформа, която изисква пълна мобилизация на Агенцията и която ще допринесе за събирането на повече средства, с които да можем да ремонтираме, рехабилитираме и изграждаме републиканската пътна инфраструктура\", подчерта министърът.  По думите й друг приоритет е довършването на магистралите \"Струма\" и \"Хемус\" и строителството на магистрала \"Европа\".  В Управителния съвет на АПИ е назначен и нов член – това е Радослав Влахов, съобщи Петя Аврамова. Тя изрази убеденост, че заедно с Дончо Атанасов, който има дългогодишен опит в пътния сектор, новият ръководен екип на агенцията ще се справи с всички предизвикателства. Министърът заяви, че няма държава, която да е въвела такава система за един ден и това е процес, който ще продължи през цялата 2019г. ", "date": "2019.01.30", "title": "Областният управител на Ловеч поема пътната агенция"}
{"url": "https://www.dnevnik.bg/zelen/2019/01/30/3382773_institutut_po_bioraznoobrazie_i_sofiiskiiat/", "text": "Според Института по биоразнообразие към Българската академия на науката  проектът за промени на Закона за биологичното разнообразие  се разминава с европейските тенденции и не решава настоящите проблеми, включващи липсата на организиран, методологично издържан и съобразен с периодите на докладване мониторинг на мрежата \"Натура 2000\" ( ). Становище против законопроекта гласува вчера и Факултетният съвет на Биологическия съвет, но за момента то не е предоставено за публичен достъп. И двете специализирани научни звена по биологично разнообразие предлагат на Министерството на околната среда, което е вносител, да оттегли проекта и да го преработи след консултации с експертните институции. Националният природонаучен музей вече заяви , че промените трябва да се отхвърлят и че те биха навредили на управлението на околната среда в България, а по-рано този месец неправителствени експерти вече изразиха възражения и опасения (виж  тук  и  тук ) във връзка с предлаганите промени. Според Института по биоразнообразие и екосистемни изследвания (ИБЕИ) към БАН предлаганите от екоминистерството промени \"предизвикват сериозна тревога и смущение на фона на реалното състояние на опазването на биологичното разнообразие и мрежата \"Натура 2000\" в България\" и \"не отразяват актуалните проблеми, свързани с прилагане на закона и неговото значение като основен нормативен документ на национално ниво, регламентиращ обществените отношения, свързани с опазване и управление на биологичното разнообразие\". Пълното становище, прието с консенсус от Научния съвет на ИБЕИ-БАН на заседанието му от 29 януари, 2019 г., можете да прочетете  тук .", "date": "2019.01.30", "title": "Институтът по биоразнообразие и Софийският университет също са против промените в Закона за биоразнообразието"}
{"url": "https://www.dnevnik.bg/biznes/2019/01/30/3382810_nad_2_mlrd_lv_prihodi_se_ochakvat_vuv_fonda_za/", "text": "Във фонд \"Сигурност на електроенергийната система\" през 2019 г. се очакват приходи от 2.230 млрд. лв. Това е предвидено в бюджета на фонда, одобрен на днешното заседание на Министерския съвет. Близо 34% от тях (750 млн. лв.) се очаква да бъдат от продажба на квоти въглеродни емисии. Със събраните средства ще бъдат покривани разходите на \"Национална електрическа компания\" ЕАД, включително и за минали регулаторни периоди, произтичащи от статута й на обществен доставчик според Закона за енергетиката, съобщава правителствената информационна служба. Предвидено е също така от приходите, събрани във фонда, да бъдат предоставяни премии на топлофикационни централи и когенерации, както и на обекти с обща инсталирана мощност 4 MW и над 4 MW по Закона за енергията от възобновяеми източници, определени с решение на Комисията за енергийно и водно регулиране. Фонд \"Сигурност на електроенергийната система\" бе създаден през юли 2015 г. с цел покриване на разходите на обществения доставчик НЕК, произтичащи от задълженията му за изкупуване на електроенергия по преференциални цени. По закон във фонда се събират по 5% от месечните приходи от продажба на електроенергия на производителите и вносителите в страната, от таксите за достъп и пренос на електрическа енергия и природен газ, както и от достъп и съхраняване на природен газ. Във фонда постъпват приходите от продажба на квоти емисии парникови газове, както и приходи от цена \"задължение към обществото\".", "date": "2019.01.30", "title": "Над 2 млрд. лв. приходи се очакват във фонда за сигурност на енергийната система"}
{"url": "https://www.dnevnik.bg/razvlechenie/2019/01/30/3382791_pitur_djaksun_shte_rejisira_film_za_finalniia_album_na/", "text": "Малко известен факт е, че през 60-те години \"Бийтълс\" са опитали да получат филмовите права за \"Властелинът на пръстените\". Джон Ленън искал да играел Амгъл, Пол Макартни - Фродо, а групата се надявала режисьор да бъде Стенли Кубрик. Плановете им обаче били спрени от отказа на Толкин, разказва Би Би Си по повод ново странно стечение на обстоятелствата. Режисьорът Питър Джаксън, който най-накрая успява да пренесе известната история на Толкин на големия екран през 2001 г., ще режисира филм за \"Бийтълс\". Носителят на \"Оскар\" ще възстанови напрегнатите мигове от студийните записи на последния албум на групата Let It Be, използвайки 55 часа с непоказвани до момента видеокадри от студиото, правени през 1969 г. В свое изявление Джаксън описва филма като преживяване, за което феновете на \"Бийтълс\" отдавна мечтаят. \"Той ще е като машина на времето, която ни пренася обратно през 1969 г., с която се озоваваме в студиото и гледаме как тези четирима приятели правят страхотна музика заедно.\" От заснетите кадри, които Джаксън смята да използва, първоначално е трябвало да стане телевизионен документален филм, но впоследствие е направен игрален с името Let It Be. Въпреки че той печели \"Оскар\" за най-добра оригинална песен, филмът отдавна е излязъл от разпространение. Смята се, че групата не е била доволна от акцента в него, поставен върху първоначалните разногласия около записите на Let It Be - сесии, които Джордж Харисън описва като \"най-слабите за всички времена\", а Ленън просто ги нарича \"ад\". Версията на Джаксън ще представи малко по-приповдигнат поглед към записите, които по-късно се стабилизират и завършват с импровизиран концерт на покрива на звукозаписния лейбъл на групата Apple Corps в Лондон, провел се точно преди 50 години - на 30 януари 1969 г. \"С облекчение открих, че реалността е много различна от мита\", допълва режисьорът. Опасенията, че неговият документален филм може да се опита да пренапише историята, са неоснователни - нова реставрирана версия на по-ранния филм ще бъде направена достъпна след излизането на новата лента, обявиха от \"Бийтълс\". Това е първият проект на Джаксън от документалния They Shall Not Grow Old, който съчетава интервюта с бивши британски офицери заедно с архивни кадри от Първата световна война, обработени с невиждана досега техника, при която насечените моменти от старите ленти са премахнати, кадрите са оцветени, а крайният резултат създава съвсем нов поглед и усещане към архивите от миналото.", "date": "2019.01.30", "title": "Питър Джаксън ще режисира филм за последния албум на \"Бийтълс\""}
{"url": "https://www.dnevnik.bg/sport/2019/01/30/3382804_dermendjiev_napuskaneto_na_obertan_e_lichno_negovo/", "text": "Полузащитникът на \"Левски\" Габриел Обертан сам е поискал да си тръгне от клуба, обяви треньорът Георги Дерменджиев. Французинът вече е в Турция, където  се очаква да подпише с местния \"Ерзурумспор\" . \"Това си е лично негово мнение и на мениджъра му. Това е негово желание. Той е бил основен футболист в \"Левски\"), има мачове, които е изиграл добре. Вървим напред и ще опитаме да компенсираме\", каза Дерменджиев след  загубата с 1:2 от \"Висла\" (Плоцк) . Треньорът отказа да говори по темата за евентуалното привличане на Валери Божинов. Но заяви: \"В \"Левски\" ще играят футболисти, които ние одобрим - аз, като треньор, и ръководството. И тези, които искат да играят в \"Левски\".  Според авторитетния transfermarkt.de \"Левски\" ще получи 1 млн. евро от трансфера на Обертан. Дерменджиев видя положителните страни в мача с \"Висла\". \"Отборът малко от малко добива облика, който аз искам, въпреки че е загуба и някой може да си мисли, че говоря празни приказки. Мисля, че ще се стабилизират нещата\", посочи той. Специалистът добави, че \"може да има определени притеснения\" заради представянето на отбора в нападение. и добави, че \"футболистите трябва да са поне на 90% подготвени за първите мачове\".", "date": "2019.01.30", "title": "Дерменджиев: Напускането на Обертан е лично негово решение и на мениджъра му"}
{"url": "https://www.dnevnik.bg/evropa/2019/01/30/3382823_smurtnostta_sred_migrantite_v_centralno_sredizemno/", "text": "Смъртността сред мигрантите, прекосяващи Средиземно море от Либия към Италия или Малта, се е увеличила повече от два пъти миналата година на фона на намаляването на морските издирвателни и спасителни мисии, заяви днес Върховният комисариат за бежанците на ООН (ВКБООН), цитиран от БТА. \"Въпреки че общият брой на смъртните случаи в централната част на Средиземно море е намалял над два пъти през 2018 г. в сравнение с предходната година, нивото на смъртността спрямо броя на хората, предприели опасното пътуване, рязко се е увеличило\", каза ВКБООН. През 2018 г. е имало един загинал на всеки 14 мигранти, предприели пътуване по централносредиземноморския маршрут. През 2017 г. смъртността е била едно на 38. От юни, когато италианското популистко правителство дойде на власт и започна да връща спасителни кораби на неправителствени организации, спасяваните в морето мигранти са впримчени в спорове в Европейския съюз за това къде да им бъде позволено да слязат на сушата. \"Спасяването на животи в морето не е въпрос на избор или на политика, а вековно задължение\", заяви върховният комисар за бежанците на ООН Филипо Гранди. Той призова за \"дългосрочен подход въз основа на регионално сътрудничество, който поставя човешкия живот и достойнство в своята сърцевина\". По данни на ВКБООН около 140 хил. бежанци и мигранти са пристигнали в Европа през 2018 г. От тях над 116 хил. са дошли през Средиземно море - с 55 700 по-малко в сравнение с 2017 г. Според ВКБООН миналата година в Средиземно море са загинали или изчезнали 2275 души. Въпреки че смъртността се е увеличила в Централното Средиземноморие, за цялото Средиземно море тя е намаляла от едно на 55 до едно на 51. В Италия броят на пристигналите по море мигранти е намалял с 80 процента до 23 400 през 2018 г., а в Испания се е увеличил повече от два пъти до 65 400. В Гърция броят им е нараснал с 45 процента до 50 500.", "date": "2019.01.30", "title": "Смъртността сред мигрантите в централно Средиземно море се е увеличила над 2 пъти"}
{"url": "https://www.dnevnik.bg/evropa/2019/01/30/3382830_avstriia_shte_izprobva_desniia_zavoi_na_cherven/", "text": "Австрия ще разреши пробно на шофьорите да завиват надясно на червен светофар, което според правителството ще улесни пътното движение, но според опозицията може да застраши безопасността на пешеходците, предаде \"Франс прес\". Приетата днес в парламента поправка предвижда колите да могат да правят десен завой дори когато светофарът е на червено, на кръстовищата с подходяща сигнализация. Социалдемократическата опозиция се възпротиви на внесената от транспортния министър Норберт Хофер инициатива. Според нея \"не се отчита безопасността на инвалидите и децата\", които ще пресичат на пешеходните пътеки. Десният завой на червено е нещо обичайно в Северна Америка, но все още е рядкост в ЕС с изключение на някои страни в Централна Европа. Той е бил разрешен в бившата ГДР и обхваща цяла Германия след обединението. Завоят надясно на червен светофар обаче се приема в редица страни за колоездачите, включително във френски градове като Париж или Руан. /БТА", "date": "2019.01.30", "title": "Австрия ще изпробва десния завой на червен светофар"}
{"url": "https://www.dnevnik.bg/bulgaria/2019/01/30/3382845_bulgarski_poshti_predupredi_za_izmama_s_mms-i_ot/", "text": "Измамници пускат фалшиви ММS съобщения от името на \"Български пощи\", целта на които е да съберат лични данни от дебитни или кредитни карти, съобщиха от дружеството днес. Съобщенията са с покана за игра с награда смартфон, като печеливш се теглил всяка сряда. \"В съобщенията фигурира логото на \"Български пощи\" ЕАД. Текстът гласи, че дружеството провежда томбола и всяка сряда раздава 10 смартфона на печелившите, а за участие в томболата получателят на съобщението трябва да предостави лични данни от дебитна или кредитна карта\", се казва в съобщението. От \"Български пощи\" подчертават, че не провеждат томбола, не раздава награди и при никакви поводи не изискват лични данни от дебитна или кредитна карта.", "date": "2019.01.30", "title": "От \"Български пощи\" предупредиха за измама с MMS-и от тяхно име"}
{"url": "https://www.dnevnik.bg/politika/2019/01/30/3382831_durjavata_pravi_publichni_nova_porciia_danni/", "text": "Правителството утвърди списък с 60 видове данни от обществено значение, които ще бъдат публикувани на Портала за отворени данни  www.opendata.government.bg  до 31 март 2019 г., съобщи правителствената пресслужба. Основна част от новите данни са в секторите правосъдие, земеделие, храни и гори, здравеопазване, финанси и отчетност, околна среда, национална статистика. Със свободен достъп ще са регистърът на техническите паспорти на строежите, данните за извършени ревизии от НАП и резултатите от тях, планираните централизирани обществени поръчки, които предстои да бъдат започнати от Централния орган за покупки към Министерството на финансите, броят на лицата, изтърпяващи наказание лишаване от свобода в страната, броят на задържаните лица при арести и на осъдените на пробация, статистиката на извършените трансплантации на органи в лечебните заведения в България, регистърът на браншовите организации и на националните браншови организации в горския сектор и редица други. Съгласно Закона за достъп до обществена информация организациите от обществения сектор публикуват за повторна употреба публичната информация, която събират, създават и поддържат, в отворен машинночетим формат, напомня службата. До момента над 500 организации са публикували общо 8685 набори от данни в националния портал, който позволява цялостното извличане на публикуваната информация или на части от нея.", "date": "2019.01.30", "title": "Държавата прави публични нова порция данни"}
{"url": "https://www.dnevnik.bg/sport/2019/01/30/3382857_bulgariia_poluchi_domakinstvo_na_olimpiiskata/", "text": "Българският национален отбор за мъже ще е домакин в квалификацията за олимпийските игри в Токио 2020, обяви международната федерация. Надпреварата ще се проведе от 9 до 11 август. Съперници на българския отбор ще са олимпийският шампион Бразилия, Египет и Пуерто Рико. Отборите ще играят всеки срещу всеки по веднъж. Победителят в групата се класира за игрите в Токио. Ако не успее да постигне целта си, българският отбор ще получи нова възможност в европейската олимпийска квалификация през януари догодина. Все още не е обявена цената, която България ще трябва да плати за домакинството на турнира. \"Дневник\" потърси ръководството на българската федерация за информация, но без успех. Българският отбор пропусна предишните игри в Рио 2016. Четири години по-рано националите станаха четвърти в Лондон 2012. Сега отборът  ще бъде воден от италианеца Силвано Пранди, който се завръща на поста . Женският национален отбор е в група със САЩ, Аржентина и Казахстан, но за нея все още не е определен домакинът. Турнирът ще е от 2 до 4 август. \"Ако се подходи правилно, с едно домакинство можем да имаме шансове да обърнем Бразилия и да се класираме още в първата квалификация. Нямаме проблем да получим квалификацията, преговаряме за размера на финансовата част\",  каза наскоро министърът на спорта Красен Кралев . По думите му България преговаря приоритетно за спортовете от първа група, където може да има успех. \"Засега имаме потвърждение, че сме спечелили последната световна квалификация в борбата\", посочи той.", "date": "2019.01.30", "title": "България получи домакинство на олимпийската квалификация във волейбола"}
{"url": "https://www.dnevnik.bg/video/novinite_na_bnt/2019/01/30/3382875_video_drugite_novini/", "text": "Мисия \"Венера\" под въпрос заради отменена визита в НАСА Европейка биобанка се бори срещу тежки болести Теодор Ушев ще води майсторски клас на фестивала в Клермон Феран Първата танго опера на БГ сцена Ексклузивни прожекции на \"Рома\" на СФФ Без холивудски величия на \"Берлинале\"", "date": "2019.01.30", "title": "Видео: Другите новини"}
{"url": "https://www.dnevnik.bg/bulgaria/2019/01/30/3382839_nova_instrukciia_za_konvoiraneto_prangi_na_krakata/", "text": "Поставянето на фиксирани с колан белезници на ръцете и допълнителни белезници на краката на арестанти и осъдени лица при конвоирането им вече ще се преценява по основен критерий \"особено опасен за бягство\" (ООБ). Това се отнася за осъдени на лишаване от свобода за срок над 10 години, доживотен затвор или доживотен затвор без замяна, както и за обвиняеми и подсъдими за тежки умишлени престъпления, които се наказват с лишаване от свобода над 10 години, или такива, които са планирали, правили опит или осъществили бягства от конвои, затвори или арести. Отнася се и за склонни към агресивност и самонараняване, както и други особено опасни лица. Това е предвидено в публикуваната за обществено обсъждане инструкция за организацията и реда за осъществяване на конвойната дейност от служителите на Главна дирекция \"Изпълнение на наказанията\" към Министерството на правосъдието. Въпросът за сигурността на конвойната дейност и необходимостта от прецизиране на правилата възникна миналата есен, когато отстранената кметица на район \"Младост\", обвиняема за подкуп и намираща се в следствения арест, бе конвоирана до болницата с белезници на краката и това предизвика обществено възмущение. В проекта за инструкция се предлага всеки случай да се преценява от гледна точка на тежестта на престъплението и личността на арестанта. Какви белезници да се сложат се разпорежда от ръководителя на съответната териториална служба, но въз основа на преценка на личността (опасността за бягство и агресивност) и на тежестта на извършеното престъпление. Преценката се прави, като се имат предвид и възрастта, полът, физическото и здравословното състояние и индивидуалната оценка на риска на конвоираното лице. Предвиден е и усилен конвой (УК) при спазване на две изисквания: лицето се конвоира най-малко от трима служители; служителите, участващи в УК, да са оборудвани с допълнително въоръжение, защитни жилетки, индивидуални средства за защита (електрошокови прибори, защитни спрейове, тейзери и др.), както и средства за комуникация. При конвоиране на осъден или арестант, за когото има конкретна информация за бягство, съпротива, нападение и осуетяване на конвоя, се извършва усилено строг конвой (УСК) при спазване на нови изисквания: В състава на УСК задължително да има по-голям брой служители, пилотиращ и/или осигуряващ автомобил; а при изпълнение на УСК с придадени сили от Главна дирекция \"Охрана\" или МВР се изготвя план за конвоирането, който се утвърждава от началника на териториалната служба на ГДИН и началника на структурното звено на ГДО или МВР. При отвеждане на конвоирани лица за преглед във външни лечебни заведения свалянето на белезниците се извършва на мястото на прегледа. Но ако конкретната оперативна обстановка налага и след като се вземе мнението на лекаря, белезниците могат да останат и в лекарския кабинет по време на прегледа. При конвоиране на лишени от свобода от затвори и затворнически общежития и на лица с мярка за неотклонение задържане под стража, чиято индивидуална оценка на риска е, че са неопасни за бягство, ръководителят на съответната териториална служба решава дали да им бъдат поставени белезници, като се преценяват възрастта, полът, физическото и здравословното състояние. За тях се предвижда конвой от двама служители за един арестант, белезници се поставят само на ръцете, като се заключват зад гърба с дланите навън. При конвоиране в автомобил се заключват отпред. Необходимостта от използване на белезници се посочва в заповедта за конвоиране за всеки конкретен случай. Изготвянето на подробната инструкция, подписана от министър Цецка Цачева, е изискване на Закона за изпълнение на наказанията и задържането под стража (ЗИНЗС).", "date": "2019.01.30", "title": "Нова инструкция за конвоирането: Пранги на краката само ако има риск за бягство или агресия"}
{"url": "https://www.dnevnik.bg/sport/2019/01/30/3382889_huligansite_proiavi_na_futbolni_machove_sa_nameleli/", "text": "Случаите на хулигански прояви и извършени нарушения по време на футболни срещи са намалели в последните години. Това отчитат данните на Генерална дирекция \"Национална полиция\", позовавайки се на статистика за есенните полусезони на 2017-18 и 2018-19 в Първа лига. \"От статистиката става ясно, че задържаните през миналогодишния есенен полусезон са били 51, а през този – 66, а извършените правонарушения са по-малко. До голяма степен за подобряването на ситуацията около големите футболни срещи и спортни мероприятия допринася и промененото законодателство\", обяви пресцентърът на МВР. Статистиката сочи почти двойно намаляване на случаите на използване на пиротехника на такива спортни събития – от 776 за есенния полусезон на 2017/2018 г. през последния са регистрирани 412 случая. Повишена е административнонаказателната дейност, което е видно от двойното увеличение на наложените наказания – от 18 за есенния полусезон на 2017/2018 г. през настоящия те са вече 39. Най-често са налагани глоби – в 28 от всичките 39 случая, но вече има и наказани с полагане на безвъзмезден труд в полза на обществото – 10 случая. През миналата есен  парламентът прие промени  в Закона за опазване на обществения ред при провеждане на спортни мероприятия. Въпреки намалелите случаи на хулигански прояви във футболни мачове в последния месец няколко пъти имаше подобни прояви в баскетболни срещи. Двубоите между \"Левски Лукойл\" и \"Балкан\" (Ботевград) доведоха до сблъсък на фенове в София и Ботевград. Преди седмица присъди за футболни хулиганство получиха  двама фенове на футболния шампион \"Лудогорец\" .", "date": "2019.01.30", "title": "Хулиганските прояви на футболни мачове са намалели, отчете полицията"}
{"url": "https://www.dnevnik.bg/politika/2019/01/30/3382759_koi_kakvo_kazva_po_sluchaia_alo_banov_sum_obobshtenie/", "text": "Анонсираното от БСП разследване на депутата и журналист Елена Йончева за корупция в изпълнителната власт се оказа за министъра на културата Боил Банов, който според БСП ощетява държавата с поне 700 хил. лв. Случаят бе наречен от социалистите \"Аферата: Ало, Банов съм\". Днес на \"Позитано\" 20 Елена Йончева пусна  три записа , които по думите й доказват, че като  зам.-министър на културата през 2016 г. Банов опрощава неустойка от 700 хил.лв.  на фирмата строител на Ларгото в София - ДЗЗД \"Антична Сердика\", и дава указания как да се фалшифицират документи. Записите, чието качество е лошо, били направени от служител в министерството преди три години и получени от журналиста сега. По думите на Йончева единият запис е от кабинета на Банов и съдържа разговор със служители, а другите два - от телефонни разговори с представители съответно на строителния надзор Атанас Ангелов и на формата изпълнител инж. Драгомир Драганов. Проектът \"Античен културно-комуникационен център \"Сердика\" - 2 и 3 етап\" е на стойност 12.3 млн. лв. и се финансира по оперативна програма \"Регионално развитие\". Официално  бе открит от премиера Бойко Борисов на 20 април 2016 г. , а след това неколкократно беше ремонтиран заради протичания и напукване на стъклените куполи. Според разпространените от БСП субтитри заради закъснение от 33 дни на работата, за което изпълнителят на проекта дължи неустойка от 700 хил. лв., Боил Банов предлага в строителните книжа за минал период да се намерят два пъти по 15-16 дни, в които не са се правили никакви строително-монтажни работи, и \"да пуснем акт 10 и акт 11 съответно за спиране, за да излезем начисто, че няма закъснение\". Мотивите са му два \"проблема\" - че с години не могат да си съберат неустойката и че тя трябва да мине през строителното министерство. Въпреки неколкократните анонси в последните дни, че ще изнесе данни за корупция, Елена Йончева днес посочи, че няма данни дали и как Боил Банов се е облагодетелствал от това, но има документи, които потвърждават изнесеното чрез записа, а именно - че е ощетил държавата. После обяви, че сигналите ще бъдат пуснати до прокуратурата и ОЛАФ. От БСП поискаха оставката на Банов. Реакциите на властта  Час по-късно главният прокурор Сотир Цацаров се самосезира, а  прокуратурата започна проверка . Според говорителя на главния прокурор Румяна Арнаудова, макар че не са правени със специални разузнавателни средства, записите могат да бъдат годни доказателства, ако назначена експертиза установи това. След заседанието на правителството днес  министър Боил Банов коментира, че няма опростени пари, а се води съдебно дело за неустойките  (още за делото четете  тук ). \"Оставка, казах и на премиера - нямах кога да я разпиша, готов съм да я подам мигновено\", обяви още министърът. После заяви, че се прави опит \"да омаскарят всичко и всички\". По думите на Банов той \"четири години е рекетиран с някакви записи\" от Ангел Ангелов - директор на дирекция \"Европейски програми и проекти\" в министерството, който бил уволнен от тогавашния титуляр Вежди Рашидов. Според информацията на БСП Ангел Ангелов присъства в кабинета на Банов, когато е правен първият запис. По-късно днес  Ангелов обяви , че не е бил уволняван и не е правил записът, и ще съди министърът за клевета. В парламента депутати от ГЕРБ декларираха подкрепа за Боил Банов, а Вежди Рашидов, който през 2016 г. бе министър на културата, обяви, че лично той е подписал  заповед неустойките да бъдат потърсени по съдебен ред . Депутати от БСП пък отговориха, че  заведеното дело не касае въпросната сума, и казаха, че тя достига до 1 млн. лв. Решението на съда  Решението на Софийския градски съд по делото е , че Министерството на културата няма основание да иска неустойка от 754 хил. лв. Съдът отхвърля иска, като решението е обжалвано пред апелативния съд, който трябва да се произнесе. Съдът констатира, че строителните дейности на Ларгото са спирани 5 пъти за общо 59 дни от началото на изпълнението на проекта. За всяко едно от тях страните са сключвали споразумения, като причините са - липсва на осигурен авторски надзор, нови или продължаващи археологически проучвания и изготвяне на нови технически проучвания. Всеки път дейностите са спирани с акт 10 и са подновявани с акт 11 - такива документи са споменати от Боил Банов в записите според субтитрите на БСП. Кметът на София Йорданка Фандъкова се разграничи от казуса, като посочи, че проектът е бил под ръководството и отговорността на Министерството на културата. Един отчетен без забележки проект Според съдебното решение делото за неустойки е заведено през 2017 г. По информация на \"24 часа\" исковата молба на Вежди Рашидов е от 17 януари 2017 г. Още през април 2016 г. обаче Министерството на културата е отчело проекта като изпълнен в срок и е обявило, че изпълнителят не дължи неустойки, съобщи \"Клуб З\", като се позова на информация в сайта на Агенцията за обществени поръчки. Според  публикувания там документ , подписан от Татяна Цветанова Ценовска - директор на правната дирекция на Министерството на културата по това време, договорът на стойност 12 563 272.8 BGN с ДДС е изпълнен в \"пълен обем\". В графата \"Във връзка с изпълнението на договора се дължат или са платени неустойки\" изрично е посочено \"Не\".", "date": "2019.01.30", "title": "Кой какво казва по случая \"Ало, Банов съм\""}
{"url": "https://www.dnevnik.bg/gradska_sreda/2019/01/30/3382885_novite_plochki_okolo_curkvata_sv_sedmochislenici_se/", "text": "Поставените през есента нови плочи в градината около църквата \"Св. Седмочисленици\" в София вече се разместиха, като на места са се образували неравности. От пресцентъра на общината обясниха, че тези плочки в този участък от 2 кв. метра са поставени временно, защото покриват шахта, за която все още не е пристигнал капакът. Плочите, които бяха поставени в градината бяха подложени на много критики, когато загражденията на ремонта бяха махнати. Във \"Фейсбук\"  бързо се появиха колажи , които ги оприличаваха на плочки за баня, пързалка или басейн. Реакциите дойдоха на фона на сериозно  недволство към ремонта на ул. \"Граф Игнатиев\" , който се изпълнява по същото време. През октомври кметът на София Йорданка Фандъкова поиска  част от плочките пред църквата да бъдат пренаредени . Ремонтът на цялата зона струва 24 млн. лева и се изпълнява от \"Джи Пи груп\". Той е съпъстван от скандали по различни поводи - от некачествено изпълнение, често преправяне на отделни участъци,  блокиране на работата на търговските обекти  до  съмнения в обществената поръчка , с която е избрана строителната фирма, които бяха причина зам.-кметът по транспорт Евгени Крусев да подаде оставка. Крайният срок за приключването на всички дейности в зоната е март тази година, като те бяха зазимени през декември. От общината казаха още, че ремонтът ще продължи, когато климатичните условия позволят това.", "date": "2019.01.30", "title": "Новите плочки около църквата \"Св. Седмочисленици\" се разместиха"}
{"url": "https://www.dnevnik.bg/sport/2019/01/30/3382905_prezidentut_na_psj_shte_vleze_v_izpulnitelniia_komitet/", "text": "Президентът на френския футболен шампион ПСЖ Насер ал Хелайфи се присъединява към изпълнителния комитет на Европейската футболна федерация (УЕФА), обяви \"Асошиейтед прес\". Катарският бизнесмен, който ръководи ПСЖ, e избран от борда на Асоциацията на европейските клубове. Организацията има право да определя двама представители, а официалното обявяване на Ал Хелайфи като член на Изпълкома ще се случи през следващата седмица в Рим. Ал Хелайфи (45 г.) е лицето на ПСЖ, откакто клубът е собственост на кралската фамилия на Катар. Бизнесменът, който е бивш професионален тенисист, заменя в УЕФА бившия изпълнителен директор на \"Арсенал\" Иван Газидис. Той вече не е част от европейската централа, откакто започна работа в \"Милан\". Италианските клубове имат представител в УЕФА в лицето на президента на \"Ювентус\" Андреа Аниели, който е и председател на Асоциацията на европейските клубове. Ал Хелайфи, който освен президент на ПСЖ е и изпълнителен директор на медийната групировка BeIN Media Group, беше привлечен като обвиняем в наказателно производство по подозрение за подкупване на частни лица, измами, недобросъвестно управление и фалшифициране на документи. През 2017 г. катарецът беше обвинен, че е подкупвал бившия шеф във ФИФА Жером Валке. В течение на разследването италианската полиция разкри, че  Ал Хелайфи е отдавал бевъзмездно вилата  си на остров  Сардиния  на Валке. Имотът в Порто Черво е на стойност 7 млн. евро, а Валке я е ползвал от 2007 г. до януари 2017 г., когато беше уволнен от ФИФА.", "date": "2019.01.30", "title": "Президентът на ПСЖ ще влезе в изпълнителния комитет на УЕФА"}
{"url": "https://www.dnevnik.bg/detski_dnevnik/2019/01/30/3382894_obshto_84_ot_roditelite_smiatat_che_decata_mogat/", "text": "Повечето от българските младежи биха имали подкрепата на родителите си, ако решат да работят. Общо 84% от родителите смятат, че децата могат едновременно да учат и да работят, а 82% биха подкрепили детето си, ако реши да го направи. Това показват резултатите от национално представително проучване, проведено \"Гемиус България\" сред младежи и родителите им от градове с население над 10 хил. души по поръчка на аутсорсинг компанията TELUS International в България  .  От своя страна 87.4% от младите хора биха искали да работят на гъвкаво работно време, като съчетават работата с образованието, сочат представените днес данни, а 82.9% от тях са уверени, че родителите им биха ги подкрепили. Родителите, които не одобряват идеята детето им да работи и учи едновременно (10% от анкетираните), посочват като основна причина за това опасението си, че то ще загуби фокус върху обучението (82.1%). Сред другите причини родителите са посочили недобрите условия за работа при почасови позиции и нископлатените длъжности. Според 41% от родителите заплащането е водещият фактор при избор на работа при младите. Придобиване на трудови навици е водещ фактор според 28% от родителите и за 21% от тях целта е трупане на опит. На въпрос \"Как си представяте първата си работа?\" 62.4% от младежите, които не са работили, биха избрали сферата на услугите, а 37.6% от тях - в офис. Основната мотивация за започване на работа и за децата е заплащането (66% от анкетираните). За над 93 процента от интервюираните младежи е важно да работят това, за което учат. Статистиката показва още, че 41% от анкетираните младежи приемат, че първата работа обичайно е в обслужващата сфера, ниско заплатена и непрестижна, като не допринася за развитие на особени умения. Хотелиерство и ресторантьорство е най-популярната индустрия сред младите хора, които вече са работили или в момента работят, като 41% от тях имам реален опит в нея, показват още данните. Резултатите бяха представени като част от инициатива на TELUS International да запознае младите хора с възможностите за работа в аутсорсинг сектора, работа в който тя предлага. Като част от кампанията компанията предвижда и образователни сесии за младежи, насочени към подготовката им за първата работа, и процеса на подбор и важността на трудовия договор. За TELUS International работата може лесно да се съчетава с ученето и първото работно място има значение. Вицепрезидентите в компанията Юлиян Милев и Кристина Иванова подчертаха, че още от училище младите хора могат да практикуват знанията си. \"И ако 70% от хората не разбират ползите на трудовия договор, то ние искаме да ги запознаем със сигурността, която той дава – фиксирани работни часове, право на платен отпуск, официално начало на трудовия стаж\", уверяват от компанията. На  сайта й  младежите могат да открият отговори на въпросите, които ги вълнуват, както и да кандидатстват за работа.", "date": "2019.01.30", "title": "Общо 84% от родителите смятат, че децата могат едновременно да учат и да работят"}
{"url": "https://www.dnevnik.bg/bulgaria/2019/01/30/3382937_nabedeniiat_za_avtor_na_zapisite_sreshtu_banov_obiavi/", "text": "Ангел Ангелов,  който според Боил Банов  е направил записите,  които днес Елена Йончева разпространи  срещу него, обяви, че ще съди министъра на културата за набеждаване и клевета. Пред БНТ той казва, че никога не е бил уволняван, а напротив, за работата си е получавал най-високи оценки. Ангелов отрича и да има нещо общо със записите. Предвид започналата прокурорска проверка той допълва, че би дал показания пред съответния прокурор, ако бъда поканен в качеството на свидетел. \"Единственото, което мога да кажа, е, че на записа разпознавам автентичния глас на г-н Банов, мисълта му тече ясно и последователно и за фактите, които той предлага да се променят, да се изменят служебни документи, данни със сигурност може да се открият в докладите на АДФИ. Дали и кого са дали на съд от Министерството на културата не мога да знам, защото отдавна съм напуснал Министерството на културата\", допълва Ангелов. По-рано днес Банов каза, че Ангел Ангелов го рекетира от четири години с някакви записи. Министърът каза още, че Ангелов е бил директор на дирекция \"Европейски програми и проекти\" в министерството и е бил уволнен от предишния министър Вежди Рашидов. Всичко известно по случая със записите срещу Банов можете да прочетете  тук .", "date": "2019.01.30", "title": "Посоченият за автор на записите срещу Банов обяви, че ще съди министъра за клевета"}
{"url": "https://www.dnevnik.bg/sviat/2019/01/30/3382687_mazoli_ot_spusuka_belezi_ot_bronejiletki_-_kak_se/", "text": "Понякога колебливият отговор или пръстът с мазоли от спусъка на оръжието са достатъчни за разпознаване на потенциални джихадисти. Подробни разпити и вземане на пръстови отпечатъци предстоят на тези, които бягат от последния  бастион на групировката \"Ислямска държава\"  в Източна Сирия. В пустинята край село Багуз камиони продължават да стоварват безкраен поток от мъже, жени и деца, напуснали последните контролирани от \"Ислямска държава\" територии, за да се предадат на Сирийските демократични сили. \"Мъжете оттук, а жените от тази страна\", се провиква един от бойците на подкрепяния от Вашингтон арабско-кюрдски съюз. Някои от тези бойци са с маскирани лица. Представител на Сирийските демократични сили взема с помощта на специално устройство пръстови отпечатъци на мъжете, а след това им прави снимки и ги пита за името и гражданството им. На въпроса коя е родната му страна един от мъжете проявява колебание. Той смотолевя несвързани изречения и в крайна сметка отговаря: Ирак. Изпратен е при втори човек, който да го разпита, а след това ще отиде и при трети, който има още повече въпроси. Щом разпитите приключат, мъжете са отвеждани настрани, където сядат на земята в редици и на разстояние едни от други. За разпознаване на закален в сражения човек понякога е необходимо съвсем малко. \"Понякога имаш усещането, че човекът е боец на \"Ислямска държава\", защото се колебае в отговорите или заради белези по ръката, издаващи усилена употреба на спусъка на огнестрелно оръжие, или заради белези по рамената му, от които се разбира, че е носил бронежилетка\", казва пред \"Франс прес\" един от разпитващите, пожелал анонимност по съображения за сигурност. \"Цивилни или джихадисти?\" Войници от  международната коалиция начело с Вашингтон , които подкрепят Сирийските демократични сили в борбата срещу \"Ислямска държава\", патрулират в района. Каква е тяхната роля в операциите по пресяване? Никой не казва. От началото на офанзивата им през септември Сирийските демократични сили превзеха по-голямата част от териториите, останали под контрола на \"Ислямска държава\". Обкръжени в последните си позиции, непреклонни джихадисти продължават да контролират няколко селища и земеделски земи. Повече от 32 000 души, основно семейства на джихадисти, са напуснали от началото на декември териториите на \"Ислямска държава\", съобщи Сирийският център за наблюдение на човешките права. Сред тях са и повече от 2700 бойци, част от които спонтанно се предадоха, а други бяха засечени сред тълпата по данни на центъра. \"Страхувах се да не ме арестуват\", казва пред \"Франс прес\" един от новодошлите, чиито близки напуснали териториите на  \"Ислямска държава\"  преди седмица и били изпратени в лагера за разселени \"Ал Хол\" в Северна Сирия. \"Поддържам връзка с тях и те ми казаха: тръгвай, нищо няма да ти се случи\", разказва той. Жените също са подлагани на проверки. Една от жените бойци на Сирийските демократични сили е натоварена да проверява лицата, скрити зад никабите, и да претърсва вещите на жените. На \"имигрантките\" - чужденките от \"Ислямска държава\", които не са нито сирийки, нито иракчанки, им взимат пръстови отпечатъци и им правят снимки. Целта на \"тази операция за сигурност е да се разбере кои са разселените. Дали става дума за цивилни, или за скрити бойци\", заяви пред \"Франс прес\" Мохамед Сулейман Усман, представител на местните власти, натоварен с прехвърлянето в лагера \"Ал Хол\". \"Те ще ви изколят\" Седнали на земята и заобиколени от децата си, жените задават само един въпрос: кога ще бъдат отведени в лагера \"Ал Хол\". Някои разказват, че едно от децата е починало през нощта заради студа и че две жени са родили. Пристига камион и всички се втурват към него, защото ще бъде раздаван хляб. Амена Хадж Хасан, родом от провинция Алепо в Северна Сирия, е напуснала село Багуз заедно с петгодишния си син. Съпругът и, \"скромен служител на \"Ислямска държава\", избягал преди пет месеца нелегално в Турция, където работи. \"Исках да избягам от самото начало на бомбардировките преди няколко месеца, но ни казаха \"кюрдите ще ви изколят\", разказва младата 28-годишна жена. В разговора се включва и Нура ал Али, която е разстроена от раздялата със съпруга й заради процедурите за сигурност. \"Бойците на \"Ислямска държава\" вече не могат да попречат на хората да избягат\" през последните няколко дни, твърди 18-годишната Ал Али. Тя уверява, че съпругът й \"нито ден\" не е бил член на \"Ислямска държава\". \"Той работеше в ресторант\", казва и добавя, че не се е подчинявала на джихадистите, налагащи  строга интерпретация на исляма . \"Слушах музика тайно\", разказва Нура ал Али. Сега тя има само едно желание: \"Да отида със съпруга си в Турция, за да се съберем със семействата си.\" /БТА", "date": "2019.01.30", "title": "Мазоли от спусъка, белези от бронежилетки - как се различава джихадист от побягнал сириец"}
{"url": "https://www.dnevnik.bg/sviat/2019/01/30/3382920_venecuela_shte_iznese_20_tona_zlato_no_nikoi_ne_znae/", "text": "Руски \"Боинг\" очаква да откара от Каракас 20 тона злато, доставени от трезора на венецуелската централна банка. Подобно дръзко твърдение, дошло от венецуелския депутат Хосе Гера и неподплатено от доказателства, разбуни духовете в \"Туитър\". Може би не е просто поредният опит на депутат от страната да привлече вниманието към венецуелската криза - венецуелската централна банка действително е отделила 20 тона, за да бъдат изнесени от трезора, съобщава за  \"Блумбърг\"  добре запознат с въпроса източник. Според него златото за 840 млн. долара е една пета от резервите, с които разполага банката. Самият Гера е икономист, работил за централната банка, който все още поддържа контакти с нейни служители. Информацията му бе споделена и от официалния профил в \"Туитър\" на парламента - единствената венецуелска институция под контрола на опозицията. В друга публикация в социалната мрежа той  уточнява , че макар централната банка да има право да извършва подобни операции, \"страната има право да знае за какъв тип транзакция става дума, за да оцени дали е подходяща\". Остава отворен въпросът при кого би отишло златото предвид дълговете към Русия, Китай и други, които са на стойност милиарди долари, отбелязва агенцията. Венецуела от години се опитва да разшири златните си резерви с насърчаване на златодобива под надзора на армията, като според активисти процесът протича при тежки, нарушаващи човешките права условия. Немалка част от златото на страната е в централната банка на Великобритания, която (под натиск от САЩ и след настойчивите молби на обявилия се за временен президент Хуан Гуайдо) отказа на чависткото правителство във Венецуела да изтегли злато за 1.2 млрд. долара от страната. Според \"Ройтерс\" самолетът е летял от Москва до Каракас на 3 декември, в деня, когато Мадуро бе в Русия за среща с президента Владимир Путин. В социалните мрежи потребители направиха и други предположения - че с него  са долетели руски наемници  или че предстои да откара Мадуро (със самолет напуска преди десетилетия - на 23 януари - и диктаторът Маркос Перес Хименес след дълго обществено недоволство). \"За да може всички да се плашат\" Междувременно сайтът Flightradar24, който проследява полетите по света, съобщи, че самолет на \"Нордуинд еърлайнс\", руски чартърен оператор с централа в Москва, се е приземил на летището в Каракас. Каква е целта му не е известно - говорител на компанията е отказал да коментира. Финансовият министър Симон Серпа пък отхвърля идеята, че на летището има руски самолет. \"Ще започна да докарвам руски и турски самолети всяка седмица, за да може всички да се плашат.\" За самолета няма информация и говорителят на външното министерство в Москва Мария Захарова също не знае за самолета. Според московския консултант в областта на авиацията Олег Пантелеев, цитиран от \"Блумбърг\", Венецуела може да не е популярна дестинация сред руснаците, но няма официална забрана за чартърни полети дотам. \"Ройтерс\" пък отбелязва, че този \"Боинг 777\" обикновено лети от Русия до Югоизточна Азия. \"Блумбърг\" припомня, че руски заместник финансов министър изрази съмнение дали Каракас ще успее да плати през март транш от дълга си към Москва на стойност 100 млн. долара. По-късно институцията му съобщи, че Русия очаква от Венецуела да изплати задълженията си. По-късно днес съветникът на американския президент по въпросите на сигурността Джон Болтън призова банкерите, посредниците и търговците да не приемат \"злато, петрол или други венецуелски суровини, които мафията на Мадуро е откраднала от венецуелския народ\". \"Оставаме в готовност да вземем мерки,\" написа Болтън в \"Туитър\". Самият президент Доналд Тръмп е говорил с Гуайдо според съобщение на Белия дом (потвърдено от венецуелския политик) и двамата са се разбрали да са имат \"редовни контакти\", а по-късно тази седмица се очаква среща на Гуайдо са американски представители.", "date": "2019.01.30", "title": "Венецуела ще изнесе 20 тона злато, но никой не знае къде, твърди \"Блумбърг\""}
{"url": "https://www.dnevnik.bg/photos/2019/01/30/3382943_snimka_na_denia_v_sasht_zaradi_studa_arestuvaha_elza/", "text": "В ден, когато в щата Минесота студена вълна свали термометрите до минус 48 градуса по Целзий, съобщение на полицаи от щата Илинойс стана особено популярно в социалните мрежи. На него те са използвали снимка от 2017 г. на колеги от Южна Каролина, на която те \"арестуват\" Елза - героинята от анимацията \"Замръзналото царство\", която умее да замразява всичко. \"ВНИМАНИЕ!\" Заради ИЗКЛЮЧИТЕЛНО СТУДЕНОТО време са забранени всяка престъпна дейност и актова на глупост. Дори Елза беше арестувана без право на гаранция\", написаха със сарказъм полицаите.", "date": "2019.01.30", "title": "Снимка на деня: В САЩ заради студа арестуваха... Елза"}
{"url": "https://www.dnevnik.bg/bulgaria/2019/01/30/3382946_rumiana_buchvarova_za_korupciiata_horata_si_misliat/", "text": "Факт е, че хората си мислят, че има корупция, с тези думи началникът на кабинета на премиера Румяна Бъчварова, коментира днес пред БНТ  мястото на България в класацията на \"Трансперънси интернешънъл\" . Вчера беше съобщено, че на база \"усещането за корупция\", страната ни се намира на 77-мо място от 180 държави. \"Държа да отбележа, че тази класация е на база субективно усещане, а не на база обективни факти. Колкото повече се дискутира темата, толкова повече хората остават с впечатление, че има корупция\", каза Бъчварова. Според нея е трудно да се каже какво е състоянието в момента, но управляващите не спират да работят срещу корупцията. \"ГЕРБ предложи закон, създаде нова структура, която да се бори с корупцията\", посочи Румяна Бъчварова. Тя подчерта, че свършеното до тук е показало, че ГЕРБ има политическа воля да се бори срещу корупцията, намерила е решение, а вече има и работещ инструмент. Бъчварова отказа да даде оценка за работата на Комисията за противодействие на корупцията и отнемане на незаконно придобитото имущество (КНКОНПИ), като обяви, че е нужно да и се даде още малко време. \"За първи път се прави такова нещо в държавата, но нека да изчакаме резултатите - евентуални присъди\", допълни началникът на кабинета на премиера. ГЕРБ остава първа сили след 10 г. на власт На въпрос за позициите на ГЕРБ и БСП преди евроизборите, Бъчварова посочи, че ГЕРБ остава първа политическа сила, след 10 години управление, което до момента не се е случвало. \"Има нещо в поведението на ГЕРБ, което кара хората да му вярват и те са повече, от тези които вярват на БСП\", допълни тя. Според началника на кабинета на Борисов основания за предсрочни избори няма, тъй като управляващите успяват да намерят подкрепа за предложенията си в парламента. Бъчварова подчерта, че за това се разчита не само на коалиционните партньори, но и на другите партии. Вече имало случаи на подкрепа на предложения по същество, а не автоматично, като ГЕРБ щели да продължават да търсят мнозинства за предлаганите си разумни решения. Няма планове за промени в кабинета, каза още Румяна Бъчварова, в отговор на въпрос. Нинова подвежда по некоректен начин Коментирайки  разпространените днес записи от Елена Йончева , които обвиняват министъра на културата Боил Банов в злоупотреба със служебно положение, Бъчварова каза, че от БСП са стигнали до крайности, които \"отговорните политици не могат да си позволят\". Тя обвини лидерът на БСП Корнелия Нинова, че предварително е създала напрежение и негативизъм към правителството, като вчера е обявила,  че ще се извадят доказателства за корупция в Министерски съвет . \"В крайна сметка става въпрос за един министър, а не за колективния орган\", посочи началникът на кабинета на Борисов. Румяна Бъчварова посочи, че съжалявам Йончева, която за два дни се е превърнала от знаме на БСП в човек, който разпространява недоказани доноси. Попитана, дали Борисов ще освободи Банов, тя уточни, че премиерът е решил да изчака данните от започната от прокуратурата проверка, преди да реши.", "date": "2019.01.30", "title": "Румяна Бъчварова за корупцията: Хората си мислят, че я има"}
{"url": "https://www.dnevnik.bg/sport/2019/01/30/3382935_spasitelnite_slujbi_predpolagat_che_sa_otkrili_chasti/", "text": "Френските спасителни служби са открили части от седалки, за които се предполага, че са от изчезналия самолет, с който е пътувал новопривлеченият футболист на \"Кардиф\" Емилиано Сала, съобщи Би Би Си. Те са били намерени в понеделник в близост до плаж Сюртенвил на полуостров Котентен. Впоследствие са извършени подробни оценки на траекторията на полета и последното известно местонахождение на самолета, като Службата за разследване на авиационни инциденти е идентифицирала район за търсене на останки под водата с помощта на сонарно оборудване. Проучването на морското дъно обаче не се очаква да започне до края на седмицата заради лошите метеорологични условия.  Самолетът Piper PA-46 Malibu изчезна от радарите на 21 януари около 20.30 ч. вечерта на около 20 км северно от остров Гърнзи в Ламанша. Сала пътуваше от Нант за Кардиф, където на следващия ден трябваше да участва в първа тренировка с новия си отбор. Аржентинските медии разпространиха гласово съобщение , което Сала е изпратил в WhatsApp до близките си. В него той казва, че пътува за Кардиф в самолет, който \"изглежда, ще се разпадне на части\". \"Ако до час и половина нямате новини от мен, не знам дали ще изпратят някой да ме търси, защото не могат да ме намерят. Татко, страх ме е\", казва аржентинецът в съобщението. Преди седмица спасителните служби не откриха следи от летателния апарат  и с това търсенето приключи. Издирването беше възобновено, след като с  онлайн петиция  бяха събрани над 300 хиляди евро за частно разследване. ", "date": "2019.01.30", "title": "Спасителните служби са открили предполагаеми части от изчезналия самолет с футболиста Сала"}
{"url": "https://www.dnevnik.bg/sport/2019/01/30/3382864_tombola_shte_opredeli_decata_talismani_na_sofiia_oupun/", "text": "Най-младите фенове на тениса ще получат шанс да бъдат талисмани на турнира в София от категория АТП 250. Кампанията \"Заедно със звездите\" стартира за пръв път в настоящото издание на турнира и е насочено към младите фенове на тениса. В два от четвъртфинаите, полуфиналите и срещата за титлата състезателите ще бъдат извеждани от 14 български деца, определени на случаен принцип, съобщиха организаторите. Условието за участие е по време на  детския ден  на \"София оупън\" (5 февруари) в специалната урна в детския кът на залата да се пуска името на детето. Участващите трябва да са на възраст между 5 и 14 години. Участието ще става със съгласието на родител. Томболата за определяне на талисманите ще е в сряда. Билетите за турнира все още са в продажба. Цените за първите дни (3 и 4 февруари) са 10 и 20 лева за възрастни, а във вторник - 30 лева. Пропуските за четвъртък струват 30, 50 и 80 лева, а за петък, когато ще се изиграят четвъртфиналите - 40, 60 и 90 лева. Полуфиналите ще се изиграят в събота, за когато са останали билети по 80 и 100 лева. За финала на 10 февруари са достъпни пропуски от 50 и 80 лева. Пакетните билети за финалната фаза на турнира (7-10 февруари) варират между 75 и 350 лева. За децата от седем до 14 години има 50% намаление, което важи за всички ценови категории.", "date": "2019.01.30", "title": "Томбола ще определи децата талисмани на \"София оупън\""}
{"url": "https://www.dnevnik.bg/sviat/2019/01/30/3382764_huauei_e_izkljuchena_ot_turg_v_chehiia_pishe_mestno/", "text": "Чешките данъчни власти изключиха \"Хуауей\" (Huawei) от търг за създаването на нов данъчен портал, след като органът по киберсигурност на страната предупредил, че компанията заплаша сигурността на Чехия, съобщава вестник \"Млада фронта днес\", цитиран от \"Ройтерс\". Отстраняването на телекомуникационния гигант, което би било първото в страната, се случва в момент когато \"Хуауей\" е подложен на проверки за връзките си с китайското правителство и твърдения, че Пекин може да използва технологиите на компанията за шпионаж. \"Хуауей\" отхвърля тази твърдения. Чешкият орган за киберсигурност предупредил мрежовите оператори и други ключови институции през декември да не използват софтуер и хардуер, произведени от \"Хуауей\" и китайската компания Зи Ти И (ZTE) с мотива, че представляват заплаха за сигурността. Това не означава пряко забрана, но означава, че 160 държавни и частни оператора на критично важна инфраструктура в страната трябва да извършат анализ на рисковете и да вземат съответните мерки. \"Млада фронта днес\" пише, че главното финансово управление на финансовото министерство е изменило търга за новия портал за подаване на данъчни декларации, който е бил на стойност 500 млн. крони (22 млн. долара). Причината е, че порталът попада в класификацията за критично важна държавна инфраструктура. Преди това \"Хуауей\" бе смятан за фаворит в търга. Вашингтон и някои негови съюзници ограничиха достъпа до пазарите си за \"Хуауей\" с мотива, че продуктите на китайската компания могат да бъдат използвани от Китай за шпионаж. /БТА", "date": "2019.01.30", "title": "\"Хуауей\" е изключена от търг в Чехия, пише местно издание"}
{"url": "https://www.dnevnik.bg/sviat/2019/01/30/3382970_ruski_senator_e_zadurjan_po_obvineniia_za_krajba_na/", "text": "Руски следователи разпитват сенатора от Карачаево-Черкеската република Рауф Арашуков по дело за кражба на природен газ за 30 милиарда рубли, предаде ТАСС, като се позова на Следствения комитет на Русия, съобщи БТА. \"Сенатор Рауф Арашуков е разпитван от следователи на Следствения комитет на Русия по разследване във връзка с наказателно дело\", заяви Следственият комитет и разпространи видеозапис как сътрудници на Федералната служба за сигурност довеждат Арашуков с белезници в Следствения комитет. Говорителката на комитета Светлана Петренко заяви по-рано, че Арашуков е задържан във връзка с наказателно дело за създаване на престъпна организация, кражба на природен газ от компанията \"Газпром\", убийства и други престъпления. По наказателното дело е задържан и баща му Раул Арашуков, който според следствието е замесен в кражба на природен газ от \"Газпром\" за 30 милиарда рубли. Сенатор Арашуков беше задържан днес по време на заседание в Съвета на федерацията, след като беше лишен от имунитет. Това е първият подобен случай в историята на горната камара на руския парламент. Той е обвинен в участие в престъпна организация, оказване на натиск върху свидетели и участие в две убийства през 2010 г. - на заместник-председателя на младежкото движение \"Адиге Хасе\" Аслан Жуков и Фрал Шебзухов, съветник на президента на Карачаево-Черкеската република. Според следствието създател на престъпната организация е баща му Раул Арашуков - съветник на генералния директор на \"Газпром межрегионгаз\". Синът и бащата Арашукови може да са свързани и с още три убийства, каза адвокатът Иля Лебедев. \"Има информация, че освен с двете споменати убийства (сенатор) Арашуков може да е свързан с организирането на убийствата на още двама човека в Карачаево-Черкеската република - бившия ръководител на местния следствен арест Хасан Джанаев и Али Афаунов, телохранител на Назир Хапсироков, помощник на началника на администрацията на президента на Русия. Бащата на Арашуков може да има отношение към организирането на убийството на донецкия бизнесмен Борис Хапсироков в края на 90-те години\", каза Лебедев. Следственият комитет каза, че следователите разпитват четирима ръководители на газовия отрасъл в Севернокавказкия федерален окръг по наказателното дело за кражба на природен газ в \"Газпром\" - Руслан Арашуков, Гузер Хашукаев, Николай Романов и Игор Травинов. Според следствието Раул Арашуков заедно със съучастници е доставял газ на несъществуващи потребители в периода, когато е бил директор на \"Газпром межрегионгаз Ставропол\". Той е заемал поста между 2002 и 2011 г. Раул Арашуков не се признава за виновен, каза добре информиран източник. Представител на органите на реда заяви, че са предприети обиски и проверки на документи в структурите на \"Газпром\" в Ставрополския край. Следствена група от 200 души е започнала действия в 11 руски града по свързаното със сенатор Арашуков наказателно дело, заяви Следственият комитет. Следователи от Следствения комитет и сътрудници на Федералната служба за сигурност са предприели мащабни действия във връзка с делото в Москва, Санкт Петербург, Ставропол, Махачкала, Астрахан и др. Съдебните власти в Москва заявиха, че Следственият комитет е поискал ареста на сенатор Арашуков по обвинения в организиране на убийство. Председателят на Съвета на федерацията Валентина Матвиенко каза, че Рауф Арашуков може да бъде лишен от статута на сенатор само по негово искане или с решение на съда.", "date": "2019.01.30", "title": "Руски сенатор е задържан по обвинения за кражба на газ за милиарди и убийства"}
{"url": "https://www.dnevnik.bg/bulgaria/2019/01/30/3382942_izraelskiiat_poslanik_vse_poveche_sa_horata_koito_ne/", "text": "Човечеството все повече се приближава към деня, в който Холокостът няма да има преки свидетели, а проучванията сочат, че не са малко хората, които смятат, че или не е имало подобно събитие, или мащабите му са преувеличени. Така може да се обобщят думите, с които израелският посланик в България Ирит Лилиан предупреди за нуждата още да се говори за трагедията, отнела живота на близо 6 млн. евреи по време на Втората световна война. Няколко дни след Международния ден в памет на жертвите на Холокоста посланик Лилиан произнесе речта си на събитие, съорганизирано заедно с посланика на Словакия Мануел Корчек и представители на Държавния културен институт към Министерството на външните работи. \"Да мълчим, за мен е начин да оказваме уважение, но не иструмент за съхраняване на паметта за едно от най-трагичните събития, случвали се някога, една от най-големите катастрофи за човечеството и огромна загуба на човешки потенциал. В юдаизма има много важна задача, която се превежда като \"Трябва да кажеш на сина си\". Нека той или тя научи историята наизуст. Така спомените ще останат, когато и теб те няма,\" каза посланикът. Тя имаше предвид думите на заместник-министъра на външните работи Георг Георгиев, който каза, че ако се пази минута мълчание в памет на всяка жертва на Холокоста, това трябва да продължи 11 години. \"За съжаление все повече се приближаваме към деня, в който няма да има свидетели от първа ръка на Холокоста, за да ни разказват. Над 1000 оцелели от Холокоста умират всеки месец. По същото време все повече и повече хора не знаят достатъчно за едно от най-големите бедствия на човечеството, причините и историята му.\" \"Способността за добро е безкрайна\" Посланик Лилиан цитира изследване, публикувано за деня на възпоминание, което сочи, че един на всеки 20 възрастни британци не вярва, че Холокостът изобщо се е случил. \"Дванайсет процента смятат, че мащабът се преувеличава. Близо половината от 2000 души, които са били попитани, казват, че не знаят колко евреи са убити от нацистите. Ръководителят на комисията, извършила проучването, каза, че не мисли, че тези респонденти са сред отричащите Холокоста. Незнанието им обаче означава, че са податливи на митове и изопачени данни.\" \"В последно време виждаме безпрецедентен от Втората световна война ръст в ксенофобията, речта на омразата и антисемитските прояви. Отново духат опасни ветрове и дават място на расизъм и популизъм и застрашават поуките, научени в миналото от международната общност,\" добави Лилиан. Посланикът отбеляза факта, че от ноември 2011 г. България е член на Международния алианс за паметта на Холокоста (IHRA) и е \"поела ангажимента за дълго пътуване - да изследва и точно да разкаже сложната история на евреите на Балканите, без да засенчва чудесната история на спасяването на евреите в България. Това е трудна задача, която изисква силна политическа воля и храброст в политиката и образованието.\" Церемонията продължи с документалния филм \"Семейството на Ники\" от 2011 г., разказващ историята на Никълъс Уинтън - британец, спасил 669 чехословашки евреи от лагерите на смъртта. \"С думите \"Никога повече\" призоваваме да се обръща внимание на историята на Никълъс Уинтън, както и на историята на България - да се запомни, че способността на всеки човек да прави добро е безкрайна и може да промени посоката на вятъра и историята.\"", "date": "2019.01.30", "title": "Израелският посланик: Все повече са хората, които не знаят достатъчно за Холокоста"}
{"url": "https://www.dnevnik.bg/evropa/2019/01/30/3382639_sled_brekzit_niama_bulgari_i_poliaci_-_ima_problem/", "text": "Бостън е малко градче в Източна Англия, намиращо се само на няколко километра от брега на Северно море и попадащо в един земеделски район, наричан зеленчуковата градина на Великобритания. Много мигранти вършат там черната работа на полето за малко пари. Това обаче, изглежда, не е попречило на 76% от местните избиратели (рекорд за страната) да гласуват в полза на Брекзит. По този начин те изразиха отношението си към големия брой чужденци - поляци, българи, румънци, литовци, които се трудят по полетата или във фабриките в околността. След два месеца - на 29 март - Великобритания ще напусне ЕС. Променили ли са се междувременно нагласите на местните хора спрямо мигрантите? Отговор на този въпрос търси австрийският вестник \"Дер Щандарт\" в обширен репортаж от Източна Англия. \"Най-източноевропейският град\" на Острова Ако се разходите из британския Бостън, който се намира на около 180 километра северно от Лондон, може да ви се стори, че се намирате някъде в Източна Европа, пише авторът на статията. По-нататък четем: Езиците, облеклото, прическите, магазините - рядко ще откриете нещо британско в тях. Именно високата миграция беше и най-горещата тема в кампанията преди референдума за Брекзит. Местните хора обвиняват пришълците в дъмпинг: работели за малко пари и им отнемали работните места на полето и във фабриките. Освен това източноевропейците пълнели училищата и болниците, натоварвали социалноосигурителната система и вдигали нивото на престъпността, гласят обвиненията. Някои британски медии дори наричат Бостън \"столица на престъпността\", както и \"най-източноевропейският град\" в Обединеното кралство. \"Британците са мързеливи\" Един българин, който продава български храни на своите сънародници, не е съгласен с тези определения. \"Британците са прекалено мързеливи - не им се работи на минимална работна заплата. Ние сме по-трудолюбиви\", казва той. По неговите думи много от мигрантите се чувстват неуверени и несигурни заради предстоящия Брекзит. В неговия магазин постоянно влизат хора: той продава всичко необходимо - от захар, през сухи супи, до шампоани. Освен това при него се приемат и колетни пратки до България. 50-годишният ключар Бил пък от своя страна обвинява чужденците, че не желаели да се интегрират: \"Те живеят в паралелни, затворени общности, не говорят нашия език.\" Много от тях вече си били заминали - заради предстоящия Брекзит, добавя той. \"Местните сами си режат клона\" Бостън всъщност винаги е разчитал на чужда работна ръка: първоначално в града идвали британци от Централна Англия, през 90-те години започнали да прииждат португалци, които по-късно били заменени от поляците и литовците, а междувременно в земеделието и фабриките масово са заети българи и румънци. Професор Иън Барнс от университета \"Линкълн\", намиращ се само на 50 км от Бостън, твърди, че местните хора сами си режели клона, като подкрепяли Брекзит. \"Около 25 процента от работещите тук са мигранти и ако сега те си заминат, тогава ще възникне проблем с недостига на кадри, от който ще страдат всички компании\", казва експертът по въпросите на европейската икономическа интеграция. Повече британци на полето \"Повечето работодатели тук са убедени, че мигрантите работят много здраво и не се оплакват като британците\", казва още проф. Барнс. Според него в бъдеще повече британци ще трябва да работят по полетата - например да вадят картофи, моркови или да участват в производството на зърнени култури. \"Това ще доведе до поскъпване на зеленчуците, а някои от земеделските култури очевидно ще трябва да се отглеждат в други райони на страната\", добавя Барнс. Освен това много чужденци работят като болногледачи или помагат на възрастни хора, където също ще се отворят дупки, изтъква експертът. Въпреки това в Бостън рядко ще срещнете някого, който да каже добра дума за мигрантите. \"Дер Щандарт\" обаче е открил и такъв човек: Джаки Патерсън, която работи като продавачка в магазин. Тя смята, че чужденците представляват \"мила общност\", както и че без тях градът ще бъде \"едно тъжно място със застаряващо население\". Патерсън е противник на Брекзит и настоява за втори референдум. Тя изобщо не е сигурна, че ще може да живее с толкова много привърженици на Брекзит, и дори обмисля да се премести в Лондон. \"Ще стане забавно...\" Във форума под публикацията на \"Дер Щандарт\" са публикувани и доста коментари на потребители. Представяме някои от по-интересните мнения: Един от потребителите пише: \"Никакви колонии. Никакви източноевропейци. И ще стане много забавно. Изведнъж ще се окаже, че британците отново ще имат възможността да се захванат с дейности, от които всъщност с радост се бяха отървали.\" Друг читател смята следното: \"Страните, от които идват тези мигранти, ще спечелят. Понеже източноевропейските държави също не желаят мигранти, завръщащите се техни граждани могат временно да спрат негативните демографски процеси в тях.\" Друг коментира ситуацията така: \"Не, българите и румънците няма да бързат да се завърнат в родните си страни, а ще се оглеждат за работа в някоя друга страна от ЕС. В крайна сметка недостигът на работна ръка в земеделието е огромен...\"", "date": "2019.01.30", "title": "След Брекзит: Няма българи и поляци - има проблем"}
{"url": "https://www.dnevnik.bg/sviat/2019/01/30/3382972_putin_obiavi_che_ot_rezultatite_ot_izborite_v_moldova/", "text": "Президентът на Русия Владимир Путин смята, че от това какъв ще е новият състав на парламента в Молдова зависи до голяма степен развитието на отношенията с тази страна, предаде ТАСС, цитирана от БТА. Той направи изявлението си на среща с президента на Молдова Игор Додон. \"У нас 65% от населението смятат Русия за приятелска държава и се надяваме, че мнението на хората отчетливо и ясно ще проличи в следващия парламент\", заяви Додон. Държавният глава подчерта, че президентската институция няма да участва в предизборната кампания за вота на 24 февруари и оставя на партиите да се борят за парламентарни мандати. Додон благодари на Путин за \"последователната позиция на Руската федерация за признаване на суверенитета и териториалната цялост на Република Молдова\". Според молдовския президент, той има добър диалог с ръководството на Приднестровието. Уреждането на проблемите в Приднестровието трябва да става при запазване на суверенитета и териториалната цялост на Молдова, написа Додон във Фейсбук след разговорите си с руският президент Путин, съобщи ТАСС. Додон благодари на Путин и за сътрудничеството в международни организации и напомни, че Молдова е получила статут на наблюдател в Евразийския икономически съюз. В руската столица Додон изтъкна, че Молдова внимателно следи случващото се и в рамките на Общността на независимите държави.", "date": "2019.01.30", "title": "Путин обяви, че от резултатите от изборите в Молдова зависят двустранните отношения"}
{"url": "https://www.dnevnik.bg/sviat/2019/01/30/3382957_dvama_frenski_jurnalisti_sa_arestuvani_vuv_venecuela/", "text": "Двама френски журналисти са били арестувани във венецуелската столица Каракас и посолството работи за освобождаването им. Това съобщава за \"Ройтерс\" дипломатически източник от мисията и потвърждава информацията от венецуелски медии. \"Посолството ни поиска защита съгласно Виенската конвенция и особено правото на достъп,\" казва източникът. По-късно новината бе потвърдена от кореспонденти на испанския в. \"Ел паис\", които също цитират \"дипломатически източници\". Според \"Франс прес\" те са били арестувани вчера при заснемане на изображения в околностите на двореца \"Мирафлорес\" за програма на канал TMC. На същото място са задържани и двама журналисти от чилийската национална телевизия, които ще бъдат депортирани още днес, съобщава националният синдикат на журналистите на Венецуела. Информацията все още няма потвърждение. Информацията се появи в първите часове на демонстрация, свикана в Каракас и други градове от опозицията. В последната седмица, откакто председателят на доминирания от опозицията парламент Хуан Гуайдо се обяви за президент и бе признат от Съединените щати и редица държави, Венецуела привлече вниманието на медиите. Франция не е коментирала официално информацията, но според \"Ройтерс\" външният ѝ министър ще обсъди ситуацията и отказа на Мадуро да свика президентски избори още утре на срещата на първите дипломати на страните от ЕС в Букурещ. Подобен коментар направи и испанският му колега Жозеп Борел, който каза, че изборите са \"единственият изход\" от сегашната ситуация. Франция и Испания бяха сред петте държави, отправили към Мадуро ултиматум за свикване на избори до 8 дни (които изтичат в края на седмицата) с предупреждението, че в противен случай ще признаят Гуайдо за президент. Мадуро нарича исканията им \"инфантилни\".", "date": "2019.01.30", "title": "Двама френски журналисти са арестувани във Венецуела"}
