{"url": "http://www.dnevnik.bg/sport/2017/09/20/3045833_borusiia_dortmund_si_vurna_purvoto_miasto_v/", "text": "\"Борусия\" (Дортмунд) се върна на първото място в Бундеслигата след победа с 3:0 при гостуването на \"Хамбуергер\". Тимът, воден от Петер Бос, записа четвърти успех от пет мача и продължава без загуба и без допуснат гол от началото на сезона. Жълто-черните събраха 13 точки при голова разлика 12:0. Те изпревариха с една точка шампиона \"Байерн\", който  във вторник се наложи над \"Шалке\" с 3:0.  \"Хановер\" не успя да се изравни с \"Борусия\" на върха, след като допусна късен изравнителен гол при гостуването на \"Фрайбург\" (1:1).  \"Борусия\" откри резултата в 24-ата минута на двубоя в Хамбург. След центриране от корнер Йомер Топрак свали топката с глава към Шинджи Кагава, който я овладя, обърна се и отблизо я изпрати във вратата на Кристиан Матениа. Седем минути по-късно \"Хабургер\" беше близо до изравняване, но Роман Бурки спаси удар с глава на Андре Хан. В 33-ата минута Кристиан Пулишич пропусна да удвои аванса на \"Борусия\", а малко след това Мергим Марвай едва не си отбеляза автогол. В края на полувремето Андрий Ярмоленко направи голям пропуск пред вратата на \"Хамбургер\". В 62-ата минута Пиер-Емерик Обамеянг вкара гола на успокоението за \"Борусия\". Ярмоленко беше изведен вдясно и отправи удар по диагонала. Топката рикошира в крака на Марвай, а Обамеянг я довкара на метър от опразнената врата. Габонският нападател вкара деветия си гол в девет мача срещу \"Хамбургер\". Той има пет попадения в петте кръга от Бундеслигата, като се доближи на едно от лидера при голмайсторите Роберт Левандовски. В 76-ата Обамеянг можеше да увеличи головата си сметка. Той беше изведен сам срещу Матениа от Нури Шахин, но стреля покрай вратата. Все пак три минути по-късно Пулишич направи 3:0. Той получи подаване от Махмуд Дахуд в наказателното поле и отправи силен изстрел по диагонала, при който топката се отби в страничната греда, преди да влети в мрежата.", "date": "2017.09.20", "title": "\"Борусия\" (Дортмунд) си върна първото място в Бундеслигата"}
{"url": "http://www.dnevnik.bg/sport/2017/09/20/3045634_fifa_razsledva_chelsi_za_transferi_na_nepulnoletni/", "text": "Международната футболна федерация (ФИФА) е започналa разследване срещу \"Челси\" заради нередности при привличането на непълнолетни футболисти. Шампионите на Англия са обект на проверка за подобни нарушения за трети път в последните осем години. \"Можем да потвърдим, че разследването е в ход. Не можем да разкрием повече подробности по случая\", заяви говорител на ФИФА, цитиран от вестник \"Марка\". \"Челси\" получи забрана за трансфери за два прозореца през 2009 г. заради привличането на 16-годишния Гаел Какута от френския \"Ланс\" през 2007 г. Лондончани спечелиха последвалото обжалване и наказанието отпадна. Сините бяха разследвани и за транфера на Бертран Траоре през 2013 г. Правилата на ФИФА забраняват привличането на непълнолетни играчи, освен ако родителите им са емигрирали по причини, които нямат общо с футбола, или отборът и въпросният играч се намират на 50 километра максимално отстояние от границите на държавата, от която идва състезателят. Изключение правят трансферите на футболисти в Европейския съюз и Европейската икономическа зона, при които минималната възраст е 16 години. В тези случаи клубът трябва да осигури висок стандарт на живот на играча. Мадридските грандове \"Реал\" и \"Атлетико\" получиха забрана за трансфери до 1 януари 2018 г. заради нередности при подписването на договори с млади играчи от чужди държави. Наказанието на европейския клубен шампион беше намалено  и белите получиха разрешение да картотекират нови играчи през това лято.  Забраната на \"дюшекчиите\" остана в сила  и ще изтече на 1 януари.", "date": "2017.09.20", "title": "ФИФА разследва \"Челси\" за трансфери на непълнолетни футболисти"}
{"url": "http://www.dnevnik.bg/zelen/2017/09/20/3045694_nov_globalen_alians_shte_uskoriava_deistviiata_sreshtu/", "text": "Световен алианс, базиран в САЩ, който да ускори усилията за справяне с промените в климата, е основан днес в Дания. Участниците в новото формирование заявиха, че представляват над една четвърт от световната икономика, съобщава агенция \"Ройтерс\" Формирана два дни след като Съединените щати потвърдиха плановете си да напуснат Парижкото споразумение за климата от 2015 г., инициативата цели да създаде форум за споделяне на знания и технологии между правителствата, бизнеса и лидерите на общността. Държавите, присъединили се към алианса, подкрепят Партньорството за зелен растеж и глобалните цели до 2030 г. и включват Китай, Индонезия и мрежата от градове C40, заяви в изявление кабинетът на датския премиер Ларс Льоке Расмусен. C40 (Cities Cities Climate Leadership Group) свързва повече от 90 от най-големите градове в света, представляващи над 650 милиона души и една четвърт от световната икономика. Мрежата е създадена за овладяване на промените в климата. \"Всички разбрахме, че президентът на САЩ в края на краищата не е всемогъщ. Виждаме дълъг списък от отделни американски щати - като Калифорния и Тексас - които искат да направят нещо различно по въпроса за климата\", каза Расмусен пред вестник Berlingske. Основният икономически съветник на Доналд Тръмп съобщи в понеделник, че САЩ не се отказват от намерението си да напуснат Парижкия пакт, освен ако няма по-благоприятно предоговаряне на сделката за Съединените щати - стъпка, за която другите държави не са  особено отворени. Международната централа на новия алианс ще е Вашингтон от януари, а през ноември ще се проведе първата среща в Копенхаген.", "date": "2017.09.20", "title": "Нов глобален алианс ще ускорява действията срещу промените в климата"}
{"url": "http://www.dnevnik.bg/photos/2017/09/20/3045695_snimka_na_denia_kogato_radevi_sreshtat_trump/", "text": "Държавният глава Румен Радев участва в приема на президента на САЩ Доналд Тръмп за ръководителите на делегации на 72-ата сесия на Общото събрание на ООН. Двамата президенти бяха придружени от съпругите си Десислава и Мелания. В Ню Йорк Радев участва още в Глобалния бизнес форум на Майкъл Блумбърг. По време на срещата държавният глава размени мнения по политически и икономически въпроси с Майкъл Блумбърг, както и със Сесилия Атиас.", "date": "2017.09.20", "title": "Снимка на деня: Когато Радеви срещат Тръмп"}
{"url": "http://www.dnevnik.bg/photos/2017/09/20/3045337_fotogaleriia_izbrano_ot_sedmicata_na_modata_v_london/", "text": "\"Рок цирк\" - обща колекция на американския дизайнер Томи Хилфигър и най-популярната манекенка в момента Джиджи Хадид, закри Лондонската седмица на модата снощи. Поставено в един от популярните клубове на британската столица, шоуто включваше заемки от пънк, гръндж и рок модата и турне на манекенките между публиката.  На снимката: модел от ревюто на Хилфигър", "date": "2017.09.20", "title": "Фотогалерия: Избрано от Седмицата на модата в Лондон"}
{"url": "http://www.dnevnik.bg/zelen/2017/09/20/3045722_kampaniiata_v_zashtita_na_trun_e_obiavena_za/", "text": "Кампанията в защита на природата на Трън спечели приз за най-успешната кампания, свързана с опазване на биоразнообразието през 2017 г. Наградата е връчена заради \"огромния успех, а именно отхвърлянето с 93 % от местното население на бъдещата златодобивна мина,\" обясняват организаторите от Българска фондация Биоразнообразие (БФБ). Тя въвлече множество участници, привлече публични личности, представя визия за алтернативно развитие на района чрез екотуризъм, а с разнообразните си прояви събуди подкрепата и на цяла България. Публиката избра за своя любима кампания успешните акции на сдружение \"Балканка\" за опазване на българските реки. 6. Награда за цялостен принос тази година бе връчена на доц. д-р Росен Цонев - професионален еколог, преподавател по Екология опазване на екосистемите в Биологическия факултет на Софийския университет \"Св. Климент Охридски\". Отдаден на опазването на околната среда и Натура 2000 и високо ценен на международно ниво. \"В борбата със силите на мрака всички би трябвало да сме заедно. Нашето общество е като кралят от \"Властелина на пръстените\" в големия замък – добър, но болен, заразен и всички - въздушните елфи - учените, джуджетата и хората трябва да се обединят, за да отблъснат нашествието на орките. Тъй като орките застрашават светлината.\" – каза д-р Росен Цонев, призовавайки за обединение на всички в една обща борба с \"мрака\" – закони, които застрашават правата на гражданите и управляващи, които определят опазването на природата като \"рекет\". Събитието се проведе в рамките на проект \"За Балкана и хората\", финансиран от Българо-швейцарската програма за сътрудничество, който приключва в края на септември. Гостите се насладиха на вкусна храна от Балкана – сирена, кашкавали, разядки, сладка и др, а победителите получиха кутии с вкусни продукти на фермерите, подкрепени от проекта - сирене, кашкавал, сладко, хляб и мед, както и специален вълнен медал с хлопка, за да се \"чува гласът им още по-силно\". За най-добър журналистически материал, свързан със запазване на българската дива природа наградата взе Стоян Георгиев от БиТиВи за разследванията си, разкриващи схемата с измами с имоти, водеща до застрояване на ценни зелени площи в София. Той е избран заради смелостта си и конкретния резултат от репортажите – прокуратурата се самосезира по изнесените случаи в Младост, Панчарево и Бистрица. Публиката отново подкрепи \"Биволъ\" за разследванията им по случая Калиакра. Активист за природата е била категорията с най-много номинации (20) и с най-оспорван избор. За втора поредна година публиката е предпочела гражданската група \"Запазете Бедечка\". Лидерите на гражданската група посветиха отличието си на адвоката Александър Коджабашев, помогнал в тяхната битка и призоваха за подкрепа, за да запазим парк Бедечка цял. Холандецът Патрик Смитьойс, който от години се бори да превърне новата си родина България в по-добро място за живеене, беше изборът на журито. Зарадис своето активно участие в редица природозащитни каузи и филма си \"The final blow in Bulgaria\", който достига над 500 000 гледания и е едно от най-мощните информационни оръжия в битката за природата в Трън. \"Най-хубавото в този филм е, че успяхме да покажем, че може би най-накрая хората са разбрали, че властта е в техни ръце\" – заяви Патрик и отправи апел към всички да продължим да се борим за това, което обичаме. Награда за подкрепящи биоразнообразието бизнеси - ДГС – Кости за производството на мед и други пчелни продукти. Макар и с най-малко номинации категорията за политик беше впечатляваща, защото отличи общо девет общини, тръгнали по пътя на опазването на природата като начин на развитие на районите си. Журито избра да награди общините Карлово, Троян, Антон, Павел Баня, Севлиево, Асеновград, Силистра, Малко Търново за техния принос в номинациите на биосферни паркове от нов тип \"Централен Балкан\", \"Сребърна\", \"Узунбуджак\" и \"Червената стена\". Публиката пък оцени кметът на община Горна Малина - Александър Жиланов и неговата отдаденост и решимост да развива Горна Малина като образец за зелена община и лидер на приложимостта на екоиновациите в общинското развитие, както и да доказва, че природа и икономика могат да вървят ръка за ръка при наличие на политическа воля. Награда за цялостен принос тази година бе връчена на доц. д-р Росен Цонев - професионален еколог, преподавател по Екология опазване на екосистемите в Биологическия факултет на Софийския университет \"Св. Климент Охридски\". Отдаден на опазването на околната среда и Натура 2000 и високо ценен на международно ниво. \"В борбата със силите на мрака всички би трябвало да сме заедно. Нашето общество е като кралят от \"Властелина на пръстените\" в големия замък – добър, но болен, заразен и всички - въздушните елфи - учените, джуджетата и хората трябва да се обединят, за да отблъснат нашествието на орките. Тъй като орките застрашават светлината,\" каза д-р Росен Цонев, призовавайки за обединение на всички в една обща борба с \"мрака\" – закони, които застрашават правата на гражданите и управляващи, които определят опазването на природата като \"рекет\".", "date": "2017.09.20", "title": "Кампанията в защита на Трън е обявена за най-успешната за 2017 г."}
{"url": "http://www.dnevnik.bg/sport/2017/09/20/3045729_shefut_na_rusiia_2018_smeni_mutko_v_suveta_na_fifa/", "text": "Русия отново ще има представител в Съвета на ФИФА. Председателят на организационния комитет на световното първенство през 2018 г. Алексей Сорокин получи едно от полагащите се на Европа места в ръководния орган на световния футбол. Сорокин беше единственият кандидат по време на днешното извънредно заседание на УЕФА. Той ще заеме овакантената през месец май позиция на своя сънародник Виталий Мутко. Вицепремиерът на Русия  получи забрана да се кандидатира за нов мандат  заради конфликт на интереси. Според устава на ФИФА Мутко не отговаря на теста за допустимост, защото министерската му позиция е в разрез с изискването за политически неутралитет. Мандатът на Сорокин е до 2021 г. Руснакът става осмият от деветте европейски делегати в 37-членния Съвет на ФИФА. Деветото място е вакантно от юли насам, когато дългогодишният шеф на испанския футбол и вицепрезидент на ФИФА и УЕФА Мигел Анхел Вилар беше арестуван за корупция. По-късно днес европейската футболна централа трябва да избере кой да заеме поста на Вилар. Междувременно двама представители на Асоциацията на европейските клубове бяха приети в изпълнителния комитет на УЕФА. Това са президентът на \"Ювентус\" Андреа Аниели и изпълнителният директор на \"Арсенал\" Айвън Газидис. Мандатът им е до 2021 г. Миналата седмица прокуратурата в Италия  поиска Аниели да бъде изхвърлен от футбола за две години и половина . Според обвиненията той и още двама ръководители са двавали абонаментни карти и билети за стадион \"Ювентус\" на крайни хулигани.", "date": "2017.09.20", "title": "Шефът на Русия 2018 смени Мутко в Съвета на ФИФА"}
{"url": "http://www.dnevnik.bg/bulgaria/2017/09/20/3045703_chaika_izrazil_nesuglasie_pred_borisov_che_rusiia_e/", "text": "Руският главен прокурор Юрий Чайка е изразил категорично несъгласие пред премиера Бойко Борисов, че Русия е заплаха за националната сигурност на България. Подобна констатация беше поместена в  доклад , приет от правителството, който стана повод и за  ожесточени спорове в Народното събрание. Това се разбира от прессъобщението на руското обвинение във връзка със срещата на Чайка и премиера. От него не става известно каква е била реакцията на Бойко Борисов. Съобщението е качено вчера на интернет страницата на прокуратурата.  Руският главен прокурор  беше на двудневно посещение у нас, за което информация, включително и за визитата при Борисов, се разпространяваше от пресслужбата на държавното обвинение у нас. Оттам изпратиха общо шест съобщения за всяка една от срещите на Чайка. В това за посещението при Борисов липсват данни за изразеното несъгласие от Чайка. Прокуратурата у нас съобщи само, че премиерът Борисов и Чайка са разговаряли за руските туристи и икономическото сътрудничество. От руското обвинение съобщават, че \"в разговора си с Бойко Борисов Юрий Чайка изрази категорично несъгласие с изказването му за заплахите, които Русия уж носи за България. \"Нашите народи винаги са били братски и продължават да остават такива\", е заявил Чайка. Главният прокурор на Русия нямаше среща с медиите. Той и Цацаров обаче са дали съвместно интервю за в. \"24 часа\" Чайка заявява, че \"Русия е миролюбива страната и не е заплаха за никого\". Цацаров също смята, че е \"най-невярно и най-грешно Русия да бъде определяна като заплаха за националната сигурност на България. Тя е велика сила и незаобиколим фактор в световната политика. Българският президент казва, че не бива да се говори за Русия, а с Русия, и смятам, че това е най-правилната ориентация на нашата политика. Не бива да се поставя под въпрос общата ни история, фактът, че сме братски славянски народи\"", "date": "2017.09.20", "title": "Чайка изразил несъгласие пред Борисов, че Русия е заплаха за националната сигурност"}
{"url": "http://www.dnevnik.bg/politika/2017/09/20/3045742_proektut_za_kupuvane_na_iztrebitel_se_vrushta_v/", "text": "Проектът за придобиване на нов за армията ни изтребител да бъде гледан отново от парламента, като документът трябва да бъде променен частично. Това реши окончателно временната парламентарна комисия, която проверява процедурата. \"Нямаме за цел да рестартираме проекта. Ние даваме предложения, решенията са на Министерството на отбраната и на специалистите\", каза председателят на комисията Емил Христов, след като докладът на комисията и проектът за решение на парламента бяха гласувани.  Както \"Дневник\" писа  комисията ще предложи на Министерството на отбраната (МО) да направи ново примерно разпределение за разсрочено плащане, за да може да се осигурят и другите два проекта за модернизация на армията - кораби и бронетранспортьори. \"Накрая ще опрем до примерната схема за плащане и ако Министерството на финансите я потвърди, което за мен е под въпрос, може да не се наложи прегласуване от Народното събрание за проекта за инвестиционен разход\", уточни Христов. Втората препоръка е да се актуализират вариантите за актуализация на проекта на база на офертите, постъпили след изпращането през декември 2016 г. на искане за предложение (RFP). Такива бяха изпратени до Италия за употребявани \"Еврофайтър Тайфун\", до Швеция за нови \"Грипен\" и до САЩ и Португалия за употребявани F-16 с модернизационен пакет. От САЩ е получено предложение за нови F-16 след това и сега тази оферте би могла да продължи в процедурата. Третата препоръка до МО е да изпрати отново RFP до трите държави след актуализиране на проекта от парламента. \"Ако министерството на отбраната се съобрази с нашите препоръки за промени в методиката, нормално е на настъпи промяна и в исканията за предложения за оферти. Би трябвало да се отворят, защото разполагаме с много по-голям ресурс - двоен и ако предложенията си струват от техническа гледна точка - ръководителят на ВСС даде положителна оценка за подобна оферта\", каза Христов. След като получи новите оферти и ги оцени, министерството трябва да информира Министерския съвет за избора си. След това правителството трябва да проведе преговори и да сключи междудържавен договор за покупката. Комисията установи, че управляващите проекта в Министерството на отбраната са променили условията, гласувани от Народното събрание, като е добавено ново задължително изискване - примерна схема за плащане, което отстрани офертата за употребявани F-16. Според заключенията на комисията, това е направено в нарушение на решението на парламента за инвестиционния проект. Промяната е направена от председателя на борда, ръководещ проекта, към юли 2016 г., месец след одобряването на проекта за инвестиционен разход от парламента. Въпреки, че Христов избягваше да изрича конкретно име, към тази дата председател на борда е бил тогавашният командир на ВВС ген. Румен Радев. Таско Ерменков, Жельо Бойчев и други депутати от БСП в изказванията си заявиха, че се е провел трибунал срещу президента и призоваха от мнозинството направо да запишат в края на доклада и вида на новия тип боен самолет, който ще купуваме. От ГЕРБ ги парираха, че не споменават името на Радев. Джейхан Ибрямов от ДПС обърна внимание, че проектът от начална стойност 750 млн. лв. при първия кабинет на Борисов е скочил на 1,5 милиарда лева при управлението на Николай Ненчев в МО. Жельо Бойчев добави след него, че от трибунал за президента тази комисия се превърна в трибунал на Ненчев. В едно от последните си заседания в края на април  служебното правителство одобри офертата  на шведската компания СААБ за изтребители \"Грипен\" като най-изгодна от предложенията за нов тип изтребител за нуждите на армията. Решението е взето на закрито заседание, като разгледаният документ е с гриф за класифицирана информация. България избираше между три предложения - употребявани F-16, собственост на Португалия, от Италия за \"Юрофайтър\" втора употреба и шведските \"Грипен\". Предложението на САЩ и Португалия е дисквалифицирано заради добавения критерий, а при новата процедура би могло отново да влезе в надпреварата. Премиерът Бойко Борисов дава противоречиви сигнали за покупката на изтребители, като няколко пъти каза, че изтребителите трябва да са нови, а преди два дни повтори, че  \"п ърво ни трябва сухопътна техника, щото такава ни е доктрината\" .", "date": "2017.09.20", "title": "Проектът за купуване на изтребител се връща в парламента"}
{"url": "http://www.dnevnik.bg/sviat/2017/09/20/3045692_sasht_dopulnitelno_ogranichavat_izdavaneto_na_vizi/", "text": "Държавният департамент на САЩ инструктира консулските и имиграционни служби да използват допълнителни изисквания, благодарение на които да се отказва издаването на визи или по-лесно да депортират чужденци от страната, съобщи \"Ню Йорк таймс\". Мерките няма да засягат 38 държави, включително повечето от Европа и дългогодишни съюзници като Япония, Австралия и Нова Зеландия. Изданието се позовава на документ, подписан от държавния секретар Рекс Тилърсън, в който се обяснява, че по време на интервю трябва подробно да се описва целта на пребиваването и да се следи тя да бъде спазвана за поне 3 месеца след пристигането в САЩ. Ако през този срок посетителят направи нещо по-сериозно, което не е споменал - например, да се ожени за американски гражданин, да си намери работа или да тръгне на училище или университет - това ще се възприема като умишлена лъжа. На това основание ще бъде много трудно и практически невъзможно да удължат престоя си, да получат нова виза или да я променят във виза с различен статут. Ако установяването на този факт стане, докато са на американска територия, те подлежат на законно депортиране. В случай, че недекларираната промяна настъпи след третия месец, това ще бъде проблематично за визовия статут, но няма да се оценява като умишлено прикриване. Досегашният срок за \"погрешно представяне целта на пребиваване\" бе 1 месец след влизането в САЩ. Според Даян Риш това е \"значителна промяна в политиката\". \"Ако някой дойде в САЩ като турист, влюби се и сключи брак в следващите 90 дни, след което кандидатства за зелена карта, молбата му ще бъде отхвърлена\", обяснява директорът за връзки с администрацията към Американската асоциация на адвокатите, работещи по имиграционни казуси. За райони като Близкия изток, Африка и по-голямата част от Азия се изисква кандидатите за визи да предоставят ясен план за пътуване, бизнес или образование. Но според данни на \"Ройтерс\" администрацията на президента Доналд Тръмп прави по-трудно за квалифицирани чужденци да си намерят работа в САЩ, защото консулските служби са започнали много по-често да отхвърлят молби за такива визи. Агенцията е прегледала информация за тази година до 31 август и е установила, че в 85 000 случая е оспорвана част от молбата или са изисквани допълнителни данни за кандидатствалите за виза H-1B. Това е увеличение на случаите с 45% спрямо същия период на миналата година. В същото време броят на молбите за тази категория визи се е увеличил с по-малко от 3%. Подобно изискване за нова информация може да забави издаването на виза с месеци и е използвано с честота, която не е позната през никоя от годините в двата мандата на президента Барак Обама. Новата политика вероятно ще се хареса на привържениците на Тръмп, според които чуждестранните работници пречат на американските, защото идват да работят за по-ниски заплати. Но големи технологични компании, университети и болници казват, че с виза H-1B попълват позиции, изискващи висока квалификация, за които понякога няма налични американски специалисти. H-1B позволява на чужденци - обикновено най-малкото с бакалавърска степен от университет - да работят 3 години. Имиграционната и визова служба на правителството изисква основание за издаване на подобна виза и се налага компаниите чрез правните си отдели да потвърждават и доказват поканата за работа. Сега защитници на кандидастващите за работа подозират, че новата администрация негласно се опитва да спре желаещите да започнат от по-ниска позиция. Такива са предимно току що завършили студенти без трудов стаж, започващи работа от ниските нива на заплащане за съответната професия. Затова често имиграционните служители подозират, че американски работодатели злоупотребяват с тази виза и искат от тях да предложат по-високо заплащане на поканените чужденци. За цялата 2016г. са били одобрени 87% от молбите за виза H-1B, докато за първото полугодие на тази година одобрените са били 59%. Това увеличава и разходите, защото правителствените такси за визи H-1B може да наближат 2500 долара, а стандартни хонорари на адвокат за всеки конкретен случай лесно достигат и надхвърлят 2000 долара, твърди \"Ройтерс\".", "date": "2017.09.20", "title": "САЩ допълнително ограничават издаването на визи"}
{"url": "http://www.dnevnik.bg/bulgaria/2017/09/20/3045678_do_2030_g_vuzduhut_v_bulgarskite_gradove_moje_da_e/", "text": "България е сред страните с най-високи нива на замърсяване с фини прахови частици и най-високи нива на преждевременни смъртни случаи, заради мръсния въздух. През 2010 г. близо 12 хиляди души в България са загубили живота си по тази причина и за годината са изгубени над 2 млн. работни дни заради заболявания, свързани със замърсяването. Прогнозите показват, че до 2030 г., ако не се предприемат мерки, някои от най-замърсените градски центрове в Европа ще бъдат именно в България. Това предупреди представителят на Световната банка за региона Тони Томпсън по време на специално съвместно заседание на комисиите по здравеопазването и околната среда в парламента днес, посветено на мерките и тенденциите в състояние на атмосферния въздух в страната. Представители на министерствата на здравеопазването и на околната среда и водите, на техните агенции и на общините изложиха всички налични данни и планове за подобряване на качеството на въздуха, достигайки до извода, че за да проработят са необходими сериозни действия на всички нива на властта и най-вече на общинско. През 2016 г. доклад на Европейската агенция по околна среда показа, че замърсяването на въздуха е причина за преждевременната смърт на 467 хиляди души, предимно от държавите членки на ЕС, припомни още представителят на Световната банка. През 2014 г.   над нормите на Световната здравна организация. \"Франция, Великобритания, Германия, Испания и Италия получиха последни предупреждения от Европейската комисия този февруари заради системното превишаване на нивата. Както се вижда от днешната среща, България е сериозна в желанието си да подобри качеството на въздуха\", коментира Тони Томпсън. \"Това е един изключително сериозен проблем, в който трябва да бъдат включени усилията на практика на всичките нива на власт в държавата, за да може да бъде решен. Не случайно е и приоритет на министерството, защото е пряко свързан със здравето на хората и защото е един от най-трудно решимите не само заради мерките, които трябва да се предприемат, но и заради социално-икономическият ефект, който могат да имат\", коментира министърът на околната среда Нено Димов. По думите му  , затова по новата ос до 2020 г. на оперативна програма \"Околна среда\" са предвидени  , които искат да обновят или изготвят програми за подобряване на качеството на въздуха, както   за изпълнението на мерките по тези планове. Има устойчива тенденция на подобрение, но недостатъчно  От се забелязва устойчива тенденция от мониторинговите пунктове в страната към подобряване на качеството на атмосферния въздух, обяви още министърът на околната среда. \"Това още не означава, че нормите, които сме си поставили в българското и от европейското законодателство са постигнати, но тенденцията е устойчива за дълъг период, което е добра новина\", коментира той. Димов припомни, че в страната има  , които мерят замърсяването на въздуха и като се изключат фините прахови частици, за другите показатели само на две места -   - има проблеми със серните оксиди, а всички останали показатели са в нормите. \"За ФПЧ, където е основният проблем, трябва да се каже, че 2016 г. в сравнение с 2011 г. в 31 от станциите се регистрира намалавяне на броя на превишенията на средноденонощните норми, в 33 е регистрирано намаляване на средногодишните норми. Т.е. почти навсякъде в страната имаме тенденция към подобряване, но за съжаление, тя все още не е в изискваните норми\", уточни Димов. Общините отчитат два основни източника на замърсяване - най-големият от тях е битовото отопление. Към момента статистиката показва, че  , например въглища които са с високо съдържание на сяра и пепел и това, което излиза от комините от тях е с високо съдържание на прах, посочи Димов. В 21 от 25-те града, в които има превишаване на ФПЧ, това е основната причина за мръсния въздух. Да се промени тази практика обаче ще има сериозни икономически ефекти върху населението, защото за по-екологично гориво ще са необходими и по-скъпи устройства за горене, посочи той. Другият сериозен проблем е старият автомобилен парк, но той с течение на времето реално се подновява и извън четирите най-големи града в страната не е такъв фактор, посочи още министърът на околната среда. Предстоящи допълнителни анализи на проблема ще покажат дали действително е така. Димов припомни и че през  април Съдът на Европейския съюз осъди България  за неспазване на нормите на фини прахови частици и за това, че не са изготвени планове за качеството на въздуха за периода от 2010 г. до 2014 г. \"Към момента България е първата държава членка, осъдена за това нарушение, но на опашката отзад стоят още 15 държави, които са предстоящи и това показва, че почти две трети от държавите в ЕС имат този проблем. Това е причината да го издигнем като приоритет в рамките на европейското председателство и тема на първата среща на високо ниво през февруари\", заяви министърът.", "date": "2017.09.20", "title": "До 2030 г. въздухът в българските градове може да е най-мръсният в Европа, ако не се вземат мерки"}
{"url": "http://www.dnevnik.bg/bulgaria/2017/09/20/3045773_tatiana_doncheva_nareche_sviren_mach_izbora_na/", "text": "\"Свирен мач\" нарече избора на членовете на съдебния съвет от парламента лидерът на \"Движение 21\" Татяна Дончева. \"Корнелия Нинова продаде мача\", продължи със спортната терминология Дончева в интервю за БНТ. От БСП издигнаха шестима души, а по предварителната негласна договорка новите членове на съвета трябваше да бъдат избрани по формулата 4:3:2:2 (ГЕРБ, БСП, ДПС, Обединени патриоти). Според Дончева, издигайки повече хора, БСП е дала възможност на ГЕРБ да си изберат сред тях такива, които според тях устройват статуквото, а не промените. На въпрос имало ли е договорка между БСП и ГЕРБ, Дончева остро реагира: \"Какво значи БСП да си сложи шестте кандидатури, за да може ГЕРБ да си избере три от тях, които предпочита? Аз свирен мач няма какво да коментирам\". Днес депутатите спазиха предварителната договорка как да бъдат разпределени кандидатите за 11-те места в съдебния съвет  и избраха , за първи път с квалифицирано мнозинство, шестима души за съдийската колегия и петима за прокурорската. Изненади при избора нямаше. Част от народните представители на ГЕРБ  трябваше да получат знак как да гласуват . Така с днешния избор, новият състав на съдебния съвет е попълнен. Кандидатите на БСП са Светлана Бошнакова - прокурор Върховна касационна прокуратура, Драгомир Кояджиков - съдия в Апелативния специализиран наказателен съд и Даниела Марчева - съдия от Софийския апелативен съд. Висшия съдебен съвет е доста свързан с политическите сили, които излъчват парламентарната квотасмята Дончева. По думите й кандидатурите на \"Обединени патриоти\" са откровено свързани с ДПС и откровено свързани с бившата Държавна сигурност. Според нея те нямат никаква биография на хора, които са известни на съдебната система с каквото и да било. \"По фамилии, някои от тях имат редки такива, си мисля, че са свързани със стари служители на Следствено управление на ДС - фамилията Новански не ми е известна с нищо друго, освен оттам\", заяви Дончева. Тя коментира и  протеста на работниците от \"Емко\"  пред парламента. \"Министърът на икономиката върши престъпления от няколко месеца насам. Смятам, че не е толкова глупав да не съзнава това. Има 10 нормативни акта, които тези фабрики, които те трябва да спазват. Между тях са и тия за противопожарна безопасност. За нарушенията на всеки от тези нормативни актове има санкции. За нарушенията на противопожарните изисквания санкциите не са да вземете външнотърговския лиценз на дружеството\", заяви Дончева. Тя нарече \"проблем\" посещението на главния прокурор на Русия ЮрийЧайка, защото \"правим неподходяща демонстрация на ЕС в неподходящо време\". Дончева заяви, че посещението не я е ядосало: \"Те имат да си решат с Цацаров въпроса с Магнитски\". \"Ядосана съм, защото целия ми живот мина в този преход. Защото в България има гласност, но няма чуваемост. Защото всеки предпочита да си натиска парцалите \", заяви Дончева. \"Това, което се задава, е фашизъм\", каза още тя.", "date": "2017.09.20", "title": "Татяна Дончева нарече \"свирен мач\" избора на членове на съдебния съвет"}
{"url": "http://www.dnevnik.bg/photos/2017/09/20/3045495_fotogaleriia_armiite_na_rusiia_i_belarus_na_uchenieto/", "text": "На руско-беларуските учения \"Запад 2017\" - най-мащабните от години насам, двете страни демонстрират някои от най-добрите си части и бойна техника, но на тях не са допуснати западни наблюдатели. Официално, в маневрите участват под 13 000 военни, до 70 самолета и хеликоптера, около 250 танка, 200 оръдия, системи за залпов огън и 10 бойни кораба. Но от началото на годината НАТО се съмнява, че реалният брой на ангажираните е в пъти по-голям и се опасява, че след края на учението част от техниката по западната граница на Русия и Беларус ще остане складирана за други цели.", "date": "2017.09.20", "title": "Фотогалерия: Армиите на Русия и Беларус на учението \"Запад 2017\""}
{"url": "http://www.dnevnik.bg/sport/2017/09/20/3045779_tom_djumulen_razbi_konkurenciiata_i_specheli/", "text": "Том Дюмулен записа дубъл на  световното първенство по колоездене  в Берген и след титлата със  \"Сънуеб\" в отборното бягане часовник , добави злато и в индидивуалната надпревара. Холандецът беше с класа над всички останали и изпревари с 57 секунди втория Примож Роглич от Словения. Дюмулен буквално прелетя по трасето, финиширайки за 44:41 минути. Бронзът остана за Крис Фрум, но представителят на Великобритания финишира на 1.21 минути след Дюмулен. Медалът е първи за Фрум на световно първенство. Дуелът между него и Дюмулен очакваше с огромен интерес, но целенасочената подготовка на холандеца, специално за световното първенство и умората на Фрум от  \"Тур дьо Франс\" и \"Вуелта Испания\"  оказаха влияние. В края на дистанцията холандецът почти застигна своя именит конкурент, след като стартира на 1.30 минути след него. \"Не мога да повярвам какво се случи, това е невероятно. Чувствах се много добре по време на цялата дистанция, когато заваля бях предпазлив. Последните 10 дни са много успешни за мен, за Холандия и за моя отбор\", каза Дюмулен. Той изпраща много успешна  2017 г. , след като през май спечели първата голяма обиколка в кариерата си, триумфирайки в  Джирото . Дюмулен е първият световен шампион на Холандия в бягането по часовник. Успехът е голям за Ниската земя, след като титлата при жените спечели Анемик ван Влютен. \"Сънуеб\" пък триумфира в отборните часовници, както при мъжете, така и при жените.  Маршрутът от 31 километра не беше типичен за подобно състезание, като за първи път в историята часовникът завърши на изкачване. Височината в Берген беше с наклон от 10%, като някои колоездачи предпочетоха да сменят велосипедите си за последните 3 километра, с по-леки, но фаворитите решиха да не нарушават ритъма си. Ранното най-добро време даде Ян Тратник от Словения, преди Вилко Келдерман да подобри неговият резултат. Изненадващо те двамата бяха изпреварени от Нелсон Оливейра. Португалецът не беше бърз в равнинната част, но навакса в изкачването. Много силно във всички контроли се движеше италианецът Джани Москон. Съотборникът на Крис Фрум в \"Скай\" обаче не можа да поддържа високата скорост на височината и изостана с 0.97 секунди от Оливейра. Още по-драматично беше изоставането на друг колоездач на  \"Скай\"  - Васил Кириенка от Беларус 0.23 секунди. За да стане още по-интересно за групата на фаворитите, накрая заваля и дъжд. Той доведе до падане на Роан Денис на 16-ия километър. Австралиецът се движеше много добре, но падането го лиши от медал. Словенецът Примож Роглич постигна време 10.07 минути на финалното изкачване. Той даде по-добър резултат с 35 секунди от Крис Фрум. Словенецът започна много силно, даде най-добро време на първата контрола, но след това имаше леко колебание, което му костваше и голямото изоставане от Дюмулен. Преди финалното изкачване той смени и велосипед, но показа невероятна скорост. Действащият световен шампион в дисциплината Тони Мартин не успя да се качи на почетната стълбичка, оставайки едва девети. Германецът пропусна шанс да стане най-успешния колоездач в часовниците, като засега остава със седем медала (4 златни, 1 сребърен и 2 бронзови), колкото и великият Фабиан Канчелара. България нямаше представители в бягането по часовник, но трима състезатели ще участват в общите стартове. На 22 септември Николай Генов ще участва при младежите до 23 години, а в неделя 24 септември Петър Стоянов и Венцислав Венков ще стартират при мъжете.", "date": "2017.09.20", "title": "Том Дюмулен разби конкуренцията и спечели световната титла в часовника"}
{"url": "http://www.dnevnik.bg/detski_dnevnik/2017/09/20/3045761_momichetata_sa_po-zastrasheni_ot_hiv_a_momchetata_-_ot/", "text": "Момичетата са застрашени от ХИП/СПИН, а момчетата – от дрога и самоубийство, заради половите стереотипи, показва проучване, направено в 15 държави – от САЩ и Белгия до Малави и Индия. Все по-рано пада възрастта, в която децата приемат клишетата, че  момчетата са агресивни  и създават проблеми, а момичетата са уязвими и се нуждаят от защита, показва изследването на университета \"Джонс Хопкинс\", цитирано от фондация \"Томсън Ройтерс\". \"Преди това се смяташе, че 10-11 годишните нямат понятие за проблемите около  половите норми  и ценности\", коментира Робърт Блум, директорът на здравния институт на университета. \"Подрастващите не живеят в света на детството, те живеят в преходна епоха, в която болезнено ясно осъзнават какво става\". Американският университет и СЗО са интервюирали около 450 подрастващи и са открили изненадващи прилики в изживяванията им. За момичетата  половите стереотипи  са особено вредни – непрекъснатото подчертаване на това колко е важен външният им вид и представата, че са \"слабия пол\" ги правят раболепни и създават усещането, че насилието е удачна форма за наказание при нарушаването на обществените норми. Което означава, че момичетата са застрашени от физически и сексуален тормоз,  брак и бременност в детска възраст  и ХИВ/СПИН. Подчертаването на физическата сила и независимостта на момчетата от малки пък ги тласка към злоупотреба с дрога и използване на насилие. Тези травми вече оказват влияние в годините между 10 и 14, а не в средата на тийнейджърството – което означава, че програмите за психическо и сексуално здраве трябва да започват по-рано, сочат изследователите. В държави като САЩ, Индия, Белгия и Китай за момичетата е приемливо да предизвикат социалните стереотипи, но момчетата са подлагани на тормоз, ако изглеждат \"женствени\". \"Тези полови норми се утвърждават в ранното юношество, децата са изложени на тях от раждането си\", отбелязва Блум.", "date": "2017.09.20", "title": "Момичетата са по-застрашени от ХИВ, а момчетата - от дрога, показва проучване"}
{"url": "http://www.dnevnik.bg/video/2017/09/20/3045770_video_drugite_novini/", "text": "Техническият университет залага на нанотехнологиите и виртуалното инженерство Фондацията на Лео Ди Каприо със сериозна подкрепа за еко проекти Международен екип биолози откри град на октоподи Елизабет Костова пристига в България за премиера на новата си книга \"Наказателят\" ще се появи и като сериал Хостел от пясък посреща гости в Брисбейн", "date": "2017.09.20", "title": "Видео: Другите новини"}
{"url": "http://www.dnevnik.bg/sport/2017/09/20/3045029_barselona_razgromi_eibar_sled_chetiri_gola_na_mesi/", "text": "Устремът на \"Барселона\" и Лионел Меси продължи с пълна сила след разгромен успех с 6:1 при домакинството на \"Ейбар\". Аржентинският нападател вкара четири от головете, а каталунците записаха пета победа от пет мача в Примера дивисион. Петкратният носител на \"Златната топка\" има девет попадения в шампионата и общо 12 във всички турнири от началото на сезона. За пети път в кариерата си той вкара четири гола в един мач. Общо двубоите му с три и повече попадения като играч на \"Барселона\" са 39, като 28 от тях са в испанското първенство. Тимът на Ернесто Валверде събра 15 точки при голова разлика 17:2 и се откъсна с пет точки пред \"Севиля\", който в сряда посреща \"Лас Паламс\". \"Валенсия\" излезе на трето място с девет точки след безапелационна победа с 5:0 срещу \"Малага\" у дома\". Със същия актив е \"Реал сосиедад\", който в четвъртък гостува на \"Леванте\". Шампионът \"Реал\" (Мадрид) е пети с осем точки преди домакинството си на \"Бетис\". Меси даде начало на головото шоу на \"Камп ноу\" в 20-ата минута. Аржентинецът отбеляза дузпа, отсъдена за нарушение на Алехандро Галвес срещу Нелсон Семедо. Вратарят Марко Димитрович докосна топката при изстрела на Меси, но не успя да предотврати попадението. Седем минути преди почивката новото попълнение Паулиньо удвои аванса на каталунците. Бразилецът отбеляза с глава след центриране от корнер на Денис Суарес. Бившият играч на \"Тотнъм\" се разписа във втори пореден мач, след като през уикенда донесе победата срещу \"Хетафе\" (2:1). В 53-ата минута се стигна до трети гол. Паулиньо изведе Меси, чийто удар беше спасен от Димитрович, но Суарес беше на точното място, за да направи добавка. Той също отбеляза във втори пореден двубой след изравнителното попадение срещу \"Хетафе\". В 57-ата минута \"Ейбар\" намали резултата чрез Серхи Енрич, който изпревари защитниците на \"Барселона\" и от границата на вратарското поле засече центриране на Давид Хунка от левия фланг. Само две минути по-късно обаче каталунците си върнаха аванса от три гола. Меси получи топката на скорост от Серхио Бускетс и с левия крак технично я насочи в близкия ъгъл от границата на наказателното поле. В 62-ата минута аржентинският нападател оформи своя хеттрик. Той пое топката от централната линия, напредна по десния фланг, размени двойно подаване с Паулиньо и падайки под натиска на бранителите, намери път към гола. Три минути преди края на двубой звездата на \"Барселона\" довърши \"Ейбар\". Toй получи топката от Сержи Роберто през центъра, след което спечели терен и изведе вдясно Алейш Видал. Видал върна назад за Меси и аржентинецът спокойно вкара за крайното 6:1.", "date": "2017.09.20", "title": "\"Барселона\" разгроми \"Ейбар\" след четири гола на Меси"}
{"url": "http://www.dnevnik.bg/zelen/2017/09/20/3044856_prirodozashtitnici_izlizat_na_protest_sreshtu/", "text": "Коалицията \"За да остане природа в България\" организира тази вечер протест. Причината са  гласуваните повторно законодателни промени,  с които отпада втората съдебна инстанция при обжалване на екологични оценки) на инвестиционни проекти от национален интерес. Природозащитниците определят одобрените поправки, които бяха гласувани отново в парламента след наложено от президента вето, като \"светкавично приети поправки, които ще доведат до бързото разграбване и унищожаване на българската природа.\" Протестът \"Закони срещу гражданите и природата - Няма да стане\" ще започне в 18,30 часа пред Народното събрание. \"На пръв поглед хаотичните действия на управляващите за промени в закони всъщност са част от много стройна схема за унищожаване на българската природа\", пише  в събитието на протеста в социалните мрежи.  Природозащитниците посочват ,че законът не уточнява кои обекти ще бъдат приети, че са от национално значение, което отваря вратата за корупция и удовлетворяване на безкрайни лобистки интереси. \"България се е наредила до Туркменистан и Украйна като единствените страни с предупреждение за спиране на правата по Орхуската конвенция за достъп до информация, участие на обществеността в процеса на взимане на решения и достъп до правосъдие по въпроси на околната среда,\" твърдят от коалицията. Това е било решено на срещата на страните в Черна гора на 11-13 септември 2017 г. \"България не само не изпълни решението от 2014 г. на Страните по Конвенция, но и продължава да приема закони, които ограничават достъпа на гражданите до правосъдие,\" коментират природозащитниците. Миналата седмица депутатите отхвърлиха ветото на президента Радев върху промените в Закона за околната среда. \"Така най-големите и опасни от гледна точка на околната среда проекти като атомни електроцентрали, ТЕЦ, нефтопроводи ще могат да бъдат обжалвани само на една инстанция. Едноинстанционно производство за околна среда няма в нито една друга държава от Европейския съюз и се среща все още само в някои африкански и азиатски държави. В същото време за малки обекти правораздаването си остава на две инстанции,\" посочват еколозите. Депутатите приеха вече на първо четене промени и в Административно-процесуалния кодекс (АПК), които също затрудняват обжалването на инвестиционни намерения, но от финансова гледна точка - в някои случаи съдебните такси могат да скочат до 1800 пъти, припомнят от коалицията.", "date": "2017.09.20", "title": "Природозащитници излизат на протест срещу съкратената втора съдебна инстанция при екооценки"}
{"url": "http://www.dnevnik.bg/skorost/2017/09/20/3045017_novoto_reno_megan_rs_mobilizira_280_konski_sili/", "text": "Повишена мощност, четири завиващи колела и повече rтехнологии, отличават третото поколение на \"Рено Меган R.S. То беше представено на автосалона във Франкфурт и използва нов 1.8-литров двигател с турбокомпресор с мощност 280 к.с. (при 265 за предшественика) и максимален въртящ момент от 390 Нм. Автомобилът е оборудван с кормилно управление на четирите колела, което се предлага за първи път в сегмента. В амортисьорите има четирите хидравлични демпфера, като решение идва директно от рали спорта и позволява поглъщане на ударите в окачването при големи натоварвания. За първи път при Меган R.S. има избор между 6-степенна механична скоростна кутия или 6-степенна автоматична с двоен съединител. Срещу доплащане се предлага телеметрична технология с монитор на борда, която освен че е по-лесна за ползване, е обновена с включването на режим \"Експерт\", който позволява на потребителите да свържат камера, да заснемат своето пътуване, да възпроизвеждат и анализират своите данни и да споделят изображенията си в социалните мрежи. Новият \"Меган\" R.S. е първият сериен автомобил, който използва новата емблема на \"Рено Спорт\". В него дебютира и цмета Tonic Orange. В салона са монтирани спортни предни седалки с интегрирани подглавници, покрития във въгленово сиво, червени външни шевове, тапицерия от текстил или Alcantara, емблема R.S. и др. Водачът на автомобила може да избира между пет режима на шофиране - Комфорт, Стандартен, Спортен, Състезателен и Персонален. Версията \"Трофи\" на \"Меган\" R.S. ще дебютира в края на следващата година и ще е с 300 к.с. мощност.", "date": "2017.09.20", "title": "Новото \"Рено Меган R.S.\" мобилизира 280 конски сили"}
{"url": "http://www.dnevnik.bg/bulgaria/2017/09/20/3044945_sudut_shte_opita_otnovo_da_zapochne_deloto_za_atentata/", "text": "Днес Специализираният наказателен съд отново ще опита да даде ход на делото за атентата на летището в Сарафово, станал преди повече от пет години - на 18 юли 2012 г. Тогава в късния следобед взрив, скрит в раницата, избухна в автобус с израелски туристи. Загинаха шестима души, сред които българският шофьор Мустафа Кьосов. 37 души бяха ранени. Делото за случая все още не е започнало и досега е отлагано осем пъти. Причината е невъзможността за редовно призоваване на част от пострадалите израелски граждани и едно от юридическите лица. Обвинителният акт беше внесен в съда четири години след инцидента - на 15 юли 2016 г., като подсъдими по делото са австралиецът Мелиад Фарах и канадският гражданин Хасан ел Хадж Хасан, които са помагали на загиналия атентатор Мохамед Хасан ел Хюсейни. Въпреки множеството опити на прокуратурата двамата обвиняеми не бяха екстрадирани и изправени на съд в България. Когато започне делото срещу тях ще се гледа задочно. На мястото на атентата е издигнат паметник. Там всяка година се провежда церемония в памет на жертвите.", "date": "2017.09.20", "title": "Съдът ще опита отново да започне делото за атентата в Сарафово през 2012 г."}
{"url": "http://www.dnevnik.bg/analizi/2017/09/20/3032707_smesenata_izbiratelna_sistema_na_bsp_-_obratno_v/", "text": "След референдума за мажоритарната избирателна система ГЕРБ добросъвестно и както обеща, внесе законопроект за нейното прилагане и той не мина. Засега. Аналитиците на БСП прецениха, че след три месеца \"карантина\" може пак да го внесат и тоя път да мине. В лявата партия обсъдиха проект на смесена избирателна система, в която половината депутати се избират мажоритарно и половината - пропорционално /Очаква се БСП да вземе крайното си решение по проекта на пленум през октомври - бел. ред/. Щото така било в Германия, а Германия прави мерцедеси и има \"мерцедеса\" на избирателните системи. Зад хубавите мотиви се долавя лека паника. Аналитиците от БСП взеха под внимание възражения, изказани на семинара на Българската асоциация за изборни системи. А сега - по-подробно някои съображения, както се казваше в близкото минало. Добра ли е предлаганата от БСП смесена система и може ли да бъде по-добра? Не, още не е достатъчно добра. Може да бъде и много по-добра. В Япония например е 62.5% мажоритарни и 32.5 пропорционални. В Грузия пък 36 са мажоритарните, а 64 са пропорционалните депутати. В Тайван са 22 на 78 в полза на мажоритарните. Като цяло това деление може да се основава на два принципа – или се прави анализ на териториалното разположение на населението и на тази основа се мотивира териториалната представителност на мажоритарните депутати, или се приема със съгласие принципът 50 на 50 и след това избирателните окръзи се напасват така, че да осигурят прилагането на принципа. Приемам, че е приложен вторият подход. Знам, че българските политици, избиратели и особено предизборните щабове са джентълмени и не купуват и продават гласове. Никога! Но ми се струва, че ако това мажоритарно гласуване се приложи ще има масов вътрешен изборен туризъм като преди местните избори, много радикален натиск и контрол над избирателите за гласуване за правилния кандидат. Ще има заплахи, бой и др. форми на предизборна агитация, в т. ч. над хора в избирателните комисии.  Моето предложение още от 2013г. е гласуването за мажоритарен кандидат да е в два тура. Това ще оскъпи купуването на гласове и ще направи поведението на избирателите по-непредвидимо за евентуалните \"инвеститори\". Т. нар. пазарлъци между двата тура могат да бъдат разглеждани и като коалиционни преговори, а избраните кандидати ще имат поне 50% +1 глас подкрепа от гласувалите. С това ще се елиминира екстремисткият вот (местни тартори, нацисти и др.) или опасността да бъде избран \"селският идиот\" с протестен вот на достатъчно много хора, ако има само един тур. И да не забравяме нещо МНОГО ВАЖНО, ама много важно.  Предложеното мажоритарно гласуване в един тур или в два тура изобщо няма да ви освободи от тези депутати, които вие не искате да виждате даже в собствените си партии. Никак! Защо? Ами просто е. Освен в мажоритарните райони, ТЕ ЩЕ БЪДАТ ИЗДИГНАТИ И В ПРОПОРЦИОНАЛНИТЕ ЛИСТИ на съответните партии в многомандатния район. Както се казва: Те не го пускат в селото – той пита за поповата щерка. Мажоритарните кандидати масово ще водят и партийните листи за пропорционалното гласуване. Това им гарантира мястото в парламента дори партията да спечели само един мандат. Аналитиците на БСП предлагат тези 50% от депутатите да се избират в многомандатни райони с ТВЪРДИ ПАРТИЙНИ ЛИСТИ наричани още ЗАТВОРЕНИ. Запомнете! Това ни връща в кодекса \"Фидосова\" и в изборите преди 2009 г. Партията знае всичко! Знае кои са най-добрите, най-достойните. Партията единствена има право да ги подрежда. Ако вие имате друго мнение, отивайте за гъби или даже по-далече. Или гласувайте за друга партия. Дори да харесвате програмата на дадена партия, нямате право да размествате листата й с преференция. Аллах да умножи дните и Господ здраве да дава на партийното ръководство. А кандидатите да целуват ръката, която ги подрежда в листите.  Сега разбрахте ли защо мажоритарните кандидати ще водят партийните листи. За да не изпаднат от влака и за да се осигури лоялност на депутатите към партийните началници, а не към избирателите. Как може да стане иначе? Ами да има преференциално гласуване. И то не само с една доброволна преференция, а с две или три доброволни преференции или със задължителна преференция. И това да бъде без прагове за валидност и без гарантиране на мястото на водача на листите. Има и по-радикален метод – листите да се подреждат с жребий. Мандатите трябва да се разпределят само на базата на гласовете от пропорционалното гласуване. Ако някой много иска да вкара мажоритарните гласове в сметките, то тогава прагът за влизане трябва да бъде 4% от сбора на мажоритарните и пропорционални гласове дадени за партиите и коалициите. Това, обаче, ще постави малките партии в неизгодно положение да изпаднат под бариерата. Феноменът се нарича падащо мнозинство и след няколко избора може да се окаже, че мнозинството го няма. Ще се питаме каква я мислехме- каква стана. Руснаците казват искахме да е по-добре, ама стана както винаги. Заради този феномен с падащите мнозинства класиците на изборните теории предлагат заместването да става с вече избрани кандидати от същата партия. А именно с водача на пропорционалната листа. Освободеното място да се запълва отдолу нагоре. Ето затова в пропорционалната листа трябва да има преференциално гласуване – за да може мажоритарният кандидат да се замести с най-добрия от най-добрите избраници на партията. А не Данко Хайрсъзина да стане министър и да бъде заместен с Дочоолу или Гочоолу, подредени по волята на партийния вожд или орган. Падащото мнозинство, разбира се, не е болка за умиране. Ако една партия изпусне мандата той се дава на друга. Но докато лодката се клати някоя банка може да даде фира и после новите да обясняват, че са виновни старите, а ние да пием по една студена вода за няколко милиарда лева Предлагам и при евентуална смесена система да се гласува с една интегрална бюлетина с номерация. Това е възможно и за печатниците, и за изборната администрация. Това би било и препятствие пред изборни измами, мотивите за които рязко нарастват при наличие на мажоритарно гласуване, макар и за част от мандатите. БСП предлага едномандатните райони (ЕИР) да са в рамките на сегашните многомандатни райони (МИР). Това значи сегашните мандати да се разделят на две – половината ще са за мажоритарното гласуване и половината ще са пропорционалното гласуване в ТВЪРДИ ПАРТИЙНИ ЛИСТИ. Предлага се тези райони да бъдат определени от ЦИК. Предложението за вписване на ЕИР в рамките на МИР е разумно. Що се отнася до това кой да определя ЕИР, то бих предпочел това да стане с консенсус от партиите, но и ЦИК не е лоша опция. Тя е на квотен принцип и най-големите партии чрез представителите си ще наложат решението си. И не е работа на президента да ръководи демографи, статистици и географи и да определя изборни граници. Лесно ли ще стане и има ли нужда от промяна? Няма да е лесно и ще се наложи да се променят сегашните мандати по МИР, за да станат четно число и да се делят на две. Това, обаче, е най-лесната част от упражнението. Отдавна се говори, че малките МИР, които са девет, значително изкривяват представителството и цената на един мандат в брой действителни гласове. При предлаганата смесена система това става ключов въпрос. Докато в пропорционалната част (тя всъщност е двойно-пропорционална) има изравняване на тежестта на мандатите (случаят Ал. Методиев известен като Бат‘Сали), то в мажоритарните райони разликите в тежестта на мандатите над 10% са неприемливи. И досега съм убеден, че тези 31 мажоритарни мандата през 2009 г. бяха много безкрайно глупаво решение, което не бива да се допуска.", "date": "2017.09.20", "title": "Смесената избирателна система на БСП - обратно в кошарата на твърдите партийни листи"}
{"url": "http://www.dnevnik.bg/kultura/2017/09/20/3044948_zahari_karabashliev_predstavia_romana_si_havra_v/", "text": "\"Хавра\" - дългоочакваният втори роман на писателя Захари Карабашлиев ще бъде представен в столичния клуб \"Терминал 1\" тази вечер. Авторът и главен редактор на издателство \"Сиела\" го представя като литературен трилър в духа на Пол Остър и Иън Маккюън, който преплита историята на военния кореспондент от XIX в. Джанюариъс Макгахан със съдбата на младеж в съвременна, корумпирана България. Откъс от книгата  може да прочетете тук. В представянето ще участват Карабашлиев и журналиста Георги Тошев, а преди това актьорите Симеон Лютаков, Гергана Кофарджиева-Гройс и Цвета Дойчева ще вдъхнат живот на героите на \"Хавра\" от сцената. Вечерта ще завърши с музикална изненада, съобщават организаторите от \"Сиела\". Началото на събитието е 19 ч. \"Хавра\" е вторият роман на Захари Карабашлиев, който изгря на литературната сцена преди 9 години с изключително успешния \"18% сиво\". Той е автор на сборника с разкази \"Кратка история на самолета\" и на пиесите \"Аутопсия\", \"Неделя вечер\" и \"Откат\".", "date": "2017.09.20", "title": "Захари Карабашлиев представя романа си \"Хавра\" в София днес"}
{"url": "http://www.dnevnik.bg/bulgaria/2017/09/20/3044970_parlamentut_shte_izbere_svoite_predstaviteli_v/", "text": "Пълният състав на новия Висш съдебен съвет ще стана известен, след като и депутатите гласуват своите 11 представители в кадровия орган на Темида. Точката вероятно ще е първа в дневния ред на парламента днес, след като миналата седмица изненадващо гласуването отпадна. Кандидатите са 18 - 11 за шест места в съдийската колегия на съвета и седем за пет места в прокурорската колегия. За първи път депутатите ще гласуват за членове на съдебния съвет с квалифицирано мнозинство - т.е. един кандидат трявба да получи повече от 2/3 от гласовете на народните представители или над 160 гласа. Петгодишният мандат на настоящия състав на съвета изтича на 3 октомври. По закон изборът на нов състав трябва да се случи месец преди това. В залата днес се очаква кандидатите да бъдат представяни от вносителите, след това да има дискусия и гласуване. В началото на септември правната комисия проведе изслушва с номинираните, което обаче се превърна в бутафория, заради липсата на въпроси и малкото отредено време.", "date": "2017.09.20", "title": "Парламентът ще избере своите представители в съдебния съвет"}
{"url": "http://www.dnevnik.bg/sviat/2017/09/20/3044974_moderatorite_na_feisbuk_ne_sa_obuchavani_da_otkrivat/", "text": "Стотици, може би хиляди, реклами преминават ежедневно през модераторите на \"Фейсбук\", които не са подготвени да улавят политическа пропаганда. Това разказва четирима бивши служители на компанията пред The Verge. Наскоро социалната мрежа съобщи, че е разкрила как близо 470 неактивни акаунта и страници, нарушаващи правилата ѝ, са  купили реклами на стойност около 100 000 долара  между юни 2015 г. и май 2017 г. Анализът на \"Фейсбук\" показва, че те вероятно са свързани една с друга и действат от Русия. Закупените реклами не са се отнасяли пряко към  американските избори , нито към конкретен кандидат. Посланията им са се фокусирали върху разделящи социални и политически въпроси –  правата на ЛГБТ  обществото, расовите проблеми и контрола върху оръжията. Близо една четвърт от тях са били насочени към конкретни географски райони, гласи съобщението на компанията. Анонимните работници обаче разказват, че не са били обучени да разкриват подобен род пропаганда. Всеки модератор ревюира различен аспект на реклмата – изображението, отделни части от текста и страницата, на която се появява тя, се оценят отделно. Изданието сравнява работата им с тази на касиер, който маркира стоки – модераторите дават на рекламата определен етикет, което ускорява процеса, но не им позволява да оценят критично и цялостно посланието. Те работят без критерии, по които да улавят политическа пропаганда. Компанията забранява \"съдържание, което експлоатира спорни политически или социални въпроси за комерсиални цели\" - например, флаг на Конфедецията, използван в реклама на сток за продан. \"Фейсбук\" е изправена и пред друг скандал, след като авторитетното издание ProPublica разкри, че реклами са можели да таргетират потребители, определили се като \"мразещ евреите\". Хората с акаунт в социалната мрежа могат да напишат такива неща за себе си в полетата за образование и работно място. След като попълнят информацията, тя веднага се пренася в платформата за реклами на \"Фейсбук\", и така маркетинговите представители могат да я използват. Компанията обяви, че ще премахне тези критерии за таргетиране, докато не намери решение на проблема.", "date": "2017.09.20", "title": "Модераторите на \"Фейсбук\" не са обучавани да откриват политическа пропаганда"}
{"url": "http://www.dnevnik.bg/razvlechenie/2017/09/20/3044362_filmut_kult_shte_otkrie_festivala_sofia_biting_docs/", "text": "Филм за богатството на поклонническите практики по света - от отварянето на гробници в Мадагаскар до галенето на каменни фалоси в Япония - ще открие петото издание на фестивала за документално кино Sofia Biting Docs. \"Култ\" е копродукция на десетки държави и над 40 кинодейци, които показват разнообразието на религиозните ритуали по света. Премиерата е в Дома на киното от 19 ч. на 2 октомври. Българските премиери са \"Скъпоценният камък\" на режисьора Николай Стефанов и сценариста Ралица Големанова, които проследява построяването на будистки монумент в близост до София и \"Писма от бъдещето\" на Десислава Томбушева, за 70-годишнината на композитора Виктор Чучков. Прожекциите са в столичните кина Дом на киното, Г8, Евросинема и Чешкия център, а билетите са на цени 8/6 лв. Пълната програма на фестивала може да бъде намерена  на неговия сайт.", "date": "2017.09.20", "title": "Филмът \"Култ\" ще открие фестивала Sofia Biting Docs"}
{"url": "http://www.dnevnik.bg/detski_dnevnik/2017/09/20/3044745_deteto_se_durji_losho_vzemete_merki/", "text": "\"Детето Ви се държи лошо, моля незабавно да вземете мерки!\". Да вдигне ръка родителят, който никога не е получавал подобно обаждане от учител. Малцина са онези, които след това успяват спокойно да установят какво се е случило и убедят децата да променят поведението си. По-често има настойчиви разпити с \"контролни\" въпроси за несъответствия или направо скандали и заплахи за наказания (освен, разбира се, ако сигналът не е отхвърлен по принцип, защото \"детето не е такова, класният си търси виновен\"). Да се изясни истината е важна част от решението на проблема с лошото поведение. За да се спасят от разправии обаче децата са склонни да излъжат. Така възрастният се оказва в сложна ситуация - нито може да е сигурен каква е истината за случилото се, нито да разчита, че то няма да се повтори. \"Обикновено при обаждането от училище родителят е на работа. Случили са му се какви ли не неща, търсили са го други хора и накрая връхлита учителят, който не дава никаква конкретика в разговора, защото той пък не може да обясни на 20 родители детайлно ситуацията. Като се прибере, родителят подхваща детето от вратата. То е стъписано и отрича. Естествено, след такава сцена, то ще започне да крие\", обобщава психологът Хенриета Илиева.", "date": "2017.09.20", "title": "Детето се държи лошо, вземете мерки"}
{"url": "http://www.dnevnik.bg/bulgaria/2017/09/20/3045041_kraliat_na_iordaniia_shte_poseti_bulgariia_prez_2018_g/", "text": "Кралят на Йордания Абдула II ще посети България през 2018 г. Поканата му е отправена от президента Румен Радев в Ню Йорк, където двамата се срещнаха в рамките на 72-ата сесия на Общото събрание на ООН, съобщи прессекретариатът на държавния глава. Общата им позиция от срещата е, че е невъзможно да бъде гарантирана сигурността и стабилността на Европа, докато регионът на Близкия Изток продължава да бъде в криза. Българският президент благодари на крал Абдула II за подкрепата на Йордания в борбата с тероризма и за възстановяване на стабилността в Близкия Изток. Президентът Радев подчерта и ролята на Йордания за справяне с бежанските потоци от военните действия в региона, които създават предизвикателства пред социално-икономическата стабилност на страната. Йордания провежда активен диалог и сътрудничество с Европейския съюз и крал Абдула II изрази убеждението си пред президента Румен Радев, че това партньорство ще бъде задълбочено в рамките на Българското председателство на Съвета на ЕС, се казва в съобщението. Двамата държавни глави изразиха увереност, че България и Йордания ще провеждат активно сътрудничество и обмен на информация между службите за сигурност на двете страни, за противодействие на нелегалния трафик, организираната престъпност и тероризма. По време на срещата беше изразен и взаимен интерес за задълбочаване на политическия диалог и насърчаване на икономическия обмен.", "date": "2017.09.20", "title": "Кралят на Йордания ще посети България през 2018 г."}
{"url": "http://www.dnevnik.bg/sviat/2017/09/20/3045043_broiat_na_jertvite_v_meksiko_raste/", "text": "Най-малко 217 души са загинали при вчерашното земетресение с магнитуд 7.1 в Мексико, съобщи \"Ройтерс\", като се позова на националната агенция за гражданска защита. По-рано мексиканските власти съобщиха за 248 загинали, но броят беше намален. По информация на Министерството на външните работи към 8:30 ч. българско време  няма данни за пострадали българи . Най-голям е броят на жертвите в столицата Мексико - 117 души, а в разположения южно от нея щат Морелос са загинали 72 души. Има десетки жертви в щатите Пуебла, района на столицата, Гереро и Уахака. В. \"Мундо\" съобщава, че от тях най-малко 21 от загиналите са деца, загинали при срутване на училище в столицата. Десетки сгради са се срутили в гъсто население райони на мексиканската столица и спасителни екипи трескаво търсят оцелели под развалините. Хиляди жители панически избягаха на улиците, а над 3.8 милиона домакинства останаха без електричество в резултат на труса, станал в 13.14 часа местно времe. Кметът на Мексико Мигел Анхел Мансера съобщи, че 44 сгради са силно повредени или разрушени и в някои са избухнали пожари, предаде БТА. Епицентърът на труса се намираше на границата между щатите Пуебла и Морелос, на дълбочина 51 км, според Геофизическия институт на САЩ, предаде \"Франс прес\".", "date": "2017.09.20", "title": "Броят на жертвите в Мексико расте"}
{"url": "http://www.dnevnik.bg/sport/2017/09/20/3045047_ot_alepo_do_svetovnoto_purvenstvo_-_istoriiata_na/", "text": "Отсядане в лъскави хотели, огромен екип от треньори, лекари и масажисти, няколко велосипеда и скъпа екипировка, така изглежда  световното първенство по колоездене  за звездите в този спорт като Крис Фрум. Но не и за Назир Ясер и Ахмад Бадредин - съотборниците от националния тим на Сирия. Те са в Берген с един стар микробус, готови да участват в шампионата на планетата. Ясер, който е на 28 години изумява присъстващите, като сам отива до центъра на града, за да се регистрира и да вземе своя състезателен номер. За разлика от него големите звезди в колоезденето имат екипи, които се грижат за това и не виждат центъра на Берген до началото на състезанията. Днес двамата сирийци ще участват в индивидуалното бягане по часовник и ще се изправят срещу най-големите в този спорт –  Крис Фрум , Том Дюмулен, Тони Мартин и други. За Ясер и Бадредин обаче самото участие на световното е победа. Пак ще се срещнем...след 4 години Двамата представители на Сирия в световното първенство израстват заедно в родината си и са считани за едни от големите таланти. Преди началото на войната и на двамата се предрича добро бъдеще, след като показват качествата си в различни състезания в Азия. Началото на военните действия обаче ги разделят, за да може двамата да се съберат отново не къде да е, а именно на световното първенство. \"Не съм го виждал от четири години. Срещнахме се в понеделник, когато и двамата дойдохме тук. Изгубихме връзка в последните години и си пишехме само по електронната поща\", казва Бадредин и продължава \"Карахме заедно в Алепо, познаваме се от много дълго време, но когато започна войната нямаше как да останем в Сирия\". Ясер заминава първи, като се отправя към Германия – страната, която има приема най-много бежанци, но същевременно му позволява да преследва и мечтата си в колоезденето. Бадредин остава още малко в родината си, но след това успява да спести пари за самолетен билет до Швейцария. \"През 2012 г. мислех, че колоезденето вече е затворена страница за мен. След като войната започна спортът беше последното нещо, за което мислехме – просто трябваше да оцелеем\", спомня си Бадредин. Местата, където той е тренирал със своите съотборници са станали обект на бомбардировки. \"Първите ми осем месеца в Швейцария бяха много трудни, но след това срещнах хора, които се състезават. Те ми помогнаха, намерих си отбор, после дори бях на състезания в Испания и ето, че две години по-късно съм на световното първенство, заедно с един от най-добрите ми приятели\", добавя Бадредин, който е на 26 години. Спорт в условия на война Въпреки, че Сирия е във война и малко неща в страната функционират нормално, федерацията по колоездене все още действа. Именно тя осигурява престоя на колоездачите, които са трима на световното – Ясер и Бадредин, които ще се състезават в часовника и общия старт при мъжете, както и Мохамед Райес, който стартира при юношите. Той записа 74-о място от 78 стартирали в часовника на 4.16 минути след победителя. С тримата колоездачи в Берген е и Амин Райес – баща на Мохамед и мениджър към федерацията. \"Страната може да е във война, но федерацията работи много активно и подкрепя състезателите си. Правим всичко възможно за момчетата, имаме четири или пет колоездачи в Германия, няколко в Холандия, а Ахмад Бадредин е в Швейцария. През тази година дори осигурихме средства за тренировъчен лагер в Русия\", казва мениджърът на федерацията. За разлика от него президентът на федерацията не получава виза и не може да пътува до Норвегия за световното първенство. Това се оказва сериозен проблем, след като екипите на състезателите са в него. Налага се Райес да пътува до съседен Ливан, откъдето взима екипировката и я носи на колоездачите в Берген. \"Да участваш на подобно първенство не е лесно, защото става въпрос за сериозни средства, за логистика, за здрави тренировки. Ние знаем, че няма да се борим за медали, но не можем да си позволим да сме на такъв форум като туристи. Това, че сме от Сирия не значи, че в нашия отбор няма подбор, напротив. Тези момчета са тук, защото са най-добрите, а не защото живеят в Европа\", добавя Райес. Да тренираш по време на бомбардировка Назир Ясер е считаният за по-добър от двамата сирийци в бягането по часовник, заради успехите си в Европа. Колоездачът на KED-Bianchi, разказва какво струва да тръгнеш от Алепо и да стигнеш до световното първенство.  \"Напуснах училище на 12 години, защото баща ми почина и нямаше как да се изхранваме. Бяхме общо 11 деца, а бизнесът на баща ми беше с износ на обувки, но парите свършиха. Започнах като чирак на един шивач, а постепенно се издигнах и започнах да изкарвам пари\", казва Ясер и споделя, че на 14 години е работил по 12 часа и в най-добрите седмици е печелил по няколко стотин долара. Той получава подарък велосипед от по-големия си брат и от там тръгва любовта му към спорта. Първоначално си взима обедни почивки от 30 минути и кара по пет километра около града. Няколко месеца по-късно почивките вече са по два часа, а арената на тренировките – хълмовете около Алепо, които представляват сериозна трудност. Талантът му е забелязан и на 17 години е поканен в най-добрия отбор в страната. През 2010 г. вече е част от националния отбор със заплата от 500 долара на месец, толкова колкото получават учителите и полицаите в страната. Няколко месеца по-късно започват антиправителствените протести и избухва гражданската война – колоезденето е затворена страница. \"Случвало се е да тренирам докато над града има бомбардировка. В началото дори не мислех, но след това осъзнах, че е много опасно. Виждал съм ужасяващи гледки, но спортът беше моя начин да се измъкна, така си мислех. След това просто исках да оцелея и да избягам\", казва колоездачът. В края на 2011 г. той напуска Сирия, като заедно с няколко свои приятели решават да избягат. Понеже летищата са затворени, а границата няма как да бъде премината с автомобил Ясер бяга по вода. Прекосява Средиземно море с лодка, стигайки до Турция, а след това се отправя към Германия, където е и до днес. \"Ходил съм си само веднъж до Сирия, беше през 2012 г., за да видя майка ми. Сега е трудно да се прибереш\". През 2013 г. Ясер участва на световното първенство, което се провежда в  Италия . Завършва последен на 77-о място, но е доволен, че успява да стигне до финала. Три години по-късно печели квота за олимпийските игри в Рио де Жанейро, но не успява да си осигури средства, за да пътува до Бразилия. \"Доволен съм, че отново ще мога да участвам на световно първенство. За нас хората от Сирия това е нещо много голямо, това е победа, която значи много повече от всеки медал, участието тук ни носи надежда\", казва Ясер.", "date": "2017.09.20", "title": "От Алепо до световното първенство - историята на двама сирийски колоездачи, избягали от войната"}
{"url": "http://www.dnevnik.bg/sviat/2017/09/20/3044681_shte_glasuvat_li_ruskite_germanci_za_krainata_desnica/", "text": "Докато говорещите руски език в източен краен квартал на Берлин гласуваха за крайната левица, изглеждаха невидими на германската политическа карта. Това се промени, когато започнаха да гласуват за крайната десница. Широка подкрепа сред рускоговорещите германци е сред ключовите елементи, които се очаква да помогнат на \"Алтернатива за Германия\"  да влезе в Бундестага . Това ще е първият път от Втората световна война, в който крайнодясна партия е избрана на национални позиции. За някои млади руски германци репутацията на общността като ксенофобска е като предупреждение. В Марцан, квартал в Източен Берлин, където говорещите руски са 12 на сто от населението, Дмитрий Гайдел агитира по улиците да се гласува за социалдемократите, за да разсее опасния мит, че говорещите руски в Германия са пионки на пропагандата от Русия. Иска да покаже, че пренебрегваният му избирателен район може да бъде повлиян от политики, които адресират притесненията им за по-високи заплати и по-добра възможност да получат пенсии.  \"(Социалдемократите) може да вземат този район,\" казва 28-годишният докторант, роден в Русия. \"Много хора, които живеят тук, страдат от трудна социална ситуация - не на последно място по-възрастните руснаци, чиито квалификации от Съветския съюз не бяха признати, когато дойдоха и или останаха безработни, или приеха работа, която е много под квалификациите им.\" Родените в бившия Съветски съюз и децата им са най-голямото малцинство в Германия - около 2.4 милиона души. Сред тях подкрепата за AfD може да достигне до 20% на базата на резултати от фокус групи, смята Ахим Гьорес, професор по политически науки в университета в Дуисбург. Според Гайдел обаче това не значи непременно, че общността е по-склонна да подкрепи крайнодесните. \"На местните избори миналата година AfD се справи добре в други квартали на Берлин, където няма руски германци, но има много социални проблеми,\" каза Гайдел. \"Руските германци не са по-големи расисти, от германското общество в по-широк смисъл.\" Много от по-старите руски мигранти обаче \"донесоха със себе си антиислямски стереотипи от Съветския съюз\" и са податливи на антиимигрантска реторика, признава Гайдел. Обитателите на Марцан обаче също така предлагат подслон сирийски бежанци във физкултурните салони през 2015 г. \"Най-накрая се отървахме от стереотипите, които често звучаха за руски германци през деветдесетте години, а сега се опасявам, че може да се появят отново - докато именно дискриминацията отчужди хората.\" Страх от руско влияние За много германци може да е по-притеснителна податливостта на руските германци към дезинформация от Москва - особено ако Кремъл опита да повлияе на вота на диаспората чрез социалните мрежи и държавната телевизия. През януари 2016 г. фалишиви новини в руски медии превърнаха предполагаем инцидент, свързан с изнасилване, в напрегнат дипломатически скандал. След като \"Лиза\", 13-годишно момиче от руски произход, каза, че е била отвлечена и изнасилена от мигранти, стотици протестиращи се събраха пред супермаркет от руски тип в Марцан. По време на демонстрациите някои дори крещяха антиимигрантски лозунги и заплашиха, че \"ще отвърнат на насилието с насилие\". В интервюта с контролирани от Кремъл медии протестиращи обвиняваха Ангела Меркел и политиките ѝ за бежанците за изнасилванията и повтаряха изказванията на демонстрация пред канцеларията на Меркел. Сред протестиращите бяха представители на Германската нацистка партия и на AfD. Властите по-късно установиха, че обвиненията са фалшиви, а момичето е изфабрикувало историята. Инцидентът обаче създаде дипломатическо напрежение между Берлин и Москва и беше пиар катастрофа за Меркел, на която се наложи да защитава решението си да отвори границите за милион бежанци и мигранти.  Случаят \"Лиза\"  за много германци беше първото притеснително свидетелство, че контролираните от Русия медии може да насъскат диаспората срещу втората ѝ родина и да повлияят на националната политика. След хакерския скандал и потенциалната руска намеса в президентската кампания в САЩ идеята, че Москва може да повлияе на урните и в Германия, се върна в дневния ред. Гайдел обаче обяснява протестите и интензивността им не толкова с ксенофобия, колкото с факта, че инцидентът стана близо до домовете им: \"Децата на много от (протестиращите) учеха в същото училище. Някои познаваха семейството.\" Нелегалната анексия на Крим и последвалите санкции от ЕС също разтърсиха общността и я накараха да избира между Германия и Русия, каза още той. \"Дотогава хората не обсъждаха политиката. Това сложи край на табуто и известно време беше много трудно. Родителите наричаха децата си \"фашисти\" заради избора им да застанат на страната на Украйна... В крайна сметка обаче мисля, че научихме, че може да имаме различни мнения.\" \"Мислехме се за германци, оказахме се руснаци\" Като социален работник, активен в Християндемократичния съюз (ХДС) на Меркел Медина Шауберт е сред противниците на Гайдел на изборите. Работейки, за да измъкне гласове от крайната десница обаче двамата са на една и съща страна. Шауберт е част от местна организация на руските германци, която координира уроци по готварство за местните, за да бъдат интегрирани новопристигналите бежанци. Целта е да се създадат представи, обратни на налаганите от AfD и руските държавни медии - че докато германската държава е оставила руските мигранти да се оправят сами, сирийците получават всичко наготово. Тя казва, че много руски германци са скептични, дори уплашени, от срещите в началото, но бариерите бързо падат, когато се изправят лице в лице с бежанците. По-възрастните говорещи руски в Германия са \"доста загубени, що се отнася до идентичност\", казва пристигналата в Берлин през 1997 г. Шауберт като част от вълната етнически германци, преместили се наизток през 18 век, но завърнали се сред краха на Съветския съюз. \"Не се смятахме за бежанци,\" казва тя. \"Бяхме германци и трябваше да си тръгнем, защото хората ни повтаряха, че сме фашисти. Дойдохме с надеждата, че ще спрем да се чувстваме зле от факта, че сме германци. Когато обаче дойдохме тук, се оказа, че сме руснаци.\" Шауберт е член на управителния съвет на местния клон на ХДС. Тя се присъединява към партията от благодарност заради разрешението на етническите германци да се заселят. Две трети от руските германци досега са гласували за ХДС, според независимата организация Експертен съвет на германските фондации за интеграция и миграция. Според Шауберт обаче има свидетелства за антируски предразсъдъци всеки ден - дори в собствената ѝ партия. Тя дава за пример факта, че колегите ѝ не одобряват употребата на руски в профилите ѝ в социалните мрежи. Тя го прави възможно най-често с надеждата, че ще спрат да гледат на това като \"нещо странно\". Не бива да се иска от руснаците, живеещи в Германия, да заличат културата си, казва тя. \"Не може просто да загърбиш историята си.\"", "date": "2017.09.20", "title": "Ще гласуват ли \"руските германци\" за крайната десница"}
{"url": "http://www.dnevnik.bg/bulgaria/2017/09/20/3045048_arestuvani_sa_chlenove_na_grupa_za_razprostranenie_na/", "text": "Осем души са задържани при полицейска акция срещу наркотрафика в столичния квартал \"Младост\" късно снощи. Това каза директорът на главна дирекция \"Национална полиция\" главен комисар Христо Терзийски пред БиТиВи. Това е операция на звеното за противодействие на наркоразпространението на столичната дирекция на вътрешните работи. Продължават процесуалните и следствени действия. Правят се обиски и претърсвания на много адреси на територията на столицата. Под ръководството на Софийска градска прокуратура днес ще се реши какви обвинения да бъдат повдигнати. Терзийски обясни, че най-вероятно ще има още арести. Заловените при снощната полицейска акция са били част от престъпната група, разбита в събота през нощта. Това каза говорителят на главния прокурор Румяна Арнаудова. \"Голямата група, която вече се съди от Специализирания наказателен съд за контрабанда на около 15 тона хашиш, е част, според нашите доказателства от новоустановената група. От анализа към онзи момент, когато е разкрита първата група за контрабандата на хашиша, тези лица, които вчера са задържани, са били част от групата, но не имало достатъчно доказателства за тях. Затова са останали извън полезрението на наказателното производство, но затова пък са продължили да извършват престъпления, уточни Арнаудова. Тя посочва, че те са приобщили към групата и други хора. Те са убили и таксиметров шофьор, който е имал намерение да направи самопризнания, с които да уличи и тях.", "date": "2017.09.20", "title": "Арестувани са членове на група за разпространение на наркотици"}
{"url": "http://www.dnevnik.bg/sviat/2017/09/20/3044875_jiveeshtite_v_robstvo_po_sveta_sa_nad_40_mln_dushi/", "text": "Над 40 милиона души са били използвани като роби през миналата година чрез принудителен труд или брак според данните на доклад, изготвен от Международната организация за труда (МОТ) и още две организации и цитиран от \"Ройтерс\" и \"Гардиън\". Това е първото съвместно изследване на МОТ, Международната организация за миграцията и правозащитната организация Walk Free Foundation. Организаците призовават за по-стриктни трудови права, подобрено управление на миграцията, мерки за справяне с причините за дълговото робство и подобрено разпознаване на жертвите. \"Имайки предвид, че голяма част от съвременното робство може да бъде свързано с миграцията, подобреното ѝ управление е от ключова важност, за да се предотврати принудителният труд и да се защитят жертвите.\" \"Робството не е в миналото. През всеки ден от 2016 г. около 40.3 милиона мъже, жени и деца от всяка част на земното кълбо са били жертви на съвременно робство,\" заявяват трите организации в  началото на доклада . \"Въпреки че не е законово дефинирано, \"съвременно робство\" се използва тук като термин, обединяващ форми на принуда, забранени от международните инструменти за човешки права и трудови стандарти (например робство, институции или практики, подобни на робството, принудителен труд, трафик на хора и принудителен брак). Общото между всички тези ситуации е, че дадено лице е експлоатирано или принудено да сключи брак и не може да откаже или напусне заради заплахи, насилие, принуда, измама и/или злоупотреба с власт.\" Робски труд и принудителен брак Текстът посочва числото   като \"предпазлива\" оценка. Близо 71 процента от тях са жени. От тях   работят във фабрики, на строителни площадки, във ферми или на рибарски лодки, както и като слуги или секс работници. Близо   са сключили брак, за който не са дали съгласието си.  \"съвременни роби\" са жени и момичета.   е дете. Африка е континентът, най-силно засегнат от феномена, заедно с Азия и Тихоокеанския регион. \"Лицата жертва на принудителен труд са произвели част от храната, която ядем и дрехите, които носим, почистили са сградите, в които живеем,\" казват трите организации в доклада си, публикуван във вторник. Досега в докладите, изготвяни от тях, групите са използвали различни данни, определения и методология, а тази година целта е изготвянето на \"глобална оценка, на която да можем да се позоваваме,\" казва Хутан Хомаюнпър, специалист по принудителния труд към МОТ. Около  от жертвите на принудителен труд попадат в тази група заради дългове - налага се да работят, за да изплатят финансови дългове или други задължения. Близо   възрастни и  деца са жертви са сексуална експлоатация. \"По-голямата част от принудителния труд днес съществува в частната икономика. Това подчертава значението на партньорството с бизнеса... за да се изкорени принудителният труд.\" \"Проблемът не е в точния брой\" В миналогодишен доклад на австралийската Walk Free се говореше за 45.8 милиона \"роби\" (в доклад от 2014 -  за 35 милиона ), а в данни на МОТ - за 21 милиона жертви на принудителен труд, но според Хомаюнпур тези данни не бива да се използват, за да се покаже напредък или неуспех в усилията за борба със съвременното робство. Проблемът обаче далеч не е в точния брой. Според Фиона Дейвид, изпълнителен директор на австралийската организация, броят рязко контрастира с \"десетките хиляди\" случаи на робство, които са достигнали до властите. За разлика от предишни данни тези съдържат и информация за хора, които биват заставяни против волята си да сключат брак, отвеждани от домовете си, изнасилвани и поставени в положение на собственост, която може да се купи, продаде или предаде като наследство. Над една трета от 15 милиона жертви на принудителни бракове са на възраст под 18 години в момента на сватбата си. От тях на свой ред близо половината са на възраст под 15 години. Почти всички са жени или момичета. \"Етикетът \"брак\" е малко заблуждаващ. Когато погледнете какво се крие зад него, може да се определи като \"сексуално робство\",\" казва Фиона Дейвид. В отделен доклад на МОТ се споменават 152 милиона деца, които са жертви на детски труд - едно на всеки 10 деца по света, като почти половината от тях са принуждавани да вършат опасна работа. Близо две трети от децата работят в семейна ферма или семеен бизнес - общо 71 на сто от тях са \"заети\" в селското стопанство.", "date": "2017.09.20", "title": "Живеещите в робство по света са над 40 млн. души"}
{"url": "http://www.dnevnik.bg/sport/2017/09/20/3045054_atakite_kum_levski_shte_produljat_smiata_daniel/", "text": "Спортният директор на \"Левски\" Даниел Боримиров заподозря атака срещу клуба в последните няколко дни. Според бившия национал информациите, че сините използват незаконно  стадион \"Георги Аспарухов\"  не излизат случайно. \"Левски винаги е бил трън в очите на много хора, така че ще продължават атаките. Ние сме вековен отбор и сме се справяли с много неща и с това ще се справим, бъдете сигурни\", каза Боримиров. Директорът обясни, че \"Левски\" ще проучи всичко около \"Герена\" и ще излезе с конкретно становище. Според него проблем със стадиона няма. Борииров определи и случката със  Станислав Ангелов, който беше обвинен от \"Левски\" в кражба , като предателство: \"Разбира се, че съм разочарован от него, това е предателство – да смениш членовете, нямам думи\". Спортният директор на \"Левски\" отдаде трудното класиране на тима за осминафиналите в турнира за Купата на България на \"умора в отбора\". Сините се нуждаеха от 120 минути, за да преодолеят  \"Ботев\" (Гълъбово) с 1:0 . Треньорът на отбора Делио Роси изрази мнение, че \"Левски\" израства в такива двубои: \"Играхме много затворено, а в подобен тип мачове, ако не вкараш рано гол, става много трудно. Този мач ми послужи, за да вкарам в игра тези, които не получават много шансове. Нашето израстване преминава през такива срещи, в които не побеждаваме лесно\", каза Роси.", "date": "2017.09.20", "title": "Атаките към \"Левски\" ще продължат, смята Даниел Боримиров"}
{"url": "http://www.dnevnik.bg/bulgaria/2017/09/20/3045305_mladejka_asociaciia_po_politicheski_nauki_beshe/", "text": "                        08Студенти, докторанти и млади политолози от страната учредиха във Варна \"Младежка асоциация по политически науки\". Това съобщи председателят на сдружението Сергей Петров. В сдружението участват \"Студентски клуб на политолога\" към Пловдивския университет \"Паисий Хилендарски\", Сдружение \"Его Политико\" и \"Студентска асоциация за изследване на международните отношения\" към Университета за национално и световно стопанство. След останалите членове са , \"Работилница по феноменология на политика \"ARS\" към Великотърновския университет \"Св. Св. Кирил и Методий\", студенти от Варненския свободнен университет \"Черноризец Храбър\", Нов Български университет и Софийски университет \"Св. Климент Охридски\". В работата на сдружението ще могат да участват и младежи от цялата страна, получили образование в областта на политическите науки. \"Организацията си поставя за цел да работи за развитие на младите хора и активното им участие в обществения и политически живот в страната, каза Петров. Нашата асоциация си поставя за задача да предоставя безпристрастни анализи и да осъществява проучвания\". Сергей Петров е бивш възпитаник на Великотърновския и Варненския свободен университет. В момента е експерт \"Младежки политики и партньорства\" към Сдружение \"Варна – Европейска младежка столица\". Заместник председатели на организацията са Христина Димитрова – председател на студентски клуб \"ЕгоПолитико\" и политологът Саркис Саркасян. \"Асоциацията е отворена за структурен диалог със сходни регионални, национални и международни организации, в това число и всички отговорни фактори, които имат отношение към младежките политики, каза още Сергей Петров. В нейното ръководство има хора с противоположни политически възгледи. Въпреки това, всички са осъзнали, че като граждани могат да защитават различни политически ценности, но като експерти дължат на обществото безпристрастност и обективност\". Според него Младежката асоциация по политически науки си поставя за цел да дадем нов тон в анализа на политическите процеси и \"да прекрати порочната практика, в която академици от сферата на политическите науки натрапват партийни опорни точки и ги представят на обществото като експертен анализ\".", "date": "2017.09.20", "title": "Младежка асоциация по политически науки беше учредена във Варна"}
{"url": "http://www.dnevnik.bg/biznes/2017/09/20/3045061_dosega_iaicata_ne_bili_proveriavani_za_fipronil/", "text": "При анализите на яйца и продукти от тях досега не е проверявано за наличието на фипронил, защото неговата употреба е забранена. Това се разбра от думите на земеделския министър Румен Порожанов в сутрешния блок на БиТиВи. Той посочи, че след като се разбра за замърсяването, засечено в Белгия и Холандия, това вече не е така. Земеделският министър уточни, че препаратът е забранен за употреба на местата, където се отглеждат продуктивни животни, но това не е така, ако се отглеждат гълъби, например. Проверките за фипронил както във фермите, така и в търговската мрежа ще продължат активно до края на годината, посочи още земеделският министър. Животните от фермата, на територията на която бе открито замърсяване с фипронил, както и спрените от продажба яйца (около 1.5 млн. към момента) ще бъдат унищожени. В близките дни на сайта на Министерството на земеделието се очаква да бъде публикувана информация за взетите мерки досега по казуса с фипронила и разяснителна информация за потребителите.", "date": "2017.09.20", "title": "Досега яйцата не били проверявани за фипронил, защото е забранен за употреба"}
{"url": "http://www.dnevnik.bg/bulgaria/2017/09/20/3045053_biznesut_shte_osiguri_napitkite_za_gostite_na/", "text": "Бизнесът ще осигури напитките за официалните обеди и вечери по време на българското председателство на ЕС, което започва на 1 януари 2018 г. Това съобщи в интервю за БНТ ресорният министър Лиляна Павлова. Предстои да бъдат подписани споразумения със сдруженията на производителитие на вино, бира, безалкохолни напитки и минерални води. Така срещите в България ще бъдат използвани за популяризиране на българското производство пред европейските гости. В България няма традиция за такъв тип спонсорство и се надявам тя да остане и занапред, каза Павлова като допълни, че заедно със земеделския министър Румен Порожанов ще потърсят срещи и с производители на месни и млечни продукти и плодове и зеленчуци. Ако падне химикалка върху масата, не трябва да издава звук Павлова съобщи, че европейската проверка за готовността на България да осигури нужните условия за преводачите е минала добре за разлика от февруарската, когато нищо не е отговаряло на изискванията. Проверката е включвала кабините за превод и дори масите и столовете. \"Когато падне химикалка върху масата или стола, не трябва да се чува звук\", даде пример Павлова и подчерта, че всички изисквания са постигнати. Вчера Павлова подписа споразумение за административно сътрудничество с генералния директор на служба \"Устни преводи\" на Европейската комисия Флорика Финк-Хоойер. Службата ще осигури високо ниво на устни преводи не само от и на всички езици на страните от ЕС, но и на тези от Западните Балкани, когато е нужно, защото регионът е сред приоритетите на българското председателство. Павлова подчерта, че освен сигурността и вътрешния ред в региона, темата включва и газовата и въздушната свързаност между страните на Балканите и отпадането на таксите за роуминга - нещо, което пряко ще усетят всички граждани и бизнесът.  Мартеници, рози, кирилица Откриването на председателството ще е на 4 януари с концерт в Народния театър \"Иван Вазов\" с кратка програма, показваща историята и културното наследство на страната. На следващия ден започват първите пленарни заседания с участието на всички еврокомисари, председателя Жан Клод Юнкер, председателя на Европейския съвет Доналд Туск и на европарламента  Антонио Таяни. Над 60 световни медии са акредитирани за събитието, каза Павлова. В съпъстващата програма са включени отбелязването на 140 г. от създаването на третата българска държава на 3 март, обичаят с размяна на мартеници, налагането на българския език и кирилицата покрай 24 май и празникът на розата. \"Ще пречупим може би скучните за някои заседания. Това е шанс за България да бъде видяна с други очи и друг поглед и да покажем, че сме дали много на Европа\", каза министърът.", "date": "2017.09.20", "title": "Бизнесът ще осигури напитките за гостите на председателството на ЕС"}
{"url": "http://www.dnevnik.bg/na_put/2017/09/20/3044979_sled_otkazite_na_raiuner_kakvo_da_praviat_putnicite/", "text": "Какво ни се дължи и как да си получим обезщетенията - този въпрос си задават хиляди пътници, чиито полети бяха отменени от нискотарифната \"Райънер\". Компанията обяви, че реорганизира разписанието си и няма да лети по 40-50 дестинации дневно до края на октомври. Мярката засяга около 400 хил. души, включително и от България, а превозвачът вече  обяви, че е готов да плати до 20 млн. евро обезщетения. Ето няколко съвети и разяснения, които отправя търсачката за евтини полети  skyscanner  в блога си. Следете електронната си поща. \"Райънер\" обещава, че ще се свърже с всеки клиент между 6 и 48 часа преди излитането. Ако нямате предупредителен имейл, е твърде вероятно да летите. Вече обявените откази може да бъдат проследен по график тук: Независимо от това дали пътникът е уведомен предварително за промяната, или не, авиокомпанията дава две възможности - 1. Да възстанови изцяло цената на билета или 2. Да се избере друг полет. Второто може да стане чрез профила на пътника в сайта на авиокомпанията и избор на подходящ друг полет в зависимост от наличността. За съжаление казусът се разглежда като \"последваща загуба\" и европейските правила не предвиждат защита и за хотелските резервации при провален полет. Всяка резервация на услуга - хотел или друго, която не подлежи на анулиране, остава за сметка на пътуващия. Възможно е покритие за хората, които имат някоя от по-сложните полици за застраховане на пътуването, но клиентите трябва да проверят дали договорът им съдържа и клауза за такава защита.", "date": "2017.09.20", "title": "След отказите на \"Райънер\": какво да правят пътниците"}
{"url": "http://www.dnevnik.bg/bulgaria/2017/09/20/3045067_shtabut_za_razsledvaneto_na_otvlichaneto_e_bil_v/", "text": "Щабът за разследването на отвличането на Адриан Златков се е намирал в структурно звено на МВР в сграда на МВР, а не в жилището на премиера Бойко Борисов, както  твърди бащата на отвлечения . Това съобщи в интервю за Нова телевизия главният секретар на МВР Младен Маринов. \"Има щаб, който е създаден в МВР, където се събира информация на различни нива. Работата му е в структурно звено на МВР в сграда на МВР. Няма как тази информация за се споделя в сгради извън МВР\". \"Бащата може да говори това, което прецени. Ние носим отговорност и можем да говорим само с факти\", добави Маринов. Той увери, че полицията е направила всичко, което е позволявала ситуацията. \"Разследван е и опитът от други такива случаи. Щабът заседава денонощно заедно с психолози. Приложихме пълния обем от способи и средства, с който разполагахме\", каза Младенов, но не навлезе в подробности с аргумента, че няма право да разкрие прилаганите методи. \"Смятам, че към този момент не може да упрекваме бащата за поведението му. Той е имал първостепенен инстинкт да запази детето си. Нашата работа беше прилагайки разузнавателни методи да запазим живота на момчето. Мога да кажа, че много неща се пишат в медиите, но няма нищо вярно. Това значи, че не изтича информация. Няма да ви кажа какво точно е станало\", каза Маринов.", "date": "2017.09.20", "title": "Щабът за разследването на отвличането е бил в сграда на МВР, увери полицейски шеф"}
{"url": "http://www.dnevnik.bg/sport/2017/09/20/3045060_goran_dragich_se_otkaza_ot_nacionalniia_otbor_na/", "text": "Най-полезният играч на европейското първенство по баскетбол Горан Драгич обяви решението си да се откаже от националния отбор. Гардът, който изведе Словения до първо отличие на голям форум определи действията си като окончателни. \"Постигнах, каквото исках и мисля, че е това е правилният момент да сложа край на тази глава от моята кариера\", каза 31-годишният капитан на Словения на пресконференция във вторник. Плеймейкърът беше обявил, че ще се откаже от националния след Евробаскет, но по време на турнира се появиха и други информации. Драгич обясни, че може и да остане, ако треньорът Игор Кокошков също продължи да води тима. В крайна сметка специалистът също напуска, след като е част от \"Юта джаз\". Драгич ще се завърне в САЩ в четвъртък, за да започне подготовка с \"Маями хийт\" преди сезона в  НБА . Новината за оттеглянето на Драгич дойде само ден след като словенските баскетболисти бяха посрещнати от 20 хиляди души в центъра на Любляна.  Словения победи Сърбия с 93:85 , което е считано за най-големият успех на спорта в страната, откакто тя обяви независимост от Югославия през 1991 г. Мачът, в който Драгич реализира 35 точки, е най-гледаното спортно събитие в историята на Словения, твърди местният оператор ProPlus. След завръщането в страната, президентът на Словения Борут Пахор награди баскетболистите и треньора Кокошков с едно от най-високите държавни отличия – Златен орден.", "date": "2017.09.20", "title": "Горан Драгич се отказа от националния отбор на Словения след титлата на Евробаскет"}
{"url": "http://www.dnevnik.bg/sviat/2017/09/20/3045066_niama_danni_za_postradali_bulgari_v_meksiko/", "text": "По информация на посолството на България в Мексико към 08.30 ч българско време няма данни за пострадали български граждани при земетресението с магнитуд 7 степен по скалата на Рихтер на територията на Мексико от снощи. Това съобщава Министерството на външните работи. Според постъпващата информация в различни части на мексиканската столица има разрушени сгради, засегнати са и инфраструктурни обекти, сред които газопроводи, мостови съоръжения, както и международното летище \"Бенито Хуарес\". Извънредна ситуация е обявена в общините Алваро Обрегон, Бенито Хуарес, Коьоакан, Куахималпа де Морелос, Кеаутемок, Густаво А. Мадеро, Изтакалко, Изтапалапа, Магдалена Контрерас, Мигел Идалго, Милпа Алта, Тлахуак, Тлалпан, Фенустияно Каранса и Ксочимилко на мексиканската столица. Съобщава се за по-големи разрушения в град Пуебла. Българското посолство е в контакт с местните власти и следи ситуацията. В дипломатическата мисия е организирано 24-часово дежурство. Всички български граждани, които желаят да получат актуална информация или да подадат сигнал за техни близки и познати, могат да го направят на телефоните на посолството в Мексико: +52 55 5596 3283 ; +52 55 5596 3293 ; +52 55 5596 3295 ; +52 1 55 6064 5199 или във фейсбук на адрес: ЕmbajadadeBulgaria Mexico.", "date": "2017.09.20", "title": "Няма данни за пострадали българи в Мексико"}
{"url": "http://www.dnevnik.bg/bulgaria/2017/09/20/3045069_parlamentut_izbra_11_dushi_za_noviia_sudeben_suvet/", "text": "Кандидатите са 18 - 11 за шест места в съдийската колегия на съвета и седем за пет места в прокурорската колегия. За първи път депутатите ще гласуват за членове на съдебния съвет с квалифицирано мнозинство - т.е. един кандидат трявба да получи повече от 2/3 от гласовете на народните представители или над 160 гласа. Петгодишният мандат на настоящия състав на съвета изтича на 3 октомври. По закон изборът на нов състав трябва да се случи месец преди това. В залата днес се очаква кандидатите да бъдат представяни от вносителите, след това да има дискусия и гласуване. В началото на септември правната комисия проведе изслушване с номинираните, което обаче се превърна в бутафория, заради липсата на въпроси и малкото отредено време. Следете избора на живо:  Депутатите спазиха предварителната уговорка за разпределение на новата парламентарна квота в съдебния съвет. Постигната договорка беше за формулата 4:3:2:2 (ГЕРБ, БСП, ДПС, Обединени патриоти) 11:  Прокурор Маринела Тотева от ВАП не получи необходимото мнозинство от 160 гласа. Кандидатът на ДПС Пламена Апостолова получи над 200 гласа.  Прокурор Калина Чапкънова, номинирана от ГЕРБ получи 209 гласа \"за\", трима се въздържаха, няма против.  Прокурор Йордан Стоев, отказал да разследва Пеевски, номиниран от Волен Сидеров получи 184 гласа \"за\".  Започна изборът за прокурорската колегия, за която трябва да бъдат посочени петима души. Кандидатите са 7. Номинираният от \"Воля\" не беше избран, но кандидатът на ГЕРБ - Гергана Мутафова получи повече от необходимите 160 гласа.  Парламентът избра шестима души, членове на съдийската колегия. Един от тях е Боян Новански, който е адвокат. Останалите са - Боян Магдалинчв, Вероника Имова (ГЕРБ), Даниела Марчева (БПС), Стефан Гроздев (ДПС) и  Драгомир Кояджиков  от БСП. В групата на БСП Драгомир Стойнев също е давал знаци към депутатите си. 11:18 ч. Кандидатът на Георги Марков - Мирослав Джеров получи 23 за, против 14, въздържал се 140.   Драгомир Кояджиков , Апелативен специализиран съд получи повече от 200 гласа. Другата номинация на БСП Марина Михайлова не получи необходимия брой гласове. \"За\" нея гласуваха 91 души, против - 7, 110 бяха въздържал се Преди нейното гласуване заместник-председателя на парламента Цвета Караянчева даде знак към председателя Главчев:   Съдия  Даниела Марчева  от Софийския апелативен съд, кандидат от БСП получи 226 \"за\". Против и въздържали с няма.   Вероника Имова , кандидат на ГЕРБ - 227 души я подкрепиха, един въздържал се. Не дадоха резултатът по групи. Боян Новански , кандидат на Обединени патриоти получи 200 гласа \"за\", против няма. 11 от БСП се въздържаха.  Кандидатът на ГЕРБ  Боян Магдалинчев  получи 213 гласа, против няма, въздържали са шестима. За него гласуват ГЕРБ, БСП, ДПС и Воля. Петима от БСП и един от Воля се въздържали.  -  Ангелинка Николова , \"Воля\" е първият кандидат, подложен на гласуване. Тя получи - 59 гласа \"за\", против 26, въздържали се 108. Николова не е избрана.  Разискванията бяха закрити и предстои гласуване Според него приемането на стратегията за съдебна реформа през 2015 година е дало тласък на работа на всички министри на правосъдието. \"Не винаги трябва да намираме конфронтационната нотка, а да търсим допирните точки. Можем да издигнем авторитета на народните представители, но и на съдебната система, защото и тя се нужда от подкрепа. Убеден съм, че всички избрани днес ще носят отговорност, но и ще отговорят очакванията на обществото и магистратите, които винаги са ги подкрепяли\", заяви Цветанов. Председателят на групата на ГЕРБ Цветан Цветанов заяви, че днешният ден се очаква от цялото българско общество. Според него изслушването е било прозрачно и това било доказателство, че и изборът ще е прозрачен. . Марешки представя две кандидатури, които погазват правилника на парламента. При кандидата на ДПС Пламена Апостолова не е даден отговор на съмнения за разминаване в имотната декларация. Другата номинация е тази на Обединени патриоти за Йордан Стоев - прокурорът, отказал да разследва Пеевски. Първоначално той беше издигнат за съдийската колегия, но впоследствие Волен Сидеров, който е подписал номинацията внесе искане за нанасяне на технически корекции. Според Марешки номинацията му е в разрез с правилата на парламента.  \"Виден общественик ми каза около 17 ч. в деня на парламентарния вот, че ще минем прага\", сподели Марешки. И според него минималния брой кандидати показва предварителна договорка. Към изказването на Зарков нямаше реплики, но изказването му беше посрещнато с ръкопляскания от групата на левицата.Веселин Марешки взе думата и прочита изискванията в закона за членове на съдебния съвет. \"Сега е моментът да изясним, ако някой не заслужава да бъде член на съвета\", каза още председателят на \"Воля\". Според него не е без значение медийния образ на някои от кандидатите. \"Не са проведени необходимите разисквания в комисията. Членовете на правната комисия просто присъстваха на заседанието, което беше излишно, предвид предопределеността на избора\", каза Марешки.  \"Диагнозата за съдебната система е поставена в концепциите на кандидатите. Решенията са ясни. Те бяха ясни и преди пет години, но не се случиха. И това трябва да кажем на нашите кандидати. Няма значение коя партия ви е издигнала. Вие не дължите нищо на никого\", обърна се Зарков към номинираните. \"Не говорихме за това какво пише в концепциите. Обект на внимание беше кой какво се е разбрал\", продължава още Зарков. \"Тези 18 души идентифицират едни и същи проблеми и дават едни и същи решения. Друга обща линия в техните концепции е темата за независимостта на съдебната система и на отделния магистрат. Поставиха въпроси и ние трябва да ги чуеме как издържат на натиск. Но никой не постави въпроса откъде идва този натиск. А той е политически\", казва още депутатът от БСП.  Крум Зарков от БСП застана на парламентарната трибуна: \"Днес трябва да изберем т.нар парламентарната квота. Трябва да уточним няколко неща, които повдигат въпроси. Те бяха повдигнати от организации и в обществения дебат, който е активен по темата съдебна реформа. Трябва да уточним, че излъчените кандидати не са представители на съответната партия, която ги е издигнала. Всякакво квотно разпределение са нелогични.\" \"Процедурата дотук ще бъде обект на оценка. Може да кажем, че нямаше проблеми в процедурата. Издигнахме прекалено малко кандидати. Това е проблем поне по три признака - създава усещане за наличието на договорки, което се засилва от изискването за квалифицирано мнозинство\", каза още Крум Зарков.  След представянето на номинациите според правилата може да има дебат. Депутатите от различните групи влизат в залата. . Последната номинация за прокурорската колегия е за  Светлана Бошнакова  от ВКП Филип Попов БСП и Йордан Цонев представиха кандидатите на партиите съответно прокурор  Маринела Тотева  от Върховната касационна прокуратура и на ръководителят на Столичното следствие  Пламена Апостолова. ГЕРБ представя номинацията на  Гергана Мутафова , ръководител на Районната прокуратура в Пловдив. Тя беше кандидат и от квотата на магистратите, но малко не й достига да бъде избрана. Обединени патриоти прочитат кандидатурата на прокурор  Йордан Стоев , който отказа да разследва Пеевски, а ГЕРБ предствят -  Калина Чапкънова Започва представянето на кандидатите за прокурорската колегия. Парламентът трябва да излъчи петима души, номинациите са седем. Веселин Марешки, който отново срича докато чете, представя номинацията на  Владислав Томов , прокурор от Районна прокуратура-Варна.  ДПС представя кандидатурата на съдия  Стефан Грозев , който също е сред спорните номинации.  Георги Марков от ГЕРБ представи една от номинациите на партията -  Мирослав Джеров  с думите, че е \"честно момче\". След това беше прочетена кандидатурата на \"Воля\" за  Нели Виодорова  Зарков остава на трибуната, за да прочете номинацията на съдия  Диана Хитова  от ВКС, на съдия  Драгомир Кояджиков  от Специлизирания апелативен съд и на съдия  Марина Михайлова Крум Зарков от БСП представя кандидатът за съдийската колегия -  Даниела Марчева . Тя е съдия в Софийския апелативен съд. По информация на \"Дневник\" от левицата ще подкрепят всички свои шест номинации След подканване от председателя на парламента Димитър Главчев, се появи представител на Обединени патриоти, който да прочете номинацията на Новански, който е един от двамата, издигнати от Волен Сидеров. Липсата на представител на Обединени патриоти наложи да се премине към следващия кандидат -  Вероника Имова , съдия от ВКС, издигната от ГЕРБ. . Данаил Кирилов (ГЕРБ) прочита номинацията на заместник-председателя на Върховния административен съд -  Боян Магдалинчев , който е бил вече член на съвета. По информация на \"Дневник\" спорната му номинация е била повод за разместване на предварителната договорка между партиите. \"Много още може да посочим за професионалните качества на господин Магдалинчев, но спирам дотук\", завърши представянето Кирилов. Първа е кандидатът на \"Воля\" -  Ангелина Николова . Според председателя на партията Веселин Марешки - тя е единственият кандидат, който е напуснал системата доброволно, заради несъгласие с проблемите там. \"Не се страхува да изразява открито позицията и мнението си\", заяви Марешки, който трудно чете номинацията на Николова. Според правилата може да се стигне до балотаж, ако повече от шест души за съдийската или пет за прокурорската са получили необходимия брой гласове. Тогава измежду кандидатите, получили необходимия, но най-малък равен брой гласове, се провежда балотаж и за избран се смята този, който е получил най-много гласове, но не по-малко от две трети от общия брой депутати.  Докладът на правната комисия представлява преразказ на изслушването от 7 септември. Тогава имаше много малко въпроси към кандидатите. Съдебният съвет се състои от 25 члена - трима от тях - главният прокурор и председателите на върховните съдилища са членове по право. 11 се избират от магистратите на общи събрания на съдиите, прокурорите и следователите. Това вече се случи в началото на лятото. Останалите 11 се избират от парламента.  формулата 4:3:2:2 (ГЕРБ, БСП, ДПС, Обединени патриоти). Една от версиите за това, че изборът отпадна от програмата на парламента миналата седмица беше, че от левицата са поискали още едно място, както и че има възражения към един от кандидатите на ГЕРБ - Боян Магдалинчев. Кои са кандидатите: От ГЕРБ номинираха петима души - двама върховни съдии - заместник-председателя на Върховния административен съд  Боян Магдалинчев  и съдията от Върховния касационен съд  Вероника Имова , двама прокурори - ръководителят на Районната прокуратура в Пловдив  Гергана Мутафова  и ръководителя на Окръжната прокуратура в Бургас  Калина Чапкънова  и един адвокат -  Мирослав Джеров . От БСП издигнаха четирима съдии и двама прокурори за новия състав на кадровия орган на Темида. Съдиите са:  Драгомир Кояджиков , Апелативен специализиран съд,  Диана Хитова  от ВКС,  Марина Михайлова  от ВАС, съдия  Даниела Марчева  от Софийския апелативен съд. Прокурорите са -  Маринела Тотева  от Върховната административна прокуратура,  Светлана Бошнакова  от Върховната касационна прокуратура. Двама бяха кандидатите на  ДПС  - заместник- председателят на апелативния съд в София  Стефан Гроздев  и ръководител на Столичната следствена служба  Пламена Апостолова. Зам.-шефът на Софийската апелативна прокуратура  Йордан Стоев  и адвокат  Боян Новански  са предложени за членове на Висшия съдебен съвет  от лидера на \"Атака\" Волен Сидеров , който сега е съпредседател на Обединените патриоти. \"Воля\" също издигнаха номинации -  Ангелинка Николова , адвокат от Търговище и  Владислав Томов , прокурор от Районна прокуратура-Варна. Независимият депутат Ангел Исаев пък издигна кандидатурата на  Нели Виодорова  - адвокат от София . Тримата кандидати  бяха единствените, които се отзоваха на поканата на Българския институт за правни инициатива да бъдат изслушани в публучна дискусия, малко след номинирането им. Председателят на правната комисия в парламента Данаил Кирилов прочита доклада на комисията.  Парламентът гласува кандидатите да присъстват в залата, докато тече гласуването. След като вотът стана известен, председателят на парламента Димитър Главчев обяви: \"Пуснете лицата в залата\". Според правилата към кандидате няма да има възможност да бъдат задавани въпроси.", "date": "2017.09.20", "title": "Парламентът избра 11 души за новия съдебен съвет (хронология)"}
{"url": "http://www.dnevnik.bg/sport/2017/09/20/3045064_fifa_izhvurli_prezidenta_na_karibskiia_futbolen_sujuz/", "text": "Международната футболна федерация (ФИФА) изхвърли за шест години президента на Карибския футболен съюз (CFU) Гордън Дерик. Той не може да изпълнява функции във футбола заради няколко нарушения на етичния кодекс на  ФИФА . Твърди се, че санкцията, наложена на Дерик, е заради \"предполагаеми конфликти на интереси, предлагане и приемане на подаръци и други облаги, лошо управление на средства и злоупотреба със служебна позиция и нелоялност\". На президента на CFU му е наложена и глоба от 30 хиляди швейцарски франка (31 170 долара). Решението е взето от Арбитражната камара на етичната комисия на ФИФА с искане наказанието да бъде не по-малко от четири години. Разследването се води от няколко години, а Дерик, който е и представител на Футболната федерация на Антигуа и Барбуда, е един от десетте заподозрени в получаване на подкуп. Според ФИФА през 2011 г. той е получил 40 хиляди долара в брой от члена на Изпълнителния комитет на Катарската федерация  Мохамед бин Хаман , за да го подкрепи в изборите за президент на Международната футболна федерация.", "date": "2017.09.20", "title": "ФИФА изхвърли президента на Карибския футболен съюз за шест години"}
{"url": "http://www.dnevnik.bg/sviat/2017/09/20/3045075_poiaviava_se_nov_migracionen_marshrut_prez_rumuniia_i/", "text": "На Балканите се появяват нови миграционни маршрути, заяви австрийският министър на отбраната Ханс-Петер Доскоцил в интервю за германския в. \"Велт\". \"По наши данни в последно време на Балканите започнаха да се появяват нови маршрути\", каза той, отбелязвайки, че това е станало, след като Унгария и Македония \"значително засилиха мерките по охраната на външните граници на ЕС\". \"Много бежанци се опитват да стигнат до Северна Европа през Словакия, като избират пътя през  Румъния  или България\", отбеляза министърът, цитиран от БТА.  Доскоцил смята за необходимо да се създадат в африкански страни като Мали или Нигер центрове, в които ще бъдат разглеждани молбите за предоставяне на убежище в европейските страни. Подобни центрове биха могли да бъдат охранявани от военни от страните - членки на ЕС, съгласувано с ООН. \"Европейските гранични власти Фронтекс не могат да пазят външните граници (на ЕС) толкова сигурно, колкото би било необходимо\", добави той  в интервюто . Министърът припомни, че тази година в Австрия вече са пристигнали близо 20 хиляди нови мигранти, 12 хиляди от които са подали молби за убежище. По данни на австрийските власти около 8000 души, кандидатстващи за убежище в Австрия тази година, са пристигнали през Балканите, отбеляза Доскоцил. По думите му полицията и военните вече са започнали да засилват охраната по границата със Словакия, включително със скрити контролни пунктове. \"Досега не се беше случвало в Австрия войници да помагат във вътрешността на страната с класическа полицейска работа. Но това е необходимо.\"", "date": "2017.09.20", "title": "Появява се нов миграционен маршрут през Румъния и България, каза австрийски министър"}
{"url": "http://www.dnevnik.bg/sviat/2017/09/20/3045086_egipetskiiat_prezident_prizova_palestincite_za/", "text": "Египетският президент Абдел Фатах ас Сиси призова палестинците да преодолеят разногласията си и да бъдат готови да съществуват мирно с Израел, съобщиха \"Ройтерс\" и \"Франс прес\", цитирани от БТА.  \"Искам да кажа на палестинския народ, че е изключително важно да се обединят (...) да преодолеят различията си, да не пропускат възможността и да бъдат готови да приемат съвместно съществуване с другите, с израелците, в мир и сигурност\", заяви египетският президент от трибуната на Общото събрание на ООН. По думите на египетския президент \"една независима палестинска държава\" със столица Източен Ерусалим \"е необходимото предварително условие, за да може целият регион да влезе в нова фаза на стабилност и развитие\". Обръщайки се към израелците, Сиси каза, че Египет има чудесен опит от мира с тях в продължение на над 40 години. \"Ние можем да повторим този опит още веднъж - мирът и сигурността на израелските граждани заедно с мира и сигурността на палестинските граждани\", заяви египетският президент в речта си на общополитическите дебати на 72-ата сесия на Общото събрание на ООН. В словото си по-рано вчера израелският премиер Бенямин Нетаняху увери, че Израел е ангажиран да постигне мир с всички арабски страни и с палестинците, но не каза как точно ще стане това, отбелязва АФП.  В края на миналата седмица организацията \"Хамас\", която окупира Газа, обяви, че е готова да предаде ивицата на правителство на единството, за чието създаване да работи с движението \"Фатах\" на Махмуд Абас. Тя призова Абас да свали санкциите, наложени на анклава. Сиси и Нетаняху се срещнаха за първи път във вторник, а египетският държавен глава направи отделно посещение на Абас, който също беше в Ню Йорк за Общото събрание. През последните седмици Кайро е домакин на срещи на делегации както на \"Фатах\", така и  на \"Хамас\"  с египетски представители в търсене на съгласие между двете организации.", "date": "2017.09.20", "title": "Египетският президент призова палестинците за обединение и мир с Израел"}
{"url": "http://www.dnevnik.bg/bulgaria/2017/09/20/3045081_prezidentut_radev_e_vpechatlen_ot_slovoto_na_trump/", "text": "Президентът Румен Радев е впечатлен от отправеното от Доналд Тръмп послание, че ООН ще бъде силна организация, ако в нея членуват силни и суверенни, независими държави. \"Това е послание, което подчертава необходимостта да отстояваш интересите на своята собствена страна и народ, независимо в какви организации и съюзи участваш, и от него може да се поучим\", подчерта Румен Радев пред журналисти, цитиран от пресслужбата си. \"Не знам дали се чува в България, че за да бъдеш фактор в дипломацията и за да се чува твоят глас, трябва да имаш съответната военна мощ. Те не могат да съществуват разделени. Президентът Тръмп го обяви много ясно и тази година САЩ имат най-големия военен бюджет и най-силната армия. Нека да видим защо той мисли така и как ние мислим у нас\", добави още Радев. По покана на президента на Френската република Еманюел Макрон българският държавен глава участва в учредяването на Глобален пакт по околната среда. В отговор на журналистически въпрос по повод откриването на Общия дебат на Общото събрание на ООН Радев подчерта, че едно от най-важните послания е било признаването от всички държави членки на глобалната роля на ООН за справяне с военните кризи, миграцията, борбата с бедността и климатичните изменения. България очаква приетият Закон за образованието в Украйна да не засегне по никакъв начин правата и възможностите на сънародниците ни в страната да изучават своя роден език. За това призовал Радев на среща в Ню Йорк със своя украински колега президента Петро Порошенко. \"Разбрахме се, че няма да има никакви ограничения за изучаване на български език в училищата и като количество, и като качество на часовете\", коментира българският държавен глава пред журналисти след края на срещата. Президентът Петро Порошенко е поел ангажимент да реагира незабавно, ако българският държавен глава получи оплакване от страна на сънародниците ни в Украйна след осъществените законови промени. В скоро време в България ще пристигне министърът на образованието на Украйна и на място ще бъдат уточнени всички въпроси, свързани с предприетата образователна реформа и как по-добре да бъдат защитени правата на местната българска общност и възможностите й да изучава своя роден език, посочва след срещата Радев. По време на срещата българският държавен глава е получил уверение от своя украински колега и че в процеса на децентрализация на Украйна няма да бъдат предприемани действия за административно разделяне на историческия Болградски район, в който живеят много сънародници. Обсъдена е била и възможността за отпадане на засиления контрол за бизнес дейност, осъществявана от български компании, предвиден по силата на Постановление №449 на украинското правителство, поради различните данъчни ставки в двете държави. Президентът Румен Радев е потвърдил категоричната подкрепа на България за европейската перспектива на Украйна и е изразил готовност за споделяне на българския опит в този процес.", "date": "2017.09.20", "title": "Президентът Радев е впечатлен от словото на Тръмп пред ООН"}
{"url": "http://www.dnevnik.bg/zelen/2017/09/20/3044967_nudisti_i_kumpingari_izlizat_na_protest_za_plaj_delfin/", "text": "Протест за спасяването на плаж \"Делфин\" организират нудисти и къмпингари пред Министерството на туризма днес в 17.30 часа. Това е един от последните диви плажове по Южното Черноморие, който е и най-старият нудистки плаж. Основното искане на протестиращите е да бъде прекратен договорът с новия наемател на плажа заради нарушения на договора и заради  закононарушения, които той извърши, докато подготвяше плажа за летния сезон . Гражданите са внесли папка с цитирани нарушения по договора и мотивирано искане за прекратяването му. Сред примерите са ограничаване на свободния достъп до плажа, липса на медицински пункт и спасители,  тормоз  на плажуващите и  случаи на физическа саморазправа.  От своя страна министър Ангелкова е изтъкнала, че няма правно основание за прекратяване на договора. Това лято наемателят - фирма \"Тива интернешанъл\", създава системно проблеми на плажуващите, като ги снима с видеокамери, а няколко туристи бяха глобени за това, че се разхождат голи. Забраната на достъп по цялата плажна ивица противоречи на законите. В същото време проверка на \"Дневник\" установи, че  няма забрана , скрепена със санкция, и няма изричен ред, който да забранява нудизма в България. Обособените места като \"нудистки\" на някои плажове по Черноморието изцяло са неписано правило Протестът е обявен във фейсбук за сряда, 20 септември, в 17.30 часа. \"Каним всички съпричастни към проблемите на плаж \"Делфин\" да потвърдим желанието ни да бъдат спрени закононарушенията на наемателя фирма \"Тива интернешанъл\" да бъде спряно ограничаването на гражданските ни права и свободи и да бъдат спрени своеволията и безхаберието на Министерството на туризма. Да потвърдим настояванията ни да бъде прекратен договорът за наем и \"Делфин\" да бъде обявен за плаж за природосъобразен туризъм\", пишат организаторите. Те призовават участниците да си носят писма в прозрачни бутилки с текст \"Върнете плаж \"Делфин\" на хората!\" и \"Плаж \"Делфин\" - плаж за природосъобразен туризъм!\", които да оставят пред Министерството на туризма. \"Удовлетворяването на исканията ни е единственият начин да се спре потъпкването на гражданските ни права и да се предотврати доунищожаването на природата в този близък до сърцата ни малък плаж в парк Странджа.\" Протестиращите за плажа \"Делфин\" ще се присъединят към другия протест на природозащитници от 18.30 ч. пред парламента.", "date": "2017.09.20", "title": "Нудисти и къмпингари излизат на протест за плаж \"Делфин\""}
{"url": "http://www.dnevnik.bg/sviat/2017/09/20/3045097_rusiia_i_sasht_triabva_da_opraviat_otnosheniiata_si/", "text": "Москва е заинтересувана от нормализирането на отношенията с Вашингтон, заяви вчера руският външен министър Сергей Лавров след среща с американския си колега Рекс Тилърсън, предаде ТАСС. \"Ясно е, че ние трябва да оправим тези отношения. Не ние започнахме спиралата от не много позитивни взаимни действия и ние сме заинтересувани да се върнем към нормалното състояние на двустранните връзки\", каза Лавров пред журналисти в Ню Йорк. Двамата министри участват в сесията на Общото събрание на ООН. Руският външен министър заяви, че основна тема на  разговора  му с Тилърсън е била  Сирия . Той отбеляза, че американски и руски военни съгласуват планове за превземането на градовете Ракка и  Дейр аз Зор , така че да не пострадат общите цели на борбата с тероризма. По думите на Лавров Тилърсън признал, че \"Джабхат ан Нусра\" е терористична организация и трябва да бъде унищожена. \"Днес ние напомнихме на нашите американски колеги, че и \"Джебхат ан Нусра\", или както там сега я наричат, представлява терористична организация и подлежи на унищожаване. Рекс Тилърсън призна, че това е така\", заяви Лавров. \"Да се надяваме, че това признание ще се прояви в действия на място\", добави той.  В края на юли \"Джебхат ан Нусра\" заяви, че е скъсала връзките с \"Ал Каида\" и промени името си на \"Джабхат Фатах аш Шам\".  В интервю за телевизия \"Фокс нюз\" Тилърсън заяви, че САЩ и Русия работят за намиране на сфери на  взаимодействие  в Сирия, предаде ТАСС. Двете страни концентрират също усилията си за разгрома на \"Ислямска държава\" в Сирия и стабилизиране на обстановката там, добави американският държавен секретар. /БТА", "date": "2017.09.20", "title": "Русия и САЩ трябва да оправят отношенията си, каза Лавров"}
{"url": "http://www.dnevnik.bg/bulgaria/2017/09/20/3045108_cenata_na_iztrebitelite_shte_e_15_mlrd_lv_obiavi/", "text": "Цената на изтребителите определено не е 3 млрд. лв. и никога няма да бъде. Става въпрос за около 1.5 млрд., като сумата също е сериозна. Това заяви пред Би Ти Ви главният секретар на президента Румен Радев Димитър Стоянов. Той е ръководил проекта за покупката на самолетите, преди да се присъедини към екипа на държавния глава. По думите му само първият транш по сделката ще е за около 1.5 млрд. лв., като в него е заложено купуването на 8-9 изтребителя. Вторият транш ще е значително по-малък и няма да включва в себе си нужното наземно оборудване, което ще е доставено с първия транш. Няма да влиза и обучението. Стоянов допълни, че твърдението на премиера Бойко Борисов, че вече е избран изтребител, който обаче ще пристигне без оборудване, не отговаря на истината. Той дори пожела да се хване на бас с министър-председателя, че какъвто и да е изборът на самолет, той ще има необходимото оборудване. Главният секретар на Румен Радев каза още, че парламентарната комисия, която проверява процедурата по сделката, е изслушала само министри и зам.-министри, но не и експертите. \"Комисията не търсеше отговори на въпросите, които задаваше. Не пита експертите, които работят от самото начало по проекта, а пита политическото тяло\", заяви Димитър Стоянов.", "date": "2017.09.20", "title": "Цената на изтребителите ще е 1.5 млрд. лв., обяви главният секретар на президента"}
{"url": "http://www.dnevnik.bg/biznes/2017/09/20/3045125_bivsh_shef_na_nap_i_deputat_ot_gerb_sa_veroiatnite/", "text": "Бившият изпълнителен директор на НАП Бойко Атанасов и депутатът от ГЕРБ Диана Йорданова ще бъдат номинирани за заместник-председатели на КФН, научи  \"Капитал\"  от три различни източника, информира изданието в днешния си брой. Според информацията Атанасов ще бъде предложен за ръководител на дирекция \"Надзор на инвестиционната дейност\", а Йорданова - за осигурителния надзор. И двамата са политически кандидатури, а не експертни фигури: първият е свързван с ДПС, а сега е номиниран от Патриотичния фронт, а Йорданова е депутат от ГЕРБ и бивш бургаски общински съветник. И двамата нямат опит в секторите, които ще контролират, се казва в публикацията. Председателят на КФН Карина Караиванова беше предложила двама експерти, но без да съгласува кандидатурите с управляващото мнозинство и те бяха бламирани в парламента. Повторната процедура е открита тази седмица, като Караиванова коментира в интервю за \"Инвестор\", че си е взела поука от неуспеха през юли. Йорданова е кадър на ГЕРБ от Бургас, където е била общински съветник. Преди това се е занимавала със счетоводство през собствена счетоводна къща. В парламента тя е заместник-председател в Комисията по бюджет и финанси и е смятана за доверено лице на депутатката Менда Стоянова. Атанасов е бивш изпълнителен директор на НАП и настоящ зам.-министър на финансите. Той оглави агенцията при управлението на Орешарски и остана на поста при втория кабинет на Борисов. Според източници от ГЕРБ - след договорка с Делян Пеевски, пише \"Капитал\". Назначението му за зам.-министър на финансите и сегашната му кандидатура идват от коалицията \"Обединени патриоти\".", "date": "2017.09.20", "title": "Бивш шеф на НАП и депутат от ГЕРБ са вероятните зам.-председатели на финансовия надзор"}
{"url": "http://www.dnevnik.bg/sviat/2017/09/20/3045127_merkel_ne_bi_mogla_da_sustavi_koaliciia_samo_s/", "text": "Нови допитвания в Германия показват, че блокът на германския канцлер Ангела Меркел не би могъл да състави коалиционно правителство  единствено с либералите , на които някои християндемократи гледат като естествен коалиционен партньор. Данните сочат, че канцлерът ще трябва да търси трети съюзник или да продължи т.нар. голяма коалиция със социалдемократите. Според проучване на социологическата агенция  , публикувано вчера, блокът на Меркел Християндемократически съюз/Християнсоциален съюз ще спечели 36 процента на изборите в неделя, предадоха \"Ройтерс\" и БТА. Германската социалдемократическа партия (ГСДП) ще получи 23 процента. Партия  \"Левите\"  ще е на трето място с 10 процента. На четвърто място ще са антиимигрантската партия  \"Алтернатива за Германия\"  и либералната Свободна демократическа партия с по 9 процента.  \"Зелените\"  ще получат 8 процента.  Според проучването, ако избирателите имаха възможност да избират пряко канцлера, 48 процента от тях щяха да гласуват за Меркел, а 22 процента - за социалдемократа Мартин Шулц. 30 процента не предпочитат нито един от двамата. Данни на агенция  , подготвени за \"Франкфуртер алгемайне цайтунг\", дават на Меркел и съюзниците ѝ от ХСС 36.5 процента от вота, докато на ГСДП - 22 на сто. Според това проучване социалдемократите на  Мартин Шулц  ще вземат около 11% от гласовете (един от най-добрите им резултати в изследванията), което обаче също не би било достатъчно за мнозинство. \"Аленсбах\" посочва, че 23% от респондентите биха предпочели коалиция на Меркел с либералите, докато 14 на сто биха желали да се продължи сегашната \"голяма коалиция\". Около десет процента предпочитат социалдемократите да формират следващото правителство с \"Левите\" и \"Зелените\". Допитване на агенция   също отрежда 36 процента на блока на Меркел, предаде ТАСС. Това би му отредило 255 места в 631-членния Бундестаг. Социалдемократите ще получат 25 процента, т.е. 176 мандата в долната камара на германския парламент. Според допитването трета ще остане \"Алтернатива за Германия\" с 12% (85 места). Левите ще имат 10 процента (74 места), а Свободната демократическа партия и \"Зелените\" - по 6 процента (44 места). /БТА", "date": "2017.09.20", "title": "Меркел не би могла да състави коалиция само с либералите, сочат проучвания"}
{"url": "http://www.dnevnik.bg/biznes/2017/09/20/3045139_danuchnite_ne_nameriha_v_kasite_na_firmite_parite/", "text": "Случаите на липсващи пари в касите на фирми, които според счетоводните данни би трябвало да са налични, стават все повече в хода на започналите преди 2 седмици 550 проверки на Национална агенция за приходите (НАП). Данните от счетоводните баланси на хиляди юридически лица сочат, че имат голяма сума пари в брой. Инспекторите на НАП проверяват дали търговските дружества и нестопанските организации са извършили скрито разпределение на печалба. Според данните, които сами са подали в НАП, 1289 от фирмите имат в касите си по над 1 млн. лв. в брой. Над 10 000 са дружествата с налични пари в брой над 100 000 лв. До края на септември фирмите, които са извършили скрито разпределение на печалба, имат възможност законно да подадат коригиращи декларации за 2016 г., съветват данъчните и предупреждават, че в началото на октомври компаниите нарушители ще бъдат подложени на нови проверки и ревизии. Проверките на НАП потвърждават, че в масовия случай става въпрос за чисто счетоводно изписване на средства от касата в полза на съдружници за разходи, които не са свързани с дейността на дружеството – например скъпи командировки до екзотични държави, ползване на чужди активи за лични нужди на акционерите и други подобни. Подозренията на данъчните се засилват и от факта, че в момента съществува забрана за разплащания в брой над 10 000 лв. Ако при проверките бъдат открити данъчни и осигурителни нарушения, ще започнат ревизии, за да бъдат установени неплатените данъци и осигурителни вноски за последните пет години.", "date": "2017.09.20", "title": "Данъчните не намериха в касите на фирмите парите, които би трябвало да са там"}
{"url": "http://www.dnevnik.bg/sport/2017/09/20/3045189_psj_postavi_ultimatum_na_unai_emeri_za_polufinal_v/", "text": "Треньорът на ПСЖ Унай Емери е поставен под сериозно напрежение във втория си сезон начело на тима. Специалистът, който не успя да направи парижкия тим шампион през миналата година, сега има ултиматум от ръководството, твърди \"Екип\". Според авторитетното френско издание Емери трябва да върне ПСЖ начело във Франция и да класира отбора минимум за полуфинал в Шампионската лига. Президентът на клуба Насер Ал Келаифи има завишени очаквания към отбора за новия сезон. Ако Емери не изпълни целите, то той ще бъде освободен. Баскът няма оправдания, след като през лятото ПСЖ привлече Неймар от \"Барселона\" с  рекорден трансфер за 222 млн. евро . В тима дойде и  Килиан Мбапе  от \"Монако\", който ще играе под наем. До този момент ПСЖ никога не е стигал до полуфиналите на Шампионската лига. През миналия сезон парижани отпаднаха на осминафиналите с общ резултат 5:6 от \"Барселона\". Те победиха с 4:0 у дома, но след това шокиращо бяха елиминирани. Най-доброто представяне на ПСЖ в турнира е четвъртфинал. От началото на сезона тимът има шест победи от шест мача в Лига 1 и се представя много убедително. Междувременно радио \"Монте Карло\" съобщи, че босът Ал Келаифи лично ще се заеме с разрешаване на проблема между  Неймар и Единсон Кавани . Между двамата се появи сериозно напрежение заради това кой да изпълнява дузпите. Според изданието президентът на ПСЖ ще се срещне и с двамата и ще им оповести решението си. Твърди се, че дузпите ще изпълнява Кавани, а когато той не е на терена, това ще прави Неймар.", "date": "2017.09.20", "title": "ПСЖ постави ултиматум на Унай Емери за полуфинал в Шампионската лига"}
{"url": "http://www.dnevnik.bg/sviat/2017/09/20/3045178_britanskata_policiia_arestuva_oshte_edin_muj_zaradi/", "text": "Британската полиция съобщи, че е арестувала трети човек заради нападението в метрото в Лондон от миналата седмица, при което  бяха ранени 30 души , предаде \"Ройтерс\". Мъжът на 25 години е задържан в Нюпорт, Уелс. \"Разследването продължава да се развива бързо,\" каза шефът на контратерористичното командване към полицията в Лондон Дийн Хейдън.  В последните дни двама други бяха задържани заради атаката. \"Обиските продължават на четири адреса. Детективите работят да установят фактите зад атаката\", каза още той. До момента полицията не е разкрила подробности за самоличността на организаторите. Другите арестувани до момента са  18-годишен мъж от Дувър , Югоизточна Англия, и  21-годишен от западен Лондон . Според Би Би Си първият от тях е бил насочен към програма за борба с екстремизма, но източниците на британския обществен оператор не съобщават кога или от кого. В петък сутринта  самоделна бомба избухна  в метрото близо до станция \"Парсънс грийн\" и един от вагоните беше обхванат от пламъци.", "date": "2017.09.20", "title": "Британската полиция арестува още един мъж заради атентата в метрото в Лондон"}
{"url": "http://www.dnevnik.bg/razvlechenie/2017/09/20/3045131_koi_sa_nai-zaraznite_zvezdi_v_internet/", "text": "Попизпълнителите Аврил Лавин и Бруно Марс оглавиха класацията за \"най-заразни\" знаменитости в интернет на фирмата за антивирусен софтуер \"Макафий\", предаде \"Ройтерс\". Това означава, че търсенето на информация за тях онлайн носи най-висок риск от сблъсък със зловреден софтуер - 22% в случая с Лавин. В топ пет са още певците Карли Рай Йепсен, бившият член на момчешката група One Direction Зейн Малик и Селин Дион. Пускането на имената им в търсачките често връща подозрителни линкове и страници, които заразяват компютрите с вируси. Най-опасна според проучването е фразата \"Avril Lavigne free mp3\".", "date": "2017.09.20", "title": "Кои са \"най-заразните\" звезди в интернет"}
{"url": "http://www.dnevnik.bg/bigpicture/2017/09/20/3045165_goliamoto_panamerikansko_prikljuchenie_v_beliz_i/", "text": "След Аляска, Канада, САЩ и Мексико панамериканската група стигна до Белиз и Гватемала. Четиримата българи пътуват вече повече от месец и 23 дни и са изминали около 24 хил. км. Групата продължава към Ушуая, Аржентина. Снимките са направени с подкрепата на \"Никон България\".", "date": "2017.09.20", "title": "Голямото панамериканско приключение в Белиз и Гватемала"}
{"url": "http://www.dnevnik.bg/evropa/zemedelie/2017/09/20/3045223_fermerite_poluchiha_188_mln_lv_za_unishtojeni_ot/", "text": "Държавен фонд \"Земеделие\" е изплатил 1.88 млн. лв на земеделските производители като държавна помощ за компенсиране на загуби от природни бедствия през 2016 г. Това съобщиха от институцията в сряда. Средствата са разпределени между 203 стопанства, които са декларирали общо над 52 хил. дка унищожени площи. Помощта, която се финансиране от националния бюджет, е предназначена за фермери, чиито площи със земеделски кулути са пропаднали на 100% в следствие на неблагоприятни климатични условия. Компенсират се до 80% от действителните разходи за отглеждане на растения при щети като измръзване, осланяване, наводнение, градушки и др., когато става дума за отглеждане на царевица, грах, бобови култури, картофи, различни плодове и зеленчуци. Ставката при зърнените, фуражни култури и слънчогледа е 50% от разходите, а за зимната рапица- 30%, става ясно от информацията. Когато щетите са в следствие на суша, помощта е по-ниска- 40% от разходите за царевица и лешници и до 25%- за пшеница и слънчоглед. През тази година различни земеделски производители също пострадаха от бедствия като още през юли земеделският министър Румен Порожанов обяви, че екипът на ведомството ще направи всичко възможно изплащането на компенсациите да започне още в края на годината. През лятото на различни места в Северна България имаше сериозни поражения от локални градушки като към края на юли пропадналите площи бяха над 150 хил. дка, което означава, че при одобряването на всички заявления за обезщетение, подадени от земеделците, изплатената сума трябва да бъде по-висока от тази за 2016 г.", "date": "2017.09.20", "title": "Фермерите получиха 1.88 млн. лв за унищожени от бедствия посеви през 2016 г."}
{"url": "http://www.dnevnik.bg/sviat/2017/09/20/3045207_ispanskata_policiia_arestuva_katalunski_ministur/", "text": "Испанската полиция арестува младшия икономически министър Жозеп Мария Жове в сряда сутринта като част от акция срещу представители на регионалното правителство, съобщават испанските медии. Каталунският кабинет междувременно се събира спешно заради обиските, а жители на Барселона се събраха пред институцията на министъра, за да протестират след призива на шефа на каталунския парламент за \"мирна съпротива\". Служители на реда са влезли в каталунските министерства на икономиката, вътрешните работи, външните работи, социалните въпроси, телекомуникациите и финансите. Според \"Ел паис\" арестуваните са общо 14, а каталунското издание \"Вангуардия\" и вестник \"А Бе Се\" говорят за 12 задържани в няколко институции, включително във  външното министерство . Акцията е в отговор на референдума, насрочен за 1 октомври, на който каталунците ще бъдат питани дали автономната им област да се отдели от Испания, а единият от предметите на разследването е злоупотреба с държавни средства, твърдят източници на \"А Бе Се\". Ден по-рано испанските власти конфискуваха близо 45 000 плика, които каталунското правителство смяташе да използва, за да извести за референдума. По-рано пред главния прокурор на страната се явиха част от 700 кметове, които   от Мадрид заради подкрепата си за допитването. \n     Жозеп Мария Жове е \"дясната ръка\" на каталунския вицепрезидент Ориол Джункерас, формално заема и поста генерален секретар на институцията му. Партията на Джункерас е коалиционен партньор в регионалното правителство на  . Самият Джункерас определи случващото се като \"атака срещу каталунските институции\". \"Няма да го позволим\", написа той след задържането на служителя си. Миналата седмица испанското правителство обяви, че е готово на  , ако считаният от него за незаконен референдум се проведе. Според едно от скорошните проучвания 41% от каталунците подкрепят независимостта на провинцията, а 49 са против.", "date": "2017.09.20", "title": "Испанската полиция арестува каталунски министър заради референдума"}
{"url": "http://www.dnevnik.bg/bulgaria/2017/09/20/3045094_deputatite_spaziha_predvaritelnata_dogovorka_za_izbor/", "text": "Депутатите спазиха предварителната договорка за избор на членове на съдебния съвет и посочиха 11 свои представители в новия състав на кадровия орган на Темида. Формулата 4:3:2:2 (ГЕРБ, БСП, ДПС, \"Обединени патриоти\") беше постигната и почти всички номинирани бяха избрани с повече от 190 гласа. За да има избран кандидат, трябваше да бъде постигнато мнозинство от над 160 гласа. Почти всички номинирани бяха подкрепени от ГЕРБ, ДПС, БСП, \"Обединени патриоти\". Към кандидатите, част от които бяха в залата, нямаше възможност да се задават въпроси. Народните представители не дебатираха по номинациите, въпреки че правилата го позволяваха. Изказвания направиха единствено Крум Зарков от БСП, Веселин Марешки от \"Воля\" и Цветан Цветанов от ГЕРБ. По време на самото гласуване в залата се виждаше, че и ГЕРБ, и БСП дават знаци към депутатите от групите си кого да подкрепят. Как протече гласуването проследете  тук . БСП: Трябваше да има повече кандидати Крум Зарков от БСП се обърна към кандидатите и заяви, че това, че са избрани от парламента не означава, че те са длъжни към партията, която е застанала зад тях. Според него е трябвало да има повече кандидати, за да няма усещане за договореност. \"Няма никакво значение коя партия ви е издигнала. Не дължите на никого нищо, освен на себе си, ако бъдете избрани. С тази мисъл задачата ви е да стигнете до решенията, които сте изписали. Длъжни сте да установите нова атмосфера на работа във ВСС, която магистратите и гражданите очакват. Да гласуваме отговорно, защото нов ВСС, качествен ВСС, ни е нужен. Дано процедурата приключи с успех\", заяви още Зарков. \"Не говорихме за това какво пише в концепциите. Обект на внимание беше кой какво се е разбрал\", продължи още Зарков. \"Тези 18 души идентифицират едни и същи проблеми и дават едни и същи решения. Друга обща линия в техните концепции е темата за независимостта на съдебната система и на отделния магистрат. Поставиха въпроси и ние трябва да ги чуеме как издържат на натиск. Но никой не постави въпроса откъде идва този натиск. А той е политически\", казва още депутатът от БСП. Воля: Нямаше дебат и прозрачност  Кандидатите за членове на ВСС от парламентарната квота се избират без необходимата прозрачност и дебат, заяви заместник-председателя на парламента и лидер на \"Воля\" Веселин Марешки от трибуната на Народното събрание преди избора на кандидатите. Според Марешки няма съмнение, че ще се изберат послушни магистрати, свързани със задкулисни кръгове. Той , допусна, че информацията, че изборът е предварително договорен, а квотите – разпределени между ГЕРБ, БСП, ДПС и Обединени патриоти, ще бъде потвърдена. Марешки посочи, чедве от кандидатурите изобщо не бива да се допускат до разглеждане в залата, тъй като издигането им противоречи с Правилника за работа на Народното събрание. За председателя на \"Воля\" това е Пламена Апостолова, номинирана от ДПС, която не е дала обяснение за произхода на имуществото си, възлизащо на милиони левове. Като аргумент да не бъде гласувана Марешки посочи и фактът, че има роднинска връзка с председателя на Комисията за предотвратяване на конфликт на интереси. Втората спорна кандидатурата, според \"Воля\", е на Йордан Стоев, номиниран от Обединени патриоти. При депозирането на кандидатурата му е допуснато процедурно нарушение на Правилника на Народното събрание, като е посочено че е кандидат за съдийската колегия, а не за прокурорската. Впоследствие вносителят Волен Сидеров е внесъл искане за нанасяне на технически корекции.  Избраните членове на парламентарната квота на съдебния съвет са: Боян Магдалинчев, заместник-председател на Върховния административен съд (ВАС), номиниран от ГЕРБ; Вероника Имова, съдия от ВКС, номинирана от ГЕРБ; Даниела Марчева, съдия от Софийския апелативен съд, номинирана от БСП; Драгомир Кояджиков, съдия от Апелативния специализиран съд, номиниран от БСП; Стефан Гроздев, заместник-председател на Софийския апелативен съд, номиниран от ДПС; Боян Новански, адвокат, номиниран от Волен Сидеров; Йордан Стоев, прокурор в Апелативната прокуратура - София, номиниран от Волен Сидеров; Гергана Мутафова, районен прокурор на Пловдив, номинирана от ГЕРБ; Калина Чапкънова, окръжен прокурор на Бургас, издигната от ГЕРБ; Пламена Апостолова, ръководител на столичното следствие, номинирана от ДПС; Светлана Бошнакова, прокурор от Върховната касационна прокуратура, номинирана от БСП.", "date": "2017.09.20", "title": "Депутатите спазиха предварителната договорка за избор на членове на съдебния съвет (допълнена в 13:12 ч.)"}
{"url": "http://www.dnevnik.bg/sport/2017/09/20/3045204_brjuksel_moje_da_otpadne_ot_gradovete_-_domakini_na/", "text": "Брюксел рискува да загуби мястото си на един от градовете - домакини на  Евро 2020 , съобщава \"Ройтерс\". Белгийската столица има проблеми със строежа на нов стадион, като в момента се бавят разрешителното и получаването на екологични документи. Според генералния секретар на Белгийската кралска футболна асоциация Кон де Брабандер решението за евентуално изключване на Брюксел ще се вземе от УЕФА. \"Все още вярваме, че ще вземем мачовете на европейското първенство, но в същото време оставаме реалисти - решението по този въпрос не зависи от нас\", каза той. \"Решението ще бъде взето от  УЕФА  и ние трябва да се съобразим, каквото и да е то.\" Де Брабандер каза, че одобрението на разрешението за строеж ще отнеме около 150 дни, а изграждането на стадиона - между 12 и 18 месеца. През септември 2014 г. Изпълнителният комитет на УЕФА реши европейското първенство през 2020 г. да се проведе в 13 държави. Три мача от групите и една четвъртфинална среща ще се проведат в Санкт Петербург (Русия), Рим (Италия), Мюнхен (Германия) и Баку (Азербайджан). Още осем града ще приемат три мача от групите и един осминафинал - Копенхаген (Дания), Букурещ (Румъния), Амстердам (Холандия), Дъблин (Ирландия), Билбао (Испания), Будапеща (Унгария), Брюксел и Глазгоу (Шотландия). Полуфиналите и финалът ще се проведат на стадион \"Уембли\" в Лондон.", "date": "2017.09.20", "title": "Брюксел може да отпадне от градовете - домакини на Евро 2020"}
{"url": "http://www.dnevnik.bg/biznes/2017/09/20/3045222_uizer_puska_poleti_ot_sofiia_do_malaga/", "text": "Унгарският нискобюджетен превозвач \"Уиз ер\" пуска полети от София до Малага. Те ще се изпълняват два пъти седмично - във вторник и събота, от 27 март. Местата по маршрута вече са в продажба и могат да бъдат резервирани на  wizzair.co  или чрез мобилното приложение WIZZ на цени от 29.99 EUR/58.99 лв. за посока, което включва безплатен ръчен багаж с максимални размери до 55x40x23 см, посочват от компанията. Днес компанията обяви и 20% намаление на всички билети по всички дестинации, купени в рамките на деня. Специалната оферта е валидна само за членовете на WIZZ Discount Club.  Превозвачът вече предлага общо 33 маршрута от софийската си база и общо 43 от страната.", "date": "2017.09.20", "title": "\"Уиз ер\" пуска полети от София до Малага"}
{"url": "http://www.dnevnik.bg/photos/2017/09/20/3045257_snimka_na_denia_gerb_glasuva_sus_znaci_novite_chlenove/", "text": "Имената на 18-те кандидати за членове на новия съдебен съвет явно се оказаха прекалено много за запомняне от депутатите от ГЕРБ и се наложи те да получават инструкции в движение кого да подкрепят и кого не.С тази задача е била натоварена депутатът Снежана Дукова, която вдигаше очилата или ръката си, както и правеше други различни знаци с пръстите си при гласуването на номинираните.С подобна задача явно е била ангажирана и заместник-председателят на парламента Цвета Караянчева, която подсказваше на председателя Димитър Главчев как да гласува. На екраните се виждаше как, след като той прочете определена номинация, тя тихо казва \"за\" или \"против\".", "date": "2017.09.20", "title": "Снимка на деня: ГЕРБ гласува със знаци новите членове на съдебния съвет"}
{"url": "http://www.dnevnik.bg/sviat/2017/09/20/3045290_gardiun_mei_moje_da_se_razdeli_s_vunshniia_ministur/", "text": "Британският външен министър Борис Джонсън може да напусне поста си заради възможността премиерът Тереза Мей да предложи Брекзит по \"швейцарски модел\" със специфични правила на достъп до единния пазар, съобщават британските вестници \"Гардиън\" и \"Дейли телеграф\". Представители на \"Даунинг стрийт\" първоначално не коментираха възможността. Впоследствие самият Джонсън отхвърли идеята, че има каквито и да било разделения в кабинета заради начина, по който Обединеното кралство ще напусне Европейския съюз. \"Гардиън\" обаче цитира приятели на Джонсън, според които той \"не би могъл да преживее\" подобна идея. Според тях и други източници поводът ще дойде от речта на Мей във Флоренция, на която тя избра да представи пред европейските лидери визията си за Брекзит този петък, дни преди нов кръг преговори между Лондон и Брюксел. В. \"Телеграф\" съобщи, че не е изключена възможността Джонсън, който беше начело на кампанията за напускане преди референдума на 23 юли, да си тръгне още преди уикенда. Идеята, която според представители на кабинета обмисля Мей, е да подкрепи предложение, застъпвано и от финансовия министър Филип Хамънд, за \"мека\" версия на Брекзит, при която Великобритания постоянно ще си плаща за достъп до единния пазар. Това решение би могло да наподоби членството в Европейската икономическа зона (от която са част Исландия, Норвегия и Лихтенщайн) или в Европейската зона за свободна търговия (обхващаща тези държави и Швейцария). През уикенда Джонсън публикува собствена визия за Брекзит в \"Телеграф\", която непряко критикува позициите на Мей. В кулоарите на Общото събрание на ООН Мей, попитана от \"Скай нюз\" дали все още подкрепя външния си министър, отговори уклончиво, казвайки, че и двамата имат \"натоварени програми\" в рамките на сесията.", "date": "2017.09.20", "title": "\"Гардиън\": Мей може да се раздели с външния министър заради Брекзит"}
{"url": "http://www.dnevnik.bg/bulgaria/2017/09/20/3045316_trubata_na_tunel_vitinia_v_posoka_sofiia_shte_bude/", "text": "Днес бе пуснато движението по тръбата в посока Варна на тунел \"Витиня\" на магистрала \"Хемус\", съобщиха от Министерството на регионалното развитие и благоустройството. Това стана, след като ресорният министър Николай Нанков инспектира обекта и установи много добро качество на изпълнения ремонт. Освен тунела реконструкция претърпя и мостовото съоръжение непосредствено след него. Съоръжението е с нова хидроизолация, отводнителна и дренажна система, вентилационна и електрическа инсталация, видеонаблюдение и пожароизвестяване, светофарна уредба, осветление и система за светлинно водене, включително и непрекъснат захранващ източник на евакуационното осветление. Положени са около 28 хил. кв.м хидроизолация, 5400 т асфалт, 516 т армировъчна стомана и т. н. За вентилацията в съоръжението са монтирани 15 реверсивни вентилатора. Тръбата е с енергоефективно LED осветление, като са монтирани 374 осветителни тела. На 25 септември, веднага след края на трите почивни дни, ще бъде затворена за ремонт тръбата за София и съоръжението преди тунела, уточниха от министерството. Движението на леките коли и на превозните средства до 10 т ще бъде прехвърлено двупосочно в обновената тръба за Варна. Тежкотоварните камиони над 10 т ще продължат да преминават по задължителния обходен маршрут през Ботевград. Целта е ремонтните дейности на \"Витиня\" да завършат до края на ноември и през зимата по магистрала \"Хемус\" да се пътува без ограничения от строителни дейности. Очаква се този срок да бъде изпълнен, тъй като тръбата към София е ремонтирана преди около 10 години и е в много по-добро състояние. Новите ремонтни дейности предвиждат демонтаж на старите осветителни тела и на носещата конструкция, монтаж на нови осветителни тела и конструкцията за тях и захранващи кабели; изграждане на нова електроснабдителна система на осветлението, видеонаблюдение, пожароизвестителна и оповестителна система. Тръбата за София ще бъде и с нова светофарна инсталация, променливи пътни знаци и т. н. \"След ремонта на десните тръби на тунелите \"Ечемишка\" и \"Витиня\" остава да бъдат ремонтирани още шест тръби на четирите тунела по магистралата. Необходим е ремонт и на мостови съоръжения. Поне 220 млн. лв. са необходимите средства. Ако има наличен ресурс, ремонтът може да се направи за две години\", каза още Нанков, Министърът допълни, че процедурата за избор на изпълнител, който да изгради и внедри тол системата, ще приключи през следващия месец, като предстои отваряне на ценовите оферти.", "date": "2017.09.20", "title": "Тръбата на тунел \"Витиня\" в посока София ще бъде затворена за ремонт до края на ноември"}
{"url": "http://www.dnevnik.bg/gradska_sreda/2017/09/20/3045274_kmetut_na_sofiia_otnovo_poiska_asfalt_po_bul_dondukov/", "text": "Пътните платна по булевард \"Княз Александър Дондуков\" в участъка между ул. \"Г. С. Раковски\" и бул. \"Васил Левски\" да бъдат асфалтирани. Такова искане е отправила кметът на София Йорданка Фандъкова към министъра на културата Боил Банов, съобщават от Столичната община. Ремонтът на бул. \"Дондуков\"  започна в началото на юни, като различни участъци от него бяха затваряни поетапно. На 15 септември беше  отворен за движение участъкът между улиците \"Сердика\" и \"Г. С. Раковски. Първоначалните планове на Столичната община бяха  да бъде положена комбинирана настилка от павета по линиите на трамвая и асфалт  по пътните платна. Впоследствие  Министерството на културата даде становище  за изцяло павирана настилка. Кметът на София е изпратила писмо до Боил Банов, с което иска специализираният експертен съвет към Министерството на културата да разгледа отделно участъка от улица. \"Г. С. Раковски\" и бул. \"Васил Левски\" и \"да се съобрази с внесения от Столичната община проект за полагане на асфалтова настилка\" в пътните платна, пишат от общината. Причината за искането на общината е, че в участъка автомобилното движение е интензивно и при изпълнение на асфалтова настилка ще бъдат понижени нивата на шум и запрашаване. Освен това тази част от \"Дондуков\" била \"отдалечена от традиционните исторически туристически маршрути в центъра на София. Според Фандъкова Столичната община е запазила характерните павета за историческата част на центъра на София - между бул. \"Цар Освободител\", Ларгото и ул. \"Г. С. Раковски, каквото било изискването на Националния институт за недвижимо културно наследство и Министерството на културата. Ремонтът на булеварда би трябвало  да приключи в края на октомври .", "date": "2017.09.20", "title": "Кметът на София отново поиска асфалт по бул. \"Дондуков\""}
{"url": "http://www.dnevnik.bg/photos/2017/09/20/3045391_snimka_na_denia_severnoto_siianie_nad_kanada/", "text": "Космонавт от Международната космическа станция направи снимка на Северното сияние над Канада. Кадърът е заснет на 15 септември и е от изключително близко разстояние.", "date": "2017.09.20", "title": "Снимка на деня: Северното сияние над Канада"}
{"url": "http://www.dnevnik.bg/bulgaria/2017/09/20/3045334_postradalite_ot_atentata_v_sarafovo_poiskaha_nad_200/", "text": "Пострадалите от атентата на летище \"Бургас\" в Сарафово през 2012 г. поискаха над 200 млв. лв. обезщетение за претърпени от тях имуществени и неимуществени вреди. Това се разбра на поредното заседание по делото днес в Специализирания наказателен съд, на което отново не бе даден ход по същество. Съдът допусна частично гражданските искове на пострадалите и техните близки. Дали ще уважи исканата от тях стойност ще се реши в хода на процеса. Съдебният състав прие, че един от ищците - дете, което още не е било родено по време на инцидента, макар да е имало увреждания, за които се твърди, че са следствие на травмите на бременната му тогава майка, не следва да се конституира като страна в процеса, защото е било родено след атентата. В момента на инцидента то не е било правен субект, аргументира се съдът. Друг иск, който не беше уважен, е на близки на загиналите, които претендират загуби от приходи в бъдеще - т.е. ако близките им не са загинали, са щели да спечелят исканите като обезщетение пари. Съдът прие, че това в българското право са пропуснати ползи и тяхното претендиране ще затрудни наказателния процес и пострадалите следва да търсят сумата по гражданско дело. Съдебният състав прие днес, че за военното крило на ливанската шиитска групировка \"Хизбула\" няма данни и доказателства, че има връзка с атентата, и то не бе конституирано като граждански ответник,  каквото бе искането на пострадалите . В началото на 2013 г. тогавашният вътрешен министър Цветан Цветанов обяви междинни резултати от разследването, които свързвали терористичния акт с  \"Хизбула\" . Повече четете  тук . Водилата разследването прокурор Калина Чапкънова, която днес бе избрана за новия състав на Висшия съдебен съвет от парламентарната квота, също заяви пред съда, че организацията няма никаква връзка с обвиненията на подсъдимите. Всичко за избора на парламентарната квота на ВСС четете  тук . Чапкънова разбра от медиите, че е избрана за следващия съдебен съвет. Обясни, че не е имала задължение да бъде в парламента при гласуването за кандидатите и затова е предпочела съдебната зала и воденото от нея разследване. Тя отказа да коментира дали според нея изборът от депутатите е бил предопределен, което показаха днес избраните кандидати. Повече за това как депутатите спазиха предварителната договорка за избор на членове на съдебния съвет четете  тук . В късния следобед на 18 юли 2012 г. избухна взрив, скрит в раница, в автобус с израелски туристи. Загинаха шестима души, сред които българският шофьор Мустафа Кьосов. 37 души бяха ранени. Обвинителният акт беше внесен в съда четири години след инцидента - на 15 юли 2016 г., като подсъдими по делото са австралиецът Мелиад Фарах и канадският гражданин Хасан ел Хадж Хасан, които са помагали на загиналия атентатор Мохамед Хасан ел Хюсейни. Въпреки множеството опити на прокуратурата двамата обвиняеми не бяха екстрадирани и в България. Делото срещу тях ще се гледа задочно.", "date": "2017.09.20", "title": "Пострадалите от атентата в Сарафово поискаха над 200 млн. лв. обезщетения, делото пак не тръгна"}
{"url": "http://www.dnevnik.bg/sport/2017/09/20/3045365_voleibolistkite_shte_sa_bez_lekarski_shtab_na/", "text": "Българската федерация по волейбол (БФВ) остави женския национален отбор без лекарски щаб за предстоящото европейско първенство. Шампионатът ще се проведе в Азербайджан и Грузия от 22 септември до 1 октомври, а днес националките отпътуваха за Баку. Отборът няма да разполага нито с доктор, нито с физиотерапевт, нито с масажист. На летището лекарските чанти бяха носени от старши треньора Иван Сеферинов и част от състезателките, а със специализираната апаратура ще работи кондиционният треньор, съобщи Би Ти Ви. \"Ние, женското направление, винаги сме били сирачето на волейбола. Не само е абсурдно, но в момента при нас дори няма специализиран масажист\", каза Сеферинов от летището. Това далеч няма да е първият случай, когато националките ще трябва да ползват лекарските щабове на други отбори.  \"Аз винаги имам желание да играя в националния отбор. Някои обстоятелства в момента са такива, че биха ме принудили да не бъда повече\", каза една от лидерките на отбора - Елица Василева. Отношението на волейболната федерация към женското направление идва на фона на  впечатляващото представяне на националния отбор до 23 години, който спечели медал от световното първенство. Четири от състезателките, завоювали бронз на шампионата в Словения, ще бъдат в състава за европейското - Гергана Димитрова, Жана Тодорова, Мария Данчева и Мирослава Паскова. България е в група с Русия, Турция и Украйна. Първият мач на българските волейболистки е срещу украинките на 23 септември. На следващия ден със същия начален час е двубоят с Турция, а сблъсъкът с Русия е на 25 септември. И трите мача започва в 14.30 ч. българско време. Победителят в групата се класира директно за четвъртфиналите, а вторият и третият ще играят плейофи за място във финалната осмица. Съставът на България Лора Китипова Диана Ненова Елица Василева Добриана Рабаджиева Ева Янева Гергана Димитрова Мирослава Паскова Емилия Николова Христина Русева Нася Димитрова Страшимира Филипова Мария Данчева Мария Филипова Жана Тодорова", "date": "2017.09.20", "title": "Волейболистките ще са без лекарски щаб на европейското първенство"}
{"url": "http://www.dnevnik.bg/razvlechenie/2017/09/20/3045336_v_berlin_otvori_vrati_purviiat_muzei_na_grafitite/", "text": "Първият музей на графитите и уличното изкуство с произведения на над 100 от най-известните артисти - от Банкси и Шепърд Фейри до пионери като Блек льо Рат отвори врати в Берлин, разказва \"Гардиън\". Музеят на съвременното градско изкуство Urban Nation се намира в преустроен жилищен блок в центъра на германската столица, а подът е асфалтиран, за да създава усещането за улица. Целта му е да проследи историята на изкуството от възникването му в Ню Йорк през 70-те години на миналия век до днешния глобален бум. 66-годишният Льо Рат, който популяризира стенсил техниката, рисувайки плъхове по парижките улици през 80-те години, не смята, че музеифицирането отнема от силата на движението, а даже напротив. \"Мисля, че този музей е повратна точка. Нашата цел бе да бъдем признати от институциите. Особено е, защото, от една страна, ние се бунтуваме, създаваме изкуство на места, където е забранено, и рискуваме да попаднем в затвора, но от друга страна, ако говориш с художниците, те всички искат да бъдат в музеи, да ги продават в \"Кристис\", да бъдат част от света на изкуството\", казва той пред \"Гардиън\". Според Льо Рат графитите са най-важната глава в историята на изкуството, защото \"броят на произведенията, които се създават всеки ден по света, е гигантски\". Откриването бе съпътствано от първия проект на новия музей, в който известни имена на уличното изкуство изрисуваха фасади и разположиха скулптури и обекти на уличното изкуство из Берлин. Германската столица е естествено място за новия музей. Там се намира East Side Gallery, един от най-известните паметници на уличното изкуство - еднокилометров остатък от Берлинската стена, изрисуван през 1990 г. от над сто артисти от целия свят. През следващите години десетки художници се възползваха от огромните калкани и запуснати сгради на града, за да създадат някои от най-известните произведения на уличното изкуство. Част от тях днес обаче са заплашени от строителния подем. Първата експозиция в сградата на Urban Nation, която е посветена на историята на графитите, ще стои около 9 месеца.", "date": "2017.09.20", "title": "В Берлин отвори врати първият музей на графитите"}
{"url": "http://www.dnevnik.bg/sviat/2017/09/20/3045404_ungariia_podgotvia_referendum_sreshtu_plana_na_soros/", "text": "Унгарското правителство обяви, че подготвя нов референдум, този път срещу родения в страната американски милиардер  Джордж Сорос , предаде \"Франс прес\", цитирана от БТА. Това ще е третото народно допитване в Унгария от 2015 г. Първото бе за връзките \"между имиграцията и тероризма\", а второто - преди няколко месеца, беше  допитването  \"Да спрем Брюксел\" за ограничаване на влиянието на европейските институции върху страната. Миналата седмица Лайош Коша, високопоставен представител от управляващата партия \"Фидес\", каза, че \"планът Сорос\" включва приемането на милион мигранти годишно и събарянето на оградите по границите на страната. Кабинетът в Будапеща твърди, че 86-годишният милиардер работи усърдно, за да вкарва мигранти в Европа.  Конкретна дата за новия референдум не бе посочена. Говорителят на унгарското правителство Бенце Тужон се ограничи да каже, че кампанията ще започне следващия месец - половин година преди парламентарните избори, които би трябвало да бъдат проведени през април. Миналата седмица представител на управляващата консервативна суверенистка партия \"Фидес\" заяви, че правителството иска да консултира унгарците за \"плана Сорос\". Премиерът Виктор Орбан обяви Сорос за най-големия враг на Унгария и поде от началото на годината редица действия за дискредитиране на магната и многото финансирани от него неправителствени организации, включително чрез  плакати из Будапеща  и други градове. ", "date": "2017.09.20", "title": "Унгария подготвя референдум срещу \"плана на Сорос\""}
{"url": "http://www.dnevnik.bg/politika/2017/09/20/3045437_parlamentut_shte_izbere_nov_direktor_na_bta_do_21/", "text": "Парламентът ще избере нов генерален директор на Българската телеграфна агенция (БТА) до 21 октомври. Това се разбира от процедурните правила, които депутатите одобриха днес. Мандатът на сегашния директор Максим Минчев изтича на 21 декември т.г. Минчев е генерален директор на БТА от 2003 г., но това е първият му мандат по приетия през 2011 г. закон за БТА. През 2012 г. той бе единствен кандидат за поста, предложен от ГЕРБ. Според закона за БТА един човек има право да заема поста два мандата от по 5 години. Според депутати от ГЕРБ Минчев има право на втори мандат. Кандидатурата на парламентарната група засега обаче не била обсъждана. Предложенията за генерален директор на БТА могат да се правят в следващите 7 дни от парламентарни групи и от депутати. Кандидатите трябва да са български граждани, да имат образователна степен \"магистър\" и стаж в областта на масовата информация. Те ще бъдат проверявани за принадлежност към бившата Държавна сигурност. Кандидатите ще бъдат изслушани в комисията по култура и медии. Те ще имат 15 минути, за да представят вижданията си за развитие на БТА.", "date": "2017.09.20", "title": "Парламентът ще избере нов директор на БТА до 21 октомври"}
{"url": "http://www.dnevnik.bg/photos/2017/09/20/3045361_fotogaleriia_slujitelite_na_emko_premestiha_protesta/", "text": "Около 300 служители (по тяхна оценка) на оръжейното предприятие \"Емко\" се събраха малко преди обед на протест пред народното събрание.", "date": "2017.09.20", "title": "Фотогалерия: Служителите на \"Емко\" преместиха протеста си пред парламента"}
{"url": "http://www.dnevnik.bg/bulgaria/2017/09/20/3045500_polskiiat_premier_pohvali_bulgariia_za_opazvaneto_na/", "text": "България се справя много добре със задачата да защитава външната граница на Европейския съюз и заради това заслужава да влезе в Шенген. Това заяви полският премиер Беата Шидло след срещата си с българския си колега Бойко Борисов в Министерския съвет, съобщава \"Фокус\". Тя добави, че икономическите резултати на България са чудесни. По думите ѝ това са постижения, с които всяка страна трябва да се гордее и да дава пример на останалите членки на Европейския съюз. \"България и Полша са страни, които ги свързват много неща. Ние сме приятели и ще се борим това да не се променя. Имаме много общи теми – инфраструктура, социална политика и, разбира се, сигурността\", каза Шидло. От своя страна Борисов заяви, че двете държави изпитват зависимост от въглищата и затова максимално щели да се опитат да продължат живота на топлоелектрическите си централи и миннодобивната промишленост. Той уточни, че страните в ЕС не трябва да се разделят на \"послушни и непослушни, а на дисциплинирани и недисциплинирани\". \"Шидло е свидетел как на Европейския съвет не се поставя въпросът за спазването на приоритетите и колко държави ги спазват. А те са до 3% бюджетен дефицит и до 60% външен дълг. Ако това се спазва, няма да изпаднем във финансова криза. Така че България си е написала домашното и спазва стриктно правилата\", заяви Борисов. \"Имам впечатление, че част от страните в ЕС искат да защитят своите интереси, но и да прикрият проблемите, с които Европа често не се справя, например миграцията. България е пример за страна, която може да покаже как ЕС може да се защити от миграционния натиск. Някои страни, най-вече от старата част на Европейския съюз, се опитват да делят Европа, за да защитят своите интереси\", допълни Шидло. Двамата уточниха, че ще се подкрепят в търсенето на компромисен проект на директивата за командированите работници, който да е приемлив за страните от Централна и Източна Европа. Полша настоява най-вече за компромис за командироването на работниците на транспортните фирми. Шидло каза още, че страната ѝ ще е против свалянето на санкциите срещу Русия, докато не започне да изпълнява Минското споразумение. Малко след това двамата премиери откриха българско-полския бизнес форум в \"София тех парк\".", "date": "2017.09.20", "title": "Полският премиер похвали България за опазването на границата и за икономическия растеж"}
{"url": "http://www.dnevnik.bg/photos/2017/09/20/3045434_fotogaleriia_nov_trus_v_meksiko_zasegna_jivota_na/", "text": "Най-малко 217 души са загинали при вчерашното земетресение с магнитуд 7.1 в Мексико, съобщи \"Ройтерс\", като се позова на националната агенция за гражданска защита.", "date": "2017.09.20", "title": "Фотогалерия: Нов трус в Мексико засегна живота на милиони"}
{"url": "http://www.dnevnik.bg/sport/2017/09/20/3045519_vladislav_stoianov_se_nadiava_da_se_vurne_v_igra_prez/", "text": "Вратарят на  \"Лудогорец\"  Владислав Стоянов продължава възстановяването си след тежка контузия, която получи в началото на годината. Опитният футболист все още не знае кога ще се завърне на терена, заявявайки, че \"няма бърза работа\". \"Прекарах три месеца в Барселона, здравословното ми състояние на този етап е добро, поне според докторите. Те са щастливи от свършената работа при възстановяването. Лекарите не да ми дали срокове, защото самият ми случай е малко по-специфичен. Лично аз се надявам да имам възможност през пролетта да започна да тренирам\", каза вратарят в интервю за клубната телевизия. Футболистът се контузи през месец март, когато  скъса пателарно сухожилие на тренировка на националния отбор . Оттогава 30-годишният футболист е извън терена. \"Още когато стана контузията, знаех, че става въпрос за нещо сериозно. Гледам позитивно на нещата и от началото се настроих за много търпение. Състоянието ми беше сериозно, докторите бяха доста притеснени, като пристигнах в Испания\", добави вратарят. Стоянов определи новия треньор на \"Лудогорец\"  Димитър Димитров–Херо  като добър специалист, когото той познава отлично: \"Херо е доказал, че е много добър треньор, не само у нас, но и в чужбина. В \"Лудогорец\" обаче е много трудно за работа, не е лесно да се намери общ език и точния подход с всеки един футболист.\"", "date": "2017.09.20", "title": "Владислав Стоянов се надява да се върне в игра през пролетта на 2018 г. (видео)"}
{"url": "http://www.dnevnik.bg/biznes/2017/09/20/3045534_bsp_shte_iska_ministurut_na_ikonomikata_da_bude/", "text": "БСП ще поиска изслушване на министъра на икономиката Емил Караниколов в парламентарната икономическа комисия по казуса с отнетия лиценз за търговия на предприятието от военнопромишления комплекс \"Емко\". Това стана известно след среща на представители на парламентарната група и протестиращи пред Народното събрание работници. Не взимаме страна но очакваме проблемът да се реши, заявиха икономисти от БСП. Работници от клоновете в Монтана и Трявна дойдоха в София, за да покажат безпокойството си за работните си места. Красимир Падарев, директор на \"Емко\" - Монтана, заяви пред журналисти, че предприятието е в опасност, защото му се правят спънки и пречки и се нарушава законовият ред в държавата. \"Пращат се проверки - оправяме нещата, отново не ни връщат лиценза\", каза Падарев, цитиран от БТА. В завода в Монтана работят около 400 души, в Трявна - 650. \"Искам да чуя, че не министърът е провокирал сериите тенденциозни проверки, а че те са били по закон. С радост бих научил защо министърът нареди \"Кинтекс\" да прекрати договора с нас\", заяви пред медиите Славчо Димиев от \"Емко\". Лицензът на компанията за търговия беше замразен през юли заради нарушения при складирането на боеприпаси. След това държавната \"Кинтекс\" пък прехвърли договор на предприятието за износ за Индия за изпълнение на друг държавен завод - ВМЗ Сопот. Паралелно със замразяването на лиценза на компанията на собственика Емилиян Гебрев бяха повдигнати обвинения за участие в престъпна група покрай претенциите на Гебрев за собственост в друг военен завод - русенския \"Дунарит\". За да не послужи обвинението за повод за отнемане на лиценза на \"Емко\", Гебрев прехвърли управлението на дружеството на сина си Христо Гебрев, след което обаче и той беше обвинен. По информация на в. \"Сега\" вече е поискано вписването на пореден нов управител - Марийка Радомирлиева - Букорт. По-рано днес в телевизионно интервю главният секретар на МВР Младен Маринов посочи, че полицейската проверка в дружеството е констатирала нови нарушения. Очаква се Междуведомственият съвет по отбранителна индустрия и сигурност на доставките към Министерския съвет да обсъди евентуално връщане на лиценза след 25 септември, до когато проверяващите ще са готови със заключенията си дали нередностите са отстранени. Маринов увери, че действията на държавата са в полза на работниците, чийто живот, по думите му, е застрашен заради неправилното съхранение на боеприпасите.", "date": "2017.09.20", "title": "БСП ще иска министърът на икономиката да бъде изслушан в парламента заради \"Емко\""}
{"url": "http://www.dnevnik.bg/bulgaria/2017/09/20/3045550_mashini_optichni_i_medicinski_uredi_turgoviiata_mejdu/", "text": "Всеобхватното търговско споразумение между ЕС и Канада (ВИТС, или както е по-известно, СЕТА) влиза в сила от утре. По този повод Европейската комисия разпространи данни за търговските отношения на всяка от страните членки с Канада.  - Що се отнася до услугите, Канада е на 11-о място сред най-големите търговски партньори на България извън ЕС.  - Стойността на излишъка на България при търговията със стоки и услуги с Канада.  - Стойността на българския износ за Канада.  - Стойността на българския внос от Канада. Български износ на стоки за Канада: 50 млн. евро (2015 г.) СЕТА ще позволи постигането на големи икономии от мита чрез премахване на митата върху 99% от всички тарифни линии, като 98% от тях ще бъдат премахнати в момента на влизане в сила на споразумението. България ще се възползва от премахването на митата върху практически целия си износ и по-специално върху следните стоки: Български износ за Канада: 11.4 млн. евро (2015 г.) Средните мита, налагани на машините и електрическото оборудване, са ниски, но спрямо някои продукти се прилагат високи мита, достигащи до 9%. Освен икономии от митата СЕТА ще даде възможност на българските дружества да избегнат разходите за двойно изпитване благодарение на разпоредбите за признаване на сертификатите за оценяване на съответствието в следните сектори: машиностроене, електрически изделия, електронно оборудване. Тези сектори също ще се възползват от разпоредбите на ВИТС относно обществените поръчки и движението на специалисти. Български износ за Канада: 2.9 млн. евро (2015 г.) Канадските мита достигат до 8.5%. Български износ за Канада: 2 млн. евро (2015 г.) Митата като цяло са ниски, но някои от тях достигат до 6.5%. Български износ за Канада: 1.9 млн. евро (2015 г.) Фармацевтичната промишленост заплаща много ниски мита, но тя ще се възползва най-вече от разпоредбите на ВИТС относно интелектуалната собственост. Протоколът относно взаимното признаване на добрите производствени практики (ДПП) ще улесни търговията в този сектор, като предвижда възможност органите на една от страните по споразумението да приемат сертификати за съответствие с ДПП, издадени от другата страна. Български износ за Канада: 2.2 млн. евро (2015 г.) Канадските мита достигат до 15%. Български износ за Канада: 1.2 млн. евро (2015 г.) Износът на сирене от ЕС за Канада е ограничен от частта на ЕС от съществуваща освободена от мито квота в рамките на Световната търговска организация. Извън тази квота върху износа се налагат прекалено високи мита в размер средно на 227%, което го прави неконкурентоспособен. В рамките на ВИТС се предлагат две нови годишни безмитни квоти или постоянни тарифни квоти за сирене от ЕС: 16 800 тона висококачествено сирене (16 000 тона в рамките на ВИТС и 800 тона, които благодарение на ВИТС ще бъдат добавени към частта на ЕС от съществуващата квота в рамките на Световната търговска организация) и 1700 тона сирене за промишлено производство. Тези количества ще се въвеждат постепенно в продължение на период от 5 години. ЕС също така ще отвори своя пазар за канадските селскостопански продукти. Това ще предостави по-голям избор на потребителите. При чувствителните продукти като говеждо и свинско месо във ВИТС либерализирането ще се ограничи до предоставянето на безмитни квоти. Над тези договорени квоти ще продължат да се прилагат високите мита на ЕС. Във ВИТС по отношение на някои чувствителни продукти като птиците и яйцата не се прилагат тарифни намаления. Български износ на услуги за Канада: 32 млн. евро (2015 г.) За България Канада заема 11-о място сред най-големите пазари за износ на услуги извън ЕС. Основният български износ на услуги за Канада е в областта на телекомуникациите. Български внос на услуги от Канада: 19 млн. евро (2015 г.) ВИТС ще подобри и подсигури достъпа на българските дружества до канадския пазар на услугите. Например в сектора на професионалните услуги Канада премахна редица ограничения за работа в страната на български специалисти от следните професии, свързани с условията по отношение на гражданството и пребиваването: адвокати, счетоводители, архитекти, инженери. Във ВИТС също така се гарантира правна сигурност за износителите на услуги от ЕС. Канада е осигурила защита на настоящото си равнище на отвореност по отношение на дружествата от ЕС, например в следните области: финансови услуги, телекомуникации, пощенски и куриерски услуги. Обществени поръчки Чрез ВИТС българските дружества ще получат достъп до големия канадски пазар на обществени поръчки. Българските дружества ще имат възможност да представят оферти за доставка на стоки и услуги за поръчки на всички равнища на управление в Канада (федерално, провинциално и общинско). Канада също така се съгласи да направи тръжните процедури по-прозрачни чрез публикуването на обявленията за обществени поръчки на федерално и провинциално равнище на един-единствен уебсайт. Ангажиментите на правителството на Канада в областта на обществените поръчки в рамките на СЕТА са най-амбициозните, които Канада някога е поемала.", "date": "2017.09.20", "title": "Машини, оптични и медицински уреди: търговията между България и Канада в числа"}
{"url": "http://www.dnevnik.bg/sviat/2017/09/20/3045555_germanskata_lgbt_obshtnost_shte_glasuva_za_zelenite/", "text": "Ако зависеше от членовете на ЛГБТ общността в Германия, следващото федерално правителство щеше да се предвожда от Зелените, а националистическата и ксенофобска \"Алтернатива за Германия\" изобщо не би попаднала в Бундестага. Според социологическо проучване, поръчано от Федерацията на хомосексуалните в Германия (LSVD), 29% ще гласуват за Зелените, 22.6% - за Лявата партия на бившите комунисти от ГДР, и 21.2% - за управляващите лявоцентристки социалдемократи (ГСДП). Анкетата разкрива, че християндемократите на канцлера Ангела Меркел (ХДС) ще получат едва 6.9% от гласовете на общността. С 9.5% пробизнес настроените Свободни демократи (ФДП) са по-популярни от консерваторите. \"Алтернатива за Германия\", пропагандираща \"традиционни семейни ценности и роли на половете\", събира 2.7% от гласовете на хомосексуалните при 5% праг за попадане в парламента.", "date": "2017.09.20", "title": "Германската ЛГБТ общност ще гласува за Зелените"}
{"url": "http://www.dnevnik.bg/bulgaria/2017/09/20/3045571_boil_banov_iska_da_uvelichi_bjudjeta_za_restavraciia_i/", "text": "Министърът на културата Боил Банов обяви, че ще се опита да увеличи бюджета, който е отделен за реставрация и консервация на археологически обекти, както и за археологически проучвания. Думите му дойдоха по време на визитата му в най-стария солодобивен обект в Европа – Провадия-Солницата, съобщава \"Фокус\". Той уточни, че миналата година отделените пари за археология са били 1 млн. лв. Тази година има двойно увеличение, като догодина сумата от 2 млн. лв. също остава, но ще се направи всичко възможно да се увеличи. Банов подчерта, че през последните години има видима промяна на бюджета на министерството, като той се увеличава постоянно. За пример даде миналата година, в която били отделени допълнителни 20 млн. лв. Той добави, че по новия програмен период процентът на европейско финансиране е много малък, тъй като тепърва предстои отваряне на програмите за еврофинансиране. Министърът на културата каза още, че за консервацията и реставрацията на най-стария солодобивен обект в Европа тази година ведомството е осигурило 40 хил. лв., като част от разкопките на стойност 18 хил. лева също са поети по проект на министерството. Боил Банов допълни, че се планират проекти за иновации в археологическите и музейните експозиции в страната. По думите му \"вече не е достатъчно да се постави камък с табела, а е необходимо интерактивното представяне на археологически обекти, което привлича туристи\". \"Задължително трябва да започнем да работим по този начин – с холограми, визуализации. По цял свят така се работи. Съвременният свят изисква човек да може да си го представи\", каза още Банов. Боил Банов добави, че през следващата година след отваряне на европейските програми ще започнат дейностите по изграждане на Музей на подводната археология на остров Св. Кирик и Юлита край Созопол. Целта е целият остров ще бъде превърнат в музей.", "date": "2017.09.20", "title": "Боил Банов иска да увеличи бюджета за реставрация и проучвания на археологически обекти"}
{"url": "http://www.dnevnik.bg/bulgaria/2017/09/20/3045393_koi_sa_chlenovete_na_sudebniia_suvet_ot_parlamenta/", "text": "Депутатите спазиха предварителната договорка как да бъдат разпределени кандидатите за 11-те места в съдебния съвет и избраха, за първи път с квалифицирано мнозинство, шестима души за съдийската колегия и петима за прокурорската. Изненади при избора нямаше. Нямаше и дебат за професионалните качества на избраните. Част от народните представители на ГЕРБ трябваше да получат знак как да гласуват. Така с днешния избор, новият състав на съдебния съвет е попълнен. Кои са избраните от парламента Съдийска колегия: Магдалинчев е бил член на съвета през 1999 година отново от парламентарната квота. През 2004 г. става председател на Четвърто отделение във ВАС. То се занимава с концесии, обществени поръчки и контролира актовете на Комисията за финансов надзор, както и решенията на ЦИК. През 2012 г. е назначен за зам.-председател на съда. Започва кариерата си като съдия през 1982 г. в Районен съд - Разлог. Година по-късно той вече е председател на съда. През 1993 г. е назначен за зам.-председател на Районен съд - Гоце Делчев, а четири години по-късно е повишен в новосъздадения Върховен административен съд. Негови колеги - административни съдии, са искали да го предложат за председател на ВАС, след като мандата на сегашния шеф Георги Колев изтича през ноември, научи \"Дневник\". Магдалинчев обаче е отказал. Името му се свързва със скандали около случайното разпределение на делата, които не бяха поставени по време на изслушването му в парламента. Пред \"Дневник\" съдия Диана Добрева изрази съмнения, че Магдалинчев има изискуемите от закона високи нравствени качества за бъдещ член на съдебния съвет. Имова е с над 34 години съдийски стаж и над 36 години в съдебната система. Преминала е през всички степени на йерархията на съдилищата - от младши съдия до върховната съдебна инстанция. През 2016 г. тя бе излъчена от ВКС за член на Комисията по атестациите и конкурсите - мандатен консултативен орган към Съдийската колегия на ВСС, а впоследствие бе избрана от колегите си за председател на комисията. Два акцента откроява Имова в концепцията си пред депутатите: укрепване на гаранциите за независимост на съдебната власт и отдаване на обществото на качествено и ефективно правосъдие. Доколкото и двата акцента са задължителни за функциите на ВСС, в концепцията си тя посочва, че могат да бъдат реализирани чрез решаване на проблема с неравномерната натовареност на различните съдилища и прокуратури в страната, както и със законодателни решения, за които ВСС да проявява по-голяма активност. Това е единственият кандидат, който по време на изслушването в комисията, влезе на няколко пъти в конфронтация с председателя на правната комисия Данаил Кирилов. Марчева завършва право през 1995 г.работи като юрисконсулт в частния сектор и във Висшия съдебен съвет до 2005 г., когато е назначена за съдия в Софийския районен съд. През 2010 г. е повишена в Търговското отделение на Софийския градски съд, а от 2012 г. е командирована в Софийския апелативен съд, където е търговски съдия. Кояджиков е съдия в Апелативния специализиран наказателен съд от 2011 г. Преди това е бил съдия за две години в Русенския районен съд и пет в Софийския районен съд. Пет години е работил и като следовател. Завършил е право в Бургаския свободен университет. Средният успех от семестриалните и държавните му изпити е 3.63. Владее добре немски и руски език. Името му беше замесено със скандал за незаконно формиране на съдебния състав, който гледа мярката за неотклонение на кмета на Галиче - Цанко Чоков. През 2012 г., тогавашният вътрешен министър Цветан Цветанов разкритикува съдебният състав, в който бе и той и който промени мярката за неотклонение на Тодор Хаджижеков - Тошко Поршето. Цветанов тогава заяви, че съдебното решение било \"потъпкване на труда на полицаите и на правоохранителната система\". Съдия Стефан Гроздев е един от най-дългогодишните заместник-председатели на Софийския апелативен съд и ръководител на търговската колегия там. Над две години беше и изпълняващ длъжността председател, след като съдебният съвет не успя няколко пъти да проведе избор, след отстраняването на бившия председател Веселин Пенгезов. Гроздев се яви на втората от общо седем процедури, но не успя да събере достатъчно гласове и да оглави ключовата съдебна инстанция. Името на Гроздев се свързва с ДПС, като преди години той за малко да бъде номиниран от партията за ВСС. При издигането на кандидатурата му, \"Капитал\" писа, че той се свързва с произнасяния в полза на движението и Делян Пеевски. Новански стана известен преди десетина години, когато беше защитник по делото срещу собственика на торент сайта \"Арена\" Елиан Гешев. Боян Новански е участвал в две фирми - \"Браво мюзик\" и \"Уеб медиа\", припомня \"Капитал\". Към предложението за адвокат Новански има писмена препоръка, подписана от 13 съдии, адвокати, частни съдебни изпълнители и нотариус. Сред тях са бившият зам.-директор на Националната следствена служба Свилен Тормаков, който е адвокат, бившият временен шеф на Софийския районен съд Стефан Милев, съдията от Софийския градски съд Петър Гунчев и др. Дали е уместно действащи магистрати да подкрепят номинация, издигната от осъдено лице (Сидеров още изтърпява присъдата си \"пробация\", наложена по няколко дела за хулиганство - бел.ред.), е въпрос на преценка. Според източници на \"Капитал\" от прокуратурата Новански е близък до бившия шеф на столичното следствие Петьо Петров, известен с прякора Петьо Еврото. През 2006 г. в имотния регистър е вписано, че Петров му дарява имот край Созопол. Сега той не фигурира в имотната му декларация Прокурорската колегия За прокурорската колегия парламентът трябваше да излъчи петима членове, сред седем кандидати. Мутафова беше кандидат от квотата на магистратите, но не успя да събере гласовете на колегите си. В концепцията си тя цитира Жан Жак Русо с мисълта, че един от подводните камъни, в които така често се разбива правосъдието е предубеждението. В нея застъпва тезата, че е необходима единна държавна политика за осъвременяване на наказателните закони, защото досега законотворците са се поддавали на общественото мнение за промени в Наказателния кодекс, което е довело до загуба на мярата за справедливост. Тя смята, че прокуратурите трябва да бъдат намалени и да се обсъди намаляването и на съдилищата в по-малка степен. От 2013 г. тя е зам.-председател на Асоциацията на прокурорите в България, временен преподавател е в Националния институт по правосъдие (НИП) и била е част и от гражданския съвет към ВСС. Завършила право и магистратури по финанси, правна и съдебна система на ЕС и международните отношения и право на ЕС. Общият успех от семестриални и държавни изпити по право е 5.54. Професор д-р Запрян Козлуджов, ректор на Пловдивския университет \"Паисий Хилендарски\" е подкрепил Мутафова. Калина Чапкънова наблюдаваше делото за атентата в Сарафово, което вече година и половина не може да тръгне в съда. При гласуването на номинацията й тя беше в залата при поредния опит за началото на процеса и разбра от журналисти, че е избрана. Завършила е право в Бургаския свободен университет. Има юридически стаж над 20 години като е била асистент в университета, който е завършила. В системата на прокуратурата постъпва две години след завършване на образованието си - 1997 г. като постепенно е преминала всичките ѝ нива. От 2010 г. е избрана за за втори път за окръжен прокурор на Бургас. \"Капитал\" писа, че към работата на Окръжна прокуратура - Бургас, от години има критики, основно свързани с корупционните дела срещу представители на местната власт, доколкото подобни обвинения няма внесени в съда.  Стоев е завършил Академията на МВР и започва кариерта си като следовател. За шест години между 1994 и 2000 година напуска системата и става адвокат, след което отново се връща като следовател. Две години по-късно е повишен като прокурор в Софийската апелативна прокуратура. През 2011 г. става зам.-админстративен ръководител, а от април 2013 г. до края на годината е изпълняващ длъжността шеф на същата структура, после отново е зам. апелативен прокурор на София, на който пост е и до момента. Стоев стана известен с отказа си да разследва депутата от ДПС Делян Пеевски по сигнал на \"Протестна мрежа\". Сигналът бе за организирана престъпна група, съвместно с Цветан Василев и Николай Бареков, за разминаване между декларираното и фактическото имотно състояние на депутата от ДПС Делян Пеевски, за големия брой кредити към свързани лица, отпускани от вече фалиралата КТБ, и т.н. Тогава той прие, че жалбата на организацията срещу отказа на обвинителя от градската прокуратура Боряна Бецова да разследва Пеевски е неоснователна. Стоев бе и един от двамата прокурори, специално пратени в Пловдив за делото по искане на прокуратурата за отстраняване на Иван Тотев от кметската му длъжност. Повече четете тук. Пламена Апостолова има 23-годишен стаж като следовател. От 2014 година тя е завеждащ специализиран отдел \"Стопански\" в Националната следствена служба. А от лятото на миналата година е командирована в Софийска Градска прокуратура за завеждащ следствения отдел, след като неговия шеф и петима следователи се занимаваха с делото КТБ. Преди време сайтът Defakto.bg писа, че Апостолова е смятана за близка до бившия шеф на следствието Ангел Александров. Тя разследваше делото \"Фронтиер\", по което свидетелства срещу колежката си Татяна Шарланджиева, че е разпънала \"чадър\" над шефа на консултантската фирма \"Фронтиер\" Красимир Георгиев, за да го избави от разследване за пране на пари. Именно с Шарланджиева преди това Апостолова водеше разследването срещу бившия шеф на \"Топлофикация\" Валентин Димитров, известен като Вальо Топлото. Прокурор Светлана Бошнакова завършва право в СУ. Работи като съдия в Районен съд Кюстендил (1990 - 1994), а след това година и половина правораздава в Окръжен съд - Кюстендил. През 2005 г. напуска съда и става прокурор, като първо работи в Окръжна прокуратура - Кюстендил, а после от 1998 до 2002 е в Софийската апелативна прокуратура. След това е повишена във Върховната административна прокуратура, където остава до 2009 г. и се премества във Върховна касационна прокуратура. Бошнакова за втори път е номинирана в парламента от БСП за изборна длъжност в управлението на съдебната система. През декември 2011 г. тя бе номинирана, а после и избрана за инспектор в Инспектората към ВСС, в неговия втори състав. След края на мандата през 2015 г. тя се върна на работа във ВКП, отдел \"Специализиран\".", "date": "2017.09.20", "title": "Кои са членовете на съдебния съвет от парламента"}
{"url": "http://www.dnevnik.bg/sport/2017/09/20/3043200_fotogaleriia_princ_uiliam_v_zavoda_na_maklarun/", "text": " посети завода на британския автомобилен производител \"Макларън\". Членът на кралското семейство се запозна детайлно с всички операции в Уокинг и видя как се сглабя един автомобил.", "date": "2017.09.20", "title": "Фотогалерия: Принц Уилям в завода на \"Макларън\""}
{"url": "http://www.dnevnik.bg/photos/2017/09/20/3045380_snimka_na_denia_gigantska_istoriia_za_budeshteto/", "text": "\"Една история за бъдещето\" на френския художник Saype на хълм над Монтрьо, Швейцария. Рисунката, покриваща приблизително 6 хил. кв. метра, е създадена с над 600 литра биоразградима боя. Тя е получена от естествени пигменти, вода и млечен протеин. Гигантската картина е създадена като част от тържествата за отбелязване на 125-годишнината от влаковата линия Glion Rochers-de-Naye.", "date": "2017.09.20", "title": "Снимка на деня: Гигантска история за бъдещето"}
{"url": "http://www.dnevnik.bg/sviat/2017/09/20/3045583_gazprom_riazko_uvelichi_finansiraneto_na_turski_potok/", "text": "Руската корпорация \"Газпром\" рязко увеличи финансирането на проекта \"Турски поток\", като след преразглеждане на инвестиционната програма е отделила допълнително 1 млрд. долара (50 млрд. рубли), съобщи \"Интерфакс\", цитирайки свои източници. В действителност става дума за средства за оператора на строителството - базираната в Холандия компания, която все още носи името \"Южен поток\" (South Stream Transport B.V.). След отказа на Москва от проекта през България дружеството стана изцяло собственост на \"Газпром\" и се зае с новия газопровод до бреговете на Турция. Досега за строителството на тази тръба бяха отделени общо 340 млн. рубли. Рязката промяна е свързана с решението на \"Газпром\" да добави 217 млрд. рубли към инвестиционната си програма, която така достигна 1.129 трилиона рубли. Тогава в компанията обясниха, че основната причина е развиването на дългосрочни проекти като газопроводите \"Силата на Сибир\" към Китай, \"Северен поток 2\" към Германия\" и \"Турски поток\". През юни зам.-председателят на \"Газпром\" Андрей Круглов оцени текущите разходи за строителството на тръбата през Черно море до европейския бряг на Турция на 6 млрд. долара. В средата на септември московският в. \"Комерсант\" съобщи, че след 11 месеца преговори има споразумение за съвместно предприятие за изграждането на сухопътния участък през Западна Турция. Но за да заработи той, е нужен и междуправителствен протокол с Анкара, за който трябва да приключат споровете с турската компания \"Боташ\" (Botas) за цената на газа. Надеждите са това да бъде договорено до началото на октомври. В четвъртък съветът на директорите на \"Газпром\" ще разгледа участието на \"Газпром\" в компанията TurkAkim Gaz Tasima, която трябва да е съвместното дружество за изграждане на евентуална втора тръба от \"Турски поток\", предназначена за доставки извън турския пазар. Спорът за цената на газа е още от 2015 г., когато бе съгласувана отстъпка от 10.25% за турските потребители. \"Газпром\" обаче поиска първо да има междуправителствено споразумение за \"Турски поток\", преди да намали цените на газа за Турция. \"Боташ\" официално поиска преразглеждане на договора и през декември 2015 г. се обърна към Стокхолмския арбитражен съд. Заседанието в търсене на извънсъдебно споразумение е насрочено за края на септември, а по оценка на източници на \"Комерсант\" размерът на поискано плащане от \"Газпром\" със задна дата надхвърля 2 млрд. долара. Руснаците предвиждат полагането на втората тръба, насочена към европейския пазар, да започне през март-април 2018 г., за да е готова тя след изтичането на транзитните договори с Украйна в края на 2019 г.", "date": "2017.09.20", "title": "\"Газпром\" рязко увеличи финансирането на \"Турски поток\""}
{"url": "http://www.dnevnik.bg/sviat/2017/09/20/3045576_germaniia_ikonomikata_v_8_grafiki/", "text": "Засега като най-вероятен коалиционен партньор на Меркел  се очертават \"Свободните демократи\" , които са управлявали с нея по време на втория ѝ мандат. Дни преди поредния важен вот в европейска държава тази година ето как изглежда германската икономика.", "date": "2017.09.20", "title": "Германия: Икономиката в 8 графики"}
{"url": "http://www.dnevnik.bg/politika/2017/09/20/3045589_parlamentut_shte_izbira_nov_sustav_na_komisiiata_po/", "text": "Парламентът прие днес процедурни правила за избор на председател и членове на Комисия за разкриване на документите и за обявяване на принадлежност на български граждани към Държавна сигурност и разузнавателните служби на Българската народна армия. Мандатът на сегашния състав изтича т.г. Кандидатури ще се приемат в следващите две седмици. Те трябва да имат висше образование и да представят медицинско удостоверение, че не страдат от психическо заболяване. Номинираните за членове на комисията трябва да представят и служебна бележка от Националната следствена служба, че нямат образувани предварителни производства. Преди гласуването в пленарната зала кандидатите ще бъдат изслушани във вътрешната комисия.", "date": "2017.09.20", "title": "Парламентът ще избира нов състав на комисията по досиетата"}
{"url": "http://www.dnevnik.bg/biznes/2017/09/20/3045601_bulgariia_e_na_predposledno_miasto_v_evropeiskiia/", "text": "България е на предпоследно място в Европейския съюз по продължителност на трудовия живот. Това показват данните от анализ на Евростат, който сравнява 2016 г. с 2006 г. През изминалата година средната продължителност на трудовия живот в България е 31.7 години, като средната за ЕС е 35.6. Единствено в Италия трудовият живот е по-къс от този в България – средно 31.2 години. Според Евростат българките работят средно малко над 30 години, а мъжете – около 33 години. Сред другите страни с къс трудов живот в ЕС са Хърватия с 32.1 години, Румъния с 32.4 години, Гърция с 32.5 години и Белгия с 32.6 години. Най-дълъг трудов живот имат шведите, където се отделят средно по 41.3 години за работния процес. След тях се нарежда Дания с 40.3 години, Холандия с 40 години и Великобритания с 38.8 години. За периода от 2006 до 2016 г. очакваната продължителност на трудовия живот в Европейския съюз се е увеличила с 1.8 години.", "date": "2017.09.20", "title": "България е на предпоследно място в Европейския съюз по продължителност на трудовия живот"}
{"url": "http://www.dnevnik.bg/sport/2017/09/20/3045438_prezidentut_na_jujna_koreia_obeshta_bezopasni/", "text": "Президентът на Южна Корея Мун Дже-ин увeри, че  зимните олимпийски игри в Пьончан  през 2018 г. няма да представляват заплаха за сигурността. Според държавния глава напрежението със Северна Корея няма да попречи за безопасното провеждането на игрите. \"Наясно сме със загрижеността на МОК и на целия свят относно ситуацията на Корейския полуостров. Успешното провеждане на игрите в Пьончан ще изтрие притесненията за сигурността и ще покаже пред света мир и стабилност в региона\", заяви държавният глава на Южна Корея пред Общото събрание на ООН в Ню Йорк. Той даде за пример успешното провеждане на летните игри в Сеул през 1988 г., когато също имаше напрежение на Корейския полуостров. Най-голямото препятствие за игрите в Южна Корея, които ще се проведат от 9 до 25 февруари, е назряващият конфликт със Северна Корея. На 3 септември комунистическата страна проведе шестия си и най-мощен  ядрен опит . Това накара  Съвета за сигурност на ООН  да засили санкциите срещу Пхенян. Президентът на Международния олимпийски комитет (МОК) Томас Бах отличи \"забележителния напредък\", който е постигнала Южна Корея в подготовката за игрите. Преди седмица германецът заяви по време на конгреса на МОК в Лима, че не вижда заплаха за сигурността. Той обеща МОК да  следи ситуацията,  без да се намесва в дипломатическите отношения между двете страни. Южна Корея най-накрая успя да вземе домакинството на зимни игри, след като загуби наддаванията за тези през 2010 и 2014 г. Страната е приемала веднъж летни олимпийски игри в Сеул през 1988 г.", "date": "2017.09.20", "title": "Президентът на Южна Корея обеща \"безопасни\" олимпийски игри в Пьончан"}
{"url": "http://www.dnevnik.bg/sport/2017/09/20/3045525_pirin_ultra_shte_subere_145_sustezateli_ot_deset/", "text": "Второто издание на  най-трудния ултрамаратон в България  - \"Пирин ултра\", ще събере 145 състезатели от десет държави. Надпреварата ще стартира от центъра на Банско в 6.00 часа в петък (22 септември), като участниците ще бъдат разделени в две дисциплини - 150 км и 70 км. Освен състезатели от България в ултрамаратона ще се включат представители на Румъния, Чехия, Италия, Унгария, Ирландия, Гърция, Канада, Китай и Турция, съобщиха организаторите от XCoSports. Миналата година победители в дългата дистанция  станаха Антония Григорова и Филип Филипов , а в късия старт  триумфираха  Кирил Николов-Дизела и Иван Сираков . Промяна в маршрутите на двете трасета спрямо миналата година няма, като ще бъдат разположени екипи на осем подкрепителни пункта - х. \"Демяница\", х. \"Пирин\", х. \"Беговица\", х. \"Синаница\", х. \"Загаза\", с. \"Сенокос\", х. \"Яворов\", х. \"Вихрен\". Времето за завършване на дългата дистанция е 50 часа, а за късата са отредени 30 часа. Финалът на надпреварата също ще е в центъра на Банско, където ще бъде разположен екран, който да следи движението на участниците чрез GPS. Такава опция ще има и на  официалния сайт  на \"Пирин ултра\".", "date": "2017.09.20", "title": "\"Пирин ултра\" ще събере 145 състезатели от десет държави"}
{"url": "http://www.dnevnik.bg/bulgaria/2017/09/20/3045643_prokuraturata_shte_proveri_vmz_sopot_i_kinteks_po/", "text": "Прокуратурата ще провери ВМЗ - Сопот, и държавното търговско дружество \"Кинтекс\". Това обяви министърът на икономиката Емил Караниколов на пресконференция, като уточни, че лично той е подал сигнала до държавното обвинение. Решението му идва след натрупаното напрежение сред работниците на завода за боеприпаси \"Емко\", които от няколко дни протестират срещу решението за отнемане на лиценза на фирмата. В края на юли тази година държавата прекрати лиценза на \"Емко\", тъй като в дейността на завода са установени редица нарушения, които трябва да бъдат отстранени. Сред тях са неправилно съхраняване на боеприпаси и други вещества, както и проблеми с пожарната безопасност. Държавното дружество \"Кинтекс\" е сключвало договори само с военния завод \"Емко\" Проверката в \"Кинтекс\" ще обхване последните 10 години от дейността на дружеството. Ще се проследят всички сключени сделки, при какви условия са били сключени и на какви цени. Според събраната до момента информация дружеството \"Кинтекс\" е сключвало договори само с военния завод \"Емко\", като не е провеждал търг за най-ниска цена с останалите играчи на пазара – ВМЗ – Сопот, и \"Дунарит\". \"Кинтекс\" е купувала определени боеприпаси от \"Емко\" на цени между 5 и 10 процента по-скъпо, отколкото ако ги беше купувала от ВМЗ или от \"Дунарит\". За тези действия на държавното дружество през 2015 и 2016 г. съм подал сигнал до прокуратурата\", уточни Караниколов. Той добави, че проверката във ВМЗ ще е дали има техни лицензии, които са под интелектуална собственост - патенти, които се използват от други дружества. В момента, след отнетия лиценз, точно  ВМЗ изпълнява договорите на \"Емко\" с \"Кинтекс\".  Държавата продължава с опитите да придобие \"Дунарит\" Караниколов уточни, че Държавната консолидационна компания (ДКК) ще направи опит на пазарен принцип да придобие акциите на \"Дунарит\", които са 100% собственост на \"Кемира\". Той даде за пример \"Авионамс\", където това се получило и в момента дружеството работело изключително добре и изпълнявало всичките си договори. Министърът на икономиката съобщи, че миналата седмица синдиците на КТБ са обявили публична продан на активи на вземания от задължените към фалиралата банка страни - \"Хедж инвестмънт България\" и като солидарни длъжници \"Авионамс\" и \"Кемира\" (собственик на \"Дунарит\"). \"На изнесената публична продан заявихме интерес за участие, тъй като част от тези вземания в размер на 42 млн. евро бяха на \"Кемира\" и на \"Авионамс\" като солидарен длъжник, и ако някой ги беше придобил, можеше да се тръгне на изпълнение срещу \"Авионамс\". ДКК заяви интерес да участва, а на самия търг не се яви никой. Веднага след това можеше да започнат преговори. Задълженията бяха около 82 млн. лева, а продажната цена беше 67 млн. лева. На другия ден ДКК се яви на пряко договаряне – нещо, което законът допуска, и купи тези задължения за 38 млн. лева\", каза още Караниколов.", "date": "2017.09.20", "title": "Прокуратурата ще провери ВМЗ – Сопот, и \"Кинтекс\" по сигнал на Караниколов"}
{"url": "http://www.dnevnik.bg/biznes/2017/09/20/3045655_stoian_mavrodiev_e_izbran_za_direktor_na_durjavnata/", "text": "Бившият председател на Комисията за финансов надзор (КФН) Стоян Мавродиев е избран за директор на държавната Българска банка за развитие (ББР), като от назначението го дели само одобрението на БНБ. Заедно с него за член на управителния съвет е предложен и Румен Митров - бивш негов лоялен служител в комисията, съобщава  \"Капитал\" . Ако бъдат избрани, двамата ще имат практически пълен контрол над оперативните решения в институцията с 2.2 млрд. лв. активи, уточнява изданието. Според публикация на \"Банкеръ\", потвърдена и от два източника на \"Капитал\", номинацията на Мавродиев за изпълнителен директор на институцията вече е изпратена от надзорния й съвет в БНБ за одобрение, каквото е необходимо по закон. Шестгодишният мандат на Стоян Мавродиев начело на Комисията за финансов надзор (КФН) не блести с друго освен с произведените скандали. Въпреки високата самооценка на експредседателя на регулатора преди малко над година той освободи поста след безпрецедентно остра критика от Брюксел, припомня  \"Капитал\" . Месеци след смяната му всички участници на капиталовия пазар се обединиха под стратегия за възраждането му, а оценката на няколко заместници на Мавродиев, напуснали след публични конфликти, е, че той планомерно и методично е превърнал комисията в свое ЕТ. Сега този стил на завладяване е на път да се пренесе в държавната Българска банка за развитие (ББР), която през юли бе прехвърлена от финансовото към икономическото министерство, отбелязва \"Капитал\". Освен Мавродиев за изпълнителен директор е предложен и един от най-доверените му хора в КФН - Румен Митров. Той беше директор \"Координация, анализ и политика на регулаторната и надзорната дейност\" (КАПРНД) - една от специално създадените с промени в правилника на комисията дирекции, чрез които бяха ефективно иззети правомощия от заместник-председателите. По устав ББР се представлява само съвместно от двама изпълнителни директори (от общо максимум трима), което означава, че ако Мавродиев и близкият му Митров заемат тези постове, те ще имат практически пълен контрол над оперативните решения в институцията с 2.2 млрд. лв. активи към средата на годината. И двамата нямат банкерски опит и досега няма яснота (освен спекулациите за лобиране и лансиране през \"Обединени патриоти\") за това как се е стигнало до техните номинации и кои техни качества са надделели. Според информация на \"Капитал\" за членове на управителния съвет на ББР са избрани трима души. Освен двамата бивши надзорници другото ново име е Николай Димитров, който е началник на управление \"Корпоративно банкиране\" в банката. Те ще заменят двама от настоящите изпълнителни директори на ББР - Билян Балев и Ангел Геков, като поста си ще запази само третият Илия Кирчев. Така управителният съвет на банката ще има четирима членове, от които по устав само трима могат да бъдат изпълнителни директори. Също така по устава на банката членовете на управителния съвет се избират от надзорния й съвет, като не е нужно да се свиква общо събрание на акционерите - освен държавата символичен миноритарен дял има и Банка ДСК. Така чисто формално кандидатурите са внесени в БНБ от тричленния надзорен съвет на ББР. В него влизат бившия зам.-министър на финансите Атанас Кацарчев, който заемаше поста по времето на Милен Велчев, и настоящите зам.-министри на финансите Кирил Ананиев и на икономиката Лъчезар Борисов. Досега промените не са обявени и министърът на икономиката Емил Караниколов като принципал на ББР не отговори на въпросите на \"Капитал\" откъде идват номинациите, какво налага смяната и притесняват ли го близостта и общото кариерно минало в КФН на Мавродиев и Митров.", "date": "2017.09.20", "title": "Стоян Мавродиев е избран за директор на държавната Българска банка за развитие"}
{"url": "http://www.dnevnik.bg/sport/2017/09/20/3045645_rosi_potvurdi_che_shte_kara_v_aragon_po-malko_ot_mesec/", "text": "След като направи тестове на мотоциклет в понеделник и вторник,  Валентино Роси  взе решение да участва в състезанието за Гран при на Арагон, 14-и кръг от световния шампионат по мотоциклетизъм. Деветкратният шампион в MotoGP счупи крак на 31 август и по-малко от месец по-късно се завръща на пистата. Все още участието на Доктора не е сигурно на 100%, след като той трябва да получи разрешение от медицинския екип на MotoGP, но е уверен, че състоянието му е добро. Всичко ще стана ясно окончателно преди първата свободна тренировка в петък. Ако Роси не успее да кара, мястото му ще заеме холандецът Михаел ван дер Марк. \"За щастие имах добър тест с моя мотоциклет на \"Мизано\". Опитах още в понеделник, но силният дъжд ме спря. Вчера завъртях 20 обиколки и получих отговорите, които търсех. В крайна сметка тестът беше положителен и благодаря много на доктор Лучиди и неговия екип\", казва Роси в официално съобщение. Доктора разкри, че все още чувства болки в крака, но е получил положителен отговор от доктор Рафаеле Паскарела, който го оперира. Лекарят му е разрешил да се състезава отново. Италианецът  получи двойна фрактура на десния крак  на 31 август, след като падна по време на тренировка. Роси е карал ендуро мотор около дома си в Тавулия. Смяташе се, че той ще почива между 30 и 40 дни, като такъв беше съветът на Паскарела. Доктора пропусна състезанието в Мизано за Гран при на Сан Марино, което е домашно за него. \"Реших да опитам да карам на \"Арагон\" и ще имам по-ясни отговори как се чувствам в петък. Наясно съм, че в състезателни условия ще е различно, но съм уверен\", добави Доктора. \"Арагон\" е едно от едва трите трасета от сегашния  календар в MotoGP  заедно с пистата в Остин, САЩ и \"Ред Бул ринг\" в Австрия, на които италианецът няма победа. Роси е на четвърто място в генералното класиране след 14 състезания. Той изостава с 42 точки от двамата лидери Марк Маркес и Андреа Довициозо.", "date": "2017.09.20", "title": "Роси потвърди, че ще кара в Арагон, по-малко от месец след като счупи крак"}
{"url": "http://www.dnevnik.bg/kultura/2017/09/20/3045581_nepokazvani_risunki_na_iliia_beshkov_zanichat_kum/", "text": "Над 180 рисунки на Илия Бешков, някои от които непоказвани досега, събира поредната важна изложба на Софийската градска художествена галерия, посветена на голям български художник. \"Свян и страсти\" е естествено продължение на излезлия по-рано албум  \"С рисунката правя човеци\"  и показва интереса на Бешков към обикновения човек и неговите пороци - значителната шеговито-еротична линия в творчеството му, която според организаторите няма паралел в българското изкуство. Както пише един от тях, кураторът Красимир Илиев, след военния преврат от 19 май 1934 г., когато цензурата спира левите вестници, публикували политическите му карикатури, Бешков \"е обзет от творчески бяс да нарисува всичко, което е уверен, че човеците вършат, въобразявайки си, че не могат да бъдат разкрити\". Рисунките му \"надзъртат в домашните и обществени бани, в бардаците, шантаните, кабаретата и спалните\" и изобличават \"превъзбудените мъже, сладострастните вдовички, бързащите към кревата съпрузи, съблазняващите се, съвкупляващите се\" - един поглед към градското междувоенно ежедневие, който чрез бележките от архивите на художника говори и за сложната природа на своя създател. \"Обичам хората. От нищо друго не се умилявам, не се отвращавам, не плача и не примирам от страх, както от хората. [...] Цялата горчивина на своя живот аз превръщам в искрена и чиста усмивка, с която дарявам първия срещнат човек. Прониквам през дрехите, плътта, през костите (до дедите му и виждам родените и неродени деца) и изтръпвам пред това печално тяло, което той храни, почесва и не познава\", възкликва Бешков. Той е религиозен, но вярва, че само чрез изкуството може да се постигне общение с бога, както и че то се ражда от истината и \"преживелицата\". \"Порочната жена на италианските художници роди отново изкуството\", разсъждава Бешков в друг откъс от дневниците си. Най-възпитаните от тези карикатури на междувоенното ежедневие са показани в единствената му изложба приживе - във фото \"Централ\" между май и юни 1938 г., която по данни от тогавашната преса привлякла 2300 души, излизат и в няколко албума. Сегашната експозиция обединява произведения от фондовете на художествена галерия \"Илия Бешков\" - Плевен, Националната галерия, галериите в София, Габрово, Смолян и Търговище, както и произведения от частни колекции. \"Свян и страсти\" продължава до 22 октомври.", "date": "2017.09.20", "title": "Непоказвани рисунки на Илия Бешков заничат към порочното в човека"}
{"url": "http://www.dnevnik.bg/sviat/2017/09/20/3044588_franciia_sukrashtava_s_miliardi_evro_pomoshtite_za/", "text": "Правителството на Франция обяви в сряда, че съкращава помощите за настаняване в жилища, от които се възползват около 10% от 65-милионното население. Освен това се обещава предоставяне на повече жилища на достъпни цени на най-нуждаещите се. Мерките са част от пакет, целящ намаляване на социалните и обществените разходи. Реформата със сигурност ще е непопулярна сред избирателите, макар че бе обещано и съкращение на наемите с цел да не са толкова болезнени промените. Мерките предвиждат намаляване на разходите за настаняване APL с 40 млрд. евро. С тях се доплаща на домакинствата, но не се решава проблемът с недостига на жилища. Френската държава подпомага настаняването чрез различни схеми и програми с около 30 млрд. евро всяка година. Членове на администрацията казват, че APL, които струват само на финансовото министерство 18-19 млрд. евро годишно, всъщност са повишили наемите, тъй като собствениците на отдавани жилища вдигат цената заедно с увеличаването на бюджетните средства. \"Проблемът днес не е APL, а високите наеми. Ако намалите наемите, автоматично ще се свият и помощите\", коментира в неделя Жулиен Денорманди, зам.-министър по въпросите на жилищното настаняване, цитиран от \"Ройтерс\". На пресконференция в сряда той потвърди, че от 1 октомври всяко домакинство ще получава с около 5 евро по-малко, но не обяви бъдещи съкращения от 50-60 евро месечно, за които писаха френски медии. От октомври APL ще се изчислява на базата на реалния годишен доход на домакинството, а не на двегодишните данни. Само от тази промяна правителството разчита да спести поне 1 млрд. евро. Този тип разходи са много големи, но недостигът на достъпни жилища е сериозен в много градове. В страната има около 4.5 милиона социални жилища, но едва 10% преминават към нови собственици всяка година. Причината е, че правилата позволяват на наемателите да останат, независимо че финансовото им състояние се е подобрило и те вече не са крайно нуждаещи се. Нуждите на семейства вече ще се оценяват на всеки 6 години, обяви днес Денорманди. Той представи и данъчни облекчения за собствениците на терени, готови да продават в райони, където има голямо търсене на социални жилища. Освен това се облекчават и строителни регулации, за което бизнесът отдавна настоява. Реформата е само една от промените, които предизвикват недоволство към президента Еманюел Макрон. Опитите му да модернизира Франция се посрещат с недоволство и то ще се засили с обявяването на Кодекса на труда, социалното осигуряване и пенсионната система. В понеделник бе публикувано социологическо проучване на Odoxa, според което над половината от французите смятат, че 39-годишният бивш инвестиционен банкер е лош президент.", "date": "2017.09.20", "title": "Франция съкращава с милиарди евро помощите за наеми и настаняване"}
{"url": "http://www.dnevnik.bg/zelen/2017/09/20/3045780_prirodozashtitnici_protestiraha_sreshtu/", "text": "Около сто души се събраха пред парламента да протестират срещу  гласуваните повторно законодателни промени,  с които отпада втората съдебна инстанция при обжалване на екологични оценки на инвестиционни проекти от национален интерес. Мнозинството на ГЕРБ, ДПС и \"Обединени патриоти\" гласуваха срещу една опасна поправка, която ни връща отново в османското робство. През 2017 година ние се превърнахме в единствената държава членка на ЕС, в която гражданите обжалват само на една инстанция проблеми, свързани с опазването на околната среда. Проблемът е много сериозен и е време да спрем мафията, каза пред събралите се Константин Иванов от WWF. ОТ ПП \"Зелените\" смятат да се срещнат с президента и ВКС, защото те могат да изпратят гласувания законопроект за разглеждане в конституционния съд. След гласуването лидерът на БСП Корнелия Нинова обяви, че ако мнозинството отново гласува поправката в закона, БСП ще го внесе за разглеждане в Конституционния съд.  Към протеста се присъединиха и плажуващите на плаж \"Делфин\", които искат да се прекрати договорът с наемателя му.", "date": "2017.09.20", "title": "Природозащитници протестираха срещу съкращаването на втора съдебна инстанция при екооценки"}
{"url": "http://www.dnevnik.bg/sviat/2017/09/20/3045782_falshivi_pisma_instruktirat_germanci_da_ne_glasuvat_v/", "text": "Германски прокурори съобщиха в сряда, че разследват кой разпространява фалшиви писма от името на избирателните секции, в които се казва, че няма нужда да се ходи до урните, защото политическите им предпочитания вече са определени. Десетки милиони германци с право на глас са призовани в неделя да изберат парламент, който почти сигурно ще даде четвърти пореден мандат на канцлера Ангела Меркел. Писмата са със знака на федералната избирателна комисия, поради което изпращачът им може да бъде преследван за фалшифициране, обясниха от прокуратурата във Висбаден. \"Би било изненадващо някой да се върже на този трик и въпреки това е притеснително\", каза говорител на комисията. Медиите свързаха веднага писмата с шега в германско онлайн сатирично списание, според която на измислени избиратели било съобщено, че гласът им автоматично ще бъде подаден за определена партия на базата на поведението им в интернет и използването на кредитните им карти. В действителните фалшиви писма пише, че гласовете отиват за \"Партията на християните, следващи наставленията на Библията\", както и за \"Коалиция за минимална заплата\". Въпреки това правителствени представители и специалисти по сигурност следят от месеци насам за евентуални опити за намеса в политическия процес и изборите на 24 септември след обвинения за руска намеса в САЩ и Франция. Във вторник федералната агенция за кибер сигурност BSI обяви, че \"засега няма индикации за нови инциденти или атаки, свързани с федералните избори\". Експерти бързаха да поправят пробивите в програмите, с които се събират и обработват изборните резултати. Други официални лица припомниха за \"Ройтерс\", че мащабното публикуване на откраднати електронни съобщения от щаба на Еманюел Макрон бе направено в последните дни преди президентските избори тази година. Тайсън Баркър от германското поделение на американския институт \"Аспен\" казва, че партиите са се договорили да не разпространяват фалшиви новини и злепоставяща информация. \"Има силно единомислие по този въпрос в германската политическа класа - да не се допусна нещо такова, ако то се появи, да повлияе на изборните резултати.\" В компанията  реагират на установените в края на юли пропуски на нейния софтуер на изборите, за които бе съобщено в началото на септември. Клаус Пьотч, говорител на директора на федералната избирателна комисия, заяви, че не знае колко от хилядите секции използват такова програмно осигуряване. Но службата ни обясни на всички, че трябва редовно да обновят софтуера си, допълва той. След изборите почти сигурно депутатите ще наредят пълна проверка на сигурността и вероятно ще започнат реформи, включително въвеждане на единен процес за сертифициране на всички използвани при избори компютърни програми. Германците гласуват с хартиени бюлетини или предварително по пощата, като броенето става ръчно и резултатите се въвеждат в информационна система. Именно в този момент има притеснение за сигурността, тъй като преди няколко седмици нямаше сертифициран протокол за изпращане на достоверните резултати.", "date": "2017.09.20", "title": "Фалшиви писма инструктират германци да не гласуват в неделя"}
{"url": "http://www.dnevnik.bg/sport/2017/09/20/3045792_noviiat_stadion_na_atletiko_shte_posreshtne_finala_na/", "text": "Новият стадион на \"Атлетико\" (Мадрид) - \"Метрополитано\" , ще посрещне финала на Шампионската лига през 2018 г. Решението беше взето на днешното извънредно заседание на изпълнителния комитет на УЕФА. 67-хилядното съоръжение в испанската столица беше предпочетено в конкуренцията на олимпийския стадион в Баку. Столицата на Азербайджан ще е домакин на финала в Лига Европа през 2019 г. Стадион \"Метрополитано\" беше открит официално миналата седмица с  победата на \"Атлетико\" срещу \"Малага\" (1:0)  в Примера дивисион. Новата арена на \"дюшекчиите\" се намира на около 16 километра от стадион \"Висенте Калдерон\", който беше техен дом в продължение на 51 години. \"Ла Пейнета\" (Гребенът - от испански), както е известен стадионът в миналото, беше собственост на общината в Мадрид. През 2004 г. съоръжението беше затворено като част от мащабен проект за реконструкция при кандидатурата на града за домакин на летните олимпийски игри през 2016 г. През септември 2013 г. \"Атлетико\" сключи договор с мадридската община да купи стадиона. Клубът инвестира 240 млн. евро в реконструкцията му и го превърна в третото най-голямо футболно съоръжение в Испания след \"Камп ноу\" и \"Сантяго Бернабеу\".", "date": "2017.09.20", "title": "Новият стадион на \"Атлетико\" ще посрещне финала на Шампионска лига през 2019 г."}
{"url": "http://www.dnevnik.bg/sport/2017/09/20/3045796_chetiri_otbora_ot_purva_liga_otpadnaha_ot_kupata_na/", "text": "Четири от петте отбора от Първа лига, които играха днес, бяха елиминирани в първия кръг на Купата на България. Най-голямата изненада поднесе заемащият десетото място във Втора лига \"Монтана\", който победи \"Черно море\" с 2:1. \"Верея\", \"Пирин\" и \"Витоша\" (Бистрица) също напуснаха надпреварата още на старта. \"Черно море\", който беше начело в Първа лига след първите шест кръга, допусна четвърто поредно поражение във всички турнири. Отпадането от \"Монтана\" последва шампионатните загуби от ЦСКА, \"Берое\" и \"Септември\" (София). \"Монтана\" поведе с гол на Атанас Илиев в 23-ата минута. С много усилия \"Черно море\" успя да изравни в 88-ата минута. Всички на стадиона в Монтана очакваха продължения, но във втората минута на добавеното време Петър Атанасов донесе победата на своя отбор и изхвърли тима на Георги Иванов от надпреварата. \"Всички цели, които си бяхме поставили преди този мач, не успяхме да ги изпълним. Първо, искахме да спечелим и, второ, да запазим някои от футболистите за предстоящия мач за първенство с \"Етър\". Нито едно от двете не се случи. Много сме разочаровани\", коментира асистентът на Георги Иванов Емануил Луканов. Във Враца местният \"Ботев\", който заема второто място във Втора лига, изненада \"Пирин\" след успех с 3:1 след продължения. Стилиян Николов даде аванс на гостите от Благоевград в 37-ата минута. Домакините обаче успяха да изравнят чрез Петър Альошев в 79-ата минута. В последната минута на редовното време \"Пирин\" остана с човек по-малко след червен картон на Анди Реня. \"Ботев\" се възползва от численото си предимство и стигна до победата с попадения на Емил Стоев в 102-ата минута и Тодор Чаворски с 120-ата минута. Отлично представящият се в първенството \"Верея\" отстъпи с 1:2 при гостуването на \"Локомотив\" (София). Тимът от Стара Загора, който разделя четвъртото място в Първа лига с градския съперник \"Берое\", изостана в резултата още във втората минута след гол на Иво Иванов. Десет минути преди почивката Еркебулан Нургалиев изравни от пряк свободен удар. Заемащият третото място във Втора лига \"Локомотив\" обаче отново поведе след гол от дузпа на Николай Цветков в 79-ата минута и този път удържа аванса си. В последния мач за деня новакът във Втора лига \"Литекс\" победи аутсайдера в Първа лига \"Витоша\" с 1:0. Ивайло Раденцов отбеляза единственият гол на стадиона в Ловеч в 68-ата минута след спорна дузпа. \"Славия\" беше единственият от елитните отбори, играли днес, който намери място във втория кръг на турнира. Белите спечелиха гостуването си на \"Черноморец\" (Балчик) с 2:0 след попадения на Калоян Кръстев в 13-ата минута и Ивайло Димитров в 90-ата минута. Всички резултати \"Черноморец\" (Балчик) - \"Славия\" 0:2 \"Монтана\" - \"Черно море\" 2:1 \"Ботев\" (Враца) - \"Пирин\" 3:1 (след продължения) \"Локомотив\" (София) - \"Верея\" 2:1 \"Струмска слава\" - \"Созопол\" 2:1", "date": "2017.09.20", "title": "Четири отбора от Първа лига отпаднаха от Купата на България"}
{"url": "http://www.dnevnik.bg/photos/2017/09/20/3045691_snimka_na_denia_obichame_te_merkel/", "text": "Сирийски бежанци развяха необичаен плакат на предизборен митинг на германския канцлер Ангела Меркел в Шверин, Северен Рейн-Вестфалия. \"Обичаме те,\" пише под лика на Меркел. \"Искаме да учим, работим и живеем.\"Само преди седмица сирийски бежанец отправи същото послание до Меркел в ефира на телевизионно предаване, добавяйки, че най-вероятно жена му ще гледа. \"Сигурна съм, че ще разбере,\" каза канцлерът.", "date": "2017.09.20", "title": "Снимка на деня: Обичаме те, Меркел!"}
{"url": "http://www.dnevnik.bg/bulgaria/2017/09/20/3045817_rumen_radev_pred_obshtoto_subranie_na_oon_svetut/", "text": "Значението на превенцията като основен инструмент за съхраняването на мира открои президентът Румен Радев в речта си пред Общото събрание на ООН в Ню Йорк. Той ръководи българската делегация за участие в 72-ата сесия на Общото събрание на ООН на тема \"Стремеж към мир и достоен живот за всички на устойчива планета\". \"За да се справи с коренните причини за продължителните военни конфликти ООН се нуждае от всеобхватен подход, който да обединява усилията на превантивната дипломация, посредничеството и изграждането на мира. Само така можем да възстановим управлението и да стабилизираме политическите, икономическите и социални условия в засегнатите от кризи държави, заяви Радев, цитиран от прессекретариата си. \"Международната миграция е глобален феномен и само чрез съвместни усилия, като Глобалния пакт по миграция, можем да осигурим балансиран подход, който да включва спазването на човешките права и международното хуманитарно право, както и ефективен контрол на границите и реадмисия\", подчерта Румен Радев. Той каза, че държавите имат права и отговорности да охраняват своите граници като основен елемент от своята национална сигурност. \"Силният граничен контрол е от изключително значение, особено за предотвратяване на нелегалната миграция и за изкореняване на трафика на хора\", добави още държавният глава. Радев открои конфликтите в Украйна, Близкия Изток, Северна Африка и Афганистан като основни заплахи пред международния мир и сигурност. По думите му разоръжаването, неразпространението на оръжия за масово унищожение и контролът над въоръженията са сред основните стълбове на международната сигурност. България препотвърждава своята пълна подкрепа за приетия през 2015 г. Съвместен всеобхватен план за действие по иранската ядрена програма, като ключов за регионалната и глобалната сигурност, подчерта президентът. В изказването си Румен Радев изрази и позицията на България, която осъжда ядрените опити и изстрелване на ракети от КНДР и призова за мирно решаване на въпроса.", "date": "2017.09.20", "title": "Румен Радев пред Общото събрание на ООН: Светът трябва да се справи с причините за конфликтите и миграцията"}
{"url": "http://www.dnevnik.bg/sport/2017/09/20/3045814_otborut_na_stoichkov_pobedi_driim_tima_na_barselona_v/", "text": "С хеттрик на Димитър Бербатов \"Христо Стоичков и приятели\" победиха \"дрийм тима\" на \"Барселона\" в шоумач в Стара Загора. Българският състав се наложи с 3:2 пред 12 хиляди зрители на стадиона под Аязмото. Двубоят отбеляза 25 години от спечелването на първата европейска купа на \"Барселона\". Със Стоичков в състава си, през 1992 г. каталунците победиха \"Сампдория\" с 1:0 на стадион \"Уембли\". \"Направих този мач в Стара Загора, защото всеки трябва да помни откъде е тръгнал. Аз съм тръгнал кажи-речи от тук, защото в Стара Загора бях в казармата. Освен това някои от най-големите футболисти на България са от тук – Петър Жеков, Петко Петков, Васил Драголов\", каза Стоичков преди началото на мача. Година и половина след юбилейния мач по случай 50-ата годишнина на Стоичков някои от най-добрите приятели на Камата отново гостуваха в България. Той събра и голяма част от златното поколение на българския футбол, спечелило четвърто място на световното първенство в САЩ през 1994 г. \"Приятелите на Стоичков\" поведоха с 2:0 до почивката, когато Бербатов беше точен два пъти с глава. Новият нападател на \"Керала бластърс\", който ще дебютира за индийския тим след по-малко от месец, се разписа след подавания на Мартин Петров.  Второто полувреме започна с натиск на \"Дрийм тима на \"Барселона\", след като Стоичков премина да играе за каталунците. Две минути след подновяването на играта Гошо Гинчев извърши нарушение в наказателното поле и \"Барселона\" получи дузпа. Стоян Колев спаси удара на Стоичков от бялата точка, но носителят на \"Златната топка\" за 1994 г. направи добавка. В шоумача имаше и червен картон. Резервният вратар на \"Барселона\" Гусман беше изгонен за фаул срещу Васил Драголов. В 62-ата минута каталунците изравниха с точен удар с глава на Дани Гарсия. Наложи се Димитър Бербатов, Мартин Петров и Стилиян Петров отново да се връщат на терена. Бербатов донесе победата за българския състав четири минути преди края. Нападателят получи пас от Йордан Лечков, финтира вратаря и вкара в опразнената врата – 3:2.", "date": "2017.09.20", "title": "Отборът на Стоичков победи \"дрийм тима\" на \"Барселона\" в шоумач в Стара Загора"}
{"url": "http://www.dnevnik.bg/bulgaria/2017/09/20/3045838_slavi_trifonov_koi_si_nae_i_sudii_i_prokurori_vuv_vss/", "text": "Почти седмица, откакто водещият на телевизионно предаване и инициатор на референдума за промяна в избирателната система  Слави Трифонов обяви, че започва да търси алтернатива на сегашната политическа класа , той е доста активен в социалните мрежи \"Туитър\" и \"Фейсбук\", където създаде свои профили. Днес Трифонов реагира във \"Фейсбук\" на  избора на членовете  на Висшия съдебен съвет (ВСС) от парламента. Ето пълния му статус: \"Днес депутатите избраха 11-те представители на парламента в новия Висш съдебен съвет. Избраха ги с подсказване с пръсти, с вдигане на ръце, химикалки, очила и в пълно съглашателство между управляващи и опозиция. Избраха ги без обсъждане на качествата на кандидатите, без неудобни въпроси към тези със скандални дела, със спорна репутация и с неясен произход на притежаваното от тях имущество. Омиротвореният господин с \"чисто съдебно минало\" Волен Сидеров пробута и двете си номинации за членове на Висшия съдебен съвет. Честито, бате Волене! И #КОЙ, след като тези дни си нае американски адвокати да го защитават по \"Магнитски\", днес си нае и съдии и прокурори във ВСС. И на него – честито! Въобще, на всички печеливши – честито! А на останалите, които се надяват на независим кадрови орган на Темида: Не губете кураж, следващият тираж е след 5 години!\"", "date": "2017.09.20", "title": "Слави Трифонов: КОЙ си нае и съдии, и прокурори във ВСС"}
{"url": "http://www.dnevnik.bg/photos/2017/09/20/3045366_fotogaleriia_svetovnite_snimki_na_denia_-_20_septemvri/", "text": "Жена прави снимка с мобилен телефон пред картина, част от изложбата \"Il Salotto Delle Gioie\" в Милано, Италия.", "date": "2017.09.20", "title": "Фотогалерия: Световните снимки на деня - 20 септември 2017 г."}
