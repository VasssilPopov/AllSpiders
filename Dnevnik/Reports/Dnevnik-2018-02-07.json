{"url": "https://www.dnevnik.bg/sport/2018/02/07/3125909_radoslav_iankov_ochakvaniiata_predi_olimpiiskite_igri/", "text": "Най-голямата българска надежда за медал от олимпийските игри в Пьонгчанг Радослав Янков вече усеща напрежението преди стартовете в Южна Корея. Сноубордистът замина за Пьонгчанг, заедно с екипа си, като има достатъчно време за подготовка до стартовете си от паралелния гигантски слалом, които са на 22 февруари. \"Няма как да не тежи това, че към мен има очаквания. Отиваме на битка, олимпиадата е по-различна от всяко друго състезание. Усещам подкрепата от всички, през минути ми звънят хора, за да ми пожелаят успех\", каза Янков. Сноубордистът не е притеснен от  студеното време в Пьонгчанг  и твърди, че е подготвен въпреки неприятните условия. \"Голяма чест е да бъда  знаменосец  и да развявам българското знаме. Лично аз си пожелавам да покажа това, на което съм способен, и да се върна жив и здрав. Ние, българите, имаме потенциал и можем да го разкрием\", добави Янков. Александра Жекова също замина за Южна Корея, представителката на България в бордъркроса обясни, че е болна. \"Вълнувам се, защото това е завършекът на един дълъг цикъл, в който вложихме огромни усилия. Вече съм по-опитна и гледам на тези игри от по-различен ъгъл. Вярвам, че ще направим едно красиво шоу и най-подготвените ще спечелят. През тези 4 години работих усърдно и това ще е един личен тест за мен. Можете да очаквате всичко от мен, дори да победя. Същото обаче важни и за конкуренцията. Който направи най-малко грешки, ще спечели\", каза Жекова. На олимпийските игри в Сочи Жекова завърши пета, след като нямаше късмет във финала, но този път си пожелава шансът да е с нея.", "date": "2018.02.07", "title": "Радослав Янков: Очакванията преди олимпийските игри тежат"}
{"url": "https://www.dnevnik.bg/photos/2018/02/07/3125506_fotogaleriia_golemite_zvezdi_na_pyongchang_2018/", "text": "Преди четири години в Сочи, когато беше само на 18 години, Шифрин влезе в историята като най-младата олимпийска шампионка в слалома. Сега американката изглежда орисана да бъде голямата звезда на Пьонгчанг 2018. Въпреки че е само на 22 години, тя вече има три световни титли, два големи кристални глобуса и 40 победи в Световната купа.", "date": "2018.02.07", "title": "Фотогалерия: Големите звезди на Пьонгчанг 2018"}
{"url": "https://www.dnevnik.bg/zdrave/2018/02/07/3125814_edinstvenoto_v_bulgariia_otdelenie_po_detska/", "text": "Единственото в България специализирано отделение по детска кардиология към Националната кардиологична болница може да прекрати дейността си, ако до края на март не получи допълнително финансиране от държавата, предупреждават лекари, цитирани от БНТ. В бюджета на отделението е натрупан дефицит от половин милион лева и не достигат 20 медицински сестри. В края на миналата година пред БНР началникът на Клиниката по детска кардиология проф. Анна Кънева се оплака, че медицинските сестра масово напускат заради ниските заплати. По думите й тогава в \"Детска реанимация\" не достигат повече от 10 сестри, а в отделението по детска кардиология - 7 или 8. Тези, които са останали на работа, се грижат за повече деца и са принудени да дават извънредни дежурства. Заради дефицитите \"клиниката основно работи в момента като спешна клиника. Приемат се спешни болни и се решават спешни проблеми. Останалите някак си ги отлагаме за по-нататък\", коментира сега пред БНТ Кънева. Ръководството на болницата не може да предложи по-високи заплати, с които да привлече нови кадри, нито има пари за ремонт и закупуване на нова апаратура. Същевременно в отделението всяка година се приемат по 900 деца с вродени сърдечни малформации. Според началника на отделението по хирургия на вродени сърдечни малформации Стоян Лазаров решението е тази дейност да се подпомагана директно от държавата по програми, вместо да се разчита на клиничните пътеки, които са недостатъчни по стойност. \"Ще бъдем активни, ще направим всичко възможно да съхраним тази дейност, защото тя е уникална за страната. Ако тя прекрати своята дейност, всичко това ще легне на държавата, което ще бъде в пъти, пъти повече\", коментира директорът на Националната кардиологична болница проф. Марио Станкев.", "date": "2018.02.07", "title": "Единственото в България отделение по детска кардиология е в криза за пари и медицински сестри"}
{"url": "https://www.dnevnik.bg/detski_dnevnik/2018/02/07/3125745_obshtinata_podgotvia_novi_kriterii_za_priem_v_purvi/", "text": "Основният критерии за прием в първи клас в общинските училища да бъде адрес, който не е променян от най-малко три години и е в района на съответното учебно заведение. Това предвиждат промени, които подготвя Столичната община. Днес те бяха представени от зам.-кмета по образованието Тодор Чобанов на първо четене в комисията по местно самоуправление. Очаква се да бъдат гласувани от Столичния общински съвет на 22 февруари. Освен за приема в първи клас  Чобанов предлага и малки корекции  на критериите за прием в детските градини. Промените се налагат, след като през лятото  Министерството на образованието и на науката промени  наредбата  за организация на дейностите в училищното образование. Според нея с най-голям шанс за класиране са децата, чийто постоянен или настоящ адрес е най-близо до учебното заведение, за което кандидатстват, и не е променян от най-малко три години.  Столичната община предлага промени в наредбата за прием в първи клас и в тази за детските градини. Основната разлика е, че за класиране в училище ще се взима предвид адресът на детето, а за детските градини - този на родителите. се въвеждат 4 основни групи на класиране. Най-голям шанс ще имат децата с постоянен или настоящ адрес, който е в района на училището и не е променян от най-малко три години. Във втората група ще попадат децата, които са на адреса от 1 до 3 години. Третата група е за тези, чийто адрес е променен преди година. В случай че в някоя от групите има повече деца, отколкото места, от общината предлагат и допълнителни социални критерии. От тях най-много точки - 22, ще дава, ако детето има брат или сестра, което вече е записано в училището. Децата с трайни увреждания над 50% ще получават 6 точки, сираците - 5 точки, а полусираците - 3. Децата, които са били в подготвителна група в училището, за което кандидатстват, ще получават 4 допълнителни точки. По две и една точка ще се дават съответно за деца от многодетни и приемни семейства. се запазва в почти същия вариант, който  важи от лятото на миналата година . За постоянен адрес на един от родителите ще се дават три точки и две за настоящ адрес в София. Постоянен или настоящ адрес в административния район на заведението ще дава още 1 точка. Толкова ще получават и децата с един работещ родител, деца с излязъл в отпуск за отглеждане родител, децата, чийто родители са студенти в София, или които са посещавали ясла или почасова подготовка в същата детска градина. Запазват се социалните критерии за сираци (6 точки), полусираци (3 точки), деца от приемни семейства (3 точки) или с брат и сестра в същата детската градина (1 точка).", "date": "2018.02.07", "title": "Общината подготвя нови критерии за прием в първи клас в София"}
{"url": "https://www.dnevnik.bg/photos/2018/02/07/3122379_fotogaleriia_ashtun_kuchur_na_40_g/", "text": "Аштън Къчър е американски актьор, известен с участието си в телевизионния сериал \"Шеметни години\" (That ‘70s Show), MTV поредицата Punk’d и роли в романтични комедии. Днес навършва 40 години.", "date": "2018.02.07", "title": "Фотогалерия: Аштън Къчър на 40 г."}
{"url": "https://www.dnevnik.bg/bulgaria/2018/02/07/3125725_sudut_otkaza_na_cacarov_da_ima_dve_nakazaniia_za_edno/", "text": "Върховният касационен съд отказа да промени тълкуването си по приложението на правилото ne bis in idem, което забранява двойното наказване за едно и също деяние. Искането за това бе на  главния прокурор Сотир Цацаров . Става дума за извършени незаконни действия, които, от една страна, могат да бъдат санкционирани по административнонаказателен ред, но от друга, представляват престъпление. Пример за това е Законът за движение по пътищата, който казва, че който шофира, след като е лишен от право за това, подлежи на определено наказание. Ако до една година след това водачът бъде \"заловен\" от КАТ със същото нарушение, ще подлежи на по-голямо наказание. В същото време в Наказателния кодекс има престъпен състав, който дословно повтаря Закона за движение по пътищата. Наказателната разпоредба определя като престъпление шофирането, след като водачът е лишен от книжка по административен ред в последната година. Според върховните съдии няма основание за промяна на вече прието от тях тълкувателно решение. Искането на Цацаров дойде заради възможността да се прекратява определено разследване, когато разследваният е бил първо санкциониран с административно наказание за същото нещо. Това според главния прокурор водело до възможност за изключване на наказателната отговорност и превес на наложените административни санкции заради значително кратките срокове на приключване на административнонаказателните производства, с влязъл в сила акт.  \"Така са били прекратени образувани и неприключени производства за престъпления контрабанда, държане на акцизни стоки без бандерол в големи размери, незаконно преминаване на границата, хулиганство, причиняване на смърт при професионална непредпазливост, пътнотранспортни произшествия и др.\", се казваше в искането на главния прокурор. В него се посочваше и практика на Европейския съд с решение от 2016 г., което предпоставя друг подход по отношение на \"двойните производства\". Повече вижте  тук .  Върховните съдии обаче са решили, че не трябва да променят тълкувателната си практика, според която човек не може бъде наказван два пъти за едно и също нещо. Те също се позовават на Европейската конвенция за правата на човека, която приравнява санкцията от административнонаказателното с тази от наказателното производство.", "date": "2018.02.07", "title": "Съдът отказа на Цацаров да има две наказания за едно и също действие"}
{"url": "https://www.dnevnik.bg/detski_dnevnik/2018/02/07/3125821_durjavata_shte_ulesni_skljuchvaneto_na_dogovori_mejdu/", "text": "След три години обучение чрез работа у нас законодателна и изпълнителна власт са на път да се обединят около законови промени за разрешаване на проблемите с договорите между учениците и работодателите. Крайният срок за иницииране на поправките, за които се разбраха три комисии в парламента днес, е 31 март. Очакванията са да се измени законът за професионалното образование, тъй като промени в Трудовия кодекс биха довели до още трудности. Обучение чрез работа, или  т.нар. дуално обучение, се провежда у нас от 2015 г. по проекта \"Домино\" , но досега няма законово решение как се сключват договорите между работодателите и учениците, които от своя страна получават възнаграждение за отработените дни. От изнесената информация на съвместното заседание на комисиите днес се разбра, че към момента договори са сключвани сред разрешение на Главна инспекция по труда, но работодателите поставят като проблеми дали трябва да се ползва отпуск през ваканциите, кои от осигурителните ставки трябва да се покриват и дали е необходимо здравно осигуряване, при положение че училището поема такова. По информация на социалното министерство през м.г. са дадени 6947 разрешения за работа на ученици, които са част от дуалното обучение. Има 128 отказа, основната причина за които е, че работната среда не отговаря на условията за труд. Сред предложенията, които вероятно ще попаднат в законодателната инициатива, са условие учебните програми да се актуализират на всеки пет години и създаване на регистър на фирмите, които работят с ученици по дуални програми. Към момента те са около 200.", "date": "2018.02.07", "title": "Държавата ще улесни сключването на договори между фирми и ученици в дуално обучение"}
{"url": "https://www.dnevnik.bg/bulgaria/2018/02/07/3125794_vurhovniiat_sud_ospori_pred_ks_razshirenoto/", "text": "Върховният касационен съд сезира Конституционния съд с искане да се обяви за противоконституционна разширената възможност в Закона за съдебната власт за отстраняване от длъжност на съдии, прокурори и следователи. В десетстранично изложение върховните съдии оспорват подробно последните промени през 2017 г. в разпоредбите на член 230,алинеите от 1 до 6 от ЗСВ. И преди тази промяна магистрати, обвинени в умишлени престъпления във връзка със службата им, се отстраняваха от длъжност от съответната колегия по искане на главния прокурор. Изменението през 2017 г. предвиди възможност главният прокурор да поиска отстраняване на магистрата и ако е обвинен в престъпление от общ характер, и то без значение дали умишлено или неумишлено. \"Изключително рестриктивната редакция неоправдано е разширила приложното поле на този институт /отстраняването от длъжност - бел. ред./, като задължително отстраняване се е предвиждало всякога, \"когато съдия, прокурор или следовател е привлечен за обвиняем за умишлено престъпление от общ характер\", без налагането на мярката да е било обвързано с условията инкриминираното деяние да има връзка с работата на обвиняемия магистрат и/или служебното му положение да създава опасност от пречки за обективното, всестранно и пълно изясняване на обстоятелствата по делото\". Това се казва в мотивите на ВКС до конституционните съдии. ВКС оценява последните изменения на разпоредбата като \"красноречива илюстрация на ретроградния и несъответен на европейските стандарти законодателен подход към уреждането на института на отстраняването от длъжност на съдиите, прокурорите и следователите\". Cpoĸoвeтe зa вpeмeннoтo oтcтpaнявaнe ca caмo зa фaзaтa нa дocъдeбнoтo пpoизвoдcтвo – мaĸcимyм дo гoдинa и пoлoвинa пpи нaй-тeжĸитe cлyчaи. Πoгaзeни ca гapaнтиpaнитe oт Koнcтитyциятa пpинципи нa пpaвoвaтa дъpжaвa (чл.4), paвeнcтвoтo пpeд зaĸoнa (чл.6), зaбpaнaтa зa oгpaничaвaнe нa пpaвaтa нa oбвиняeмия нaд пpeдeлитe нa нeoбxoдимoтo зa пpaвocъдиeтo (чл. 31,aл.4), както и пpaвoтo нa тpyд, зaявявaт oт BKC. И изчерпателно мотивират становището, че атакуваната разпоредба освен че накърнява трудови права, тя нe осигурява paзyмeн бaлaнc мeждy зaщитaтa нa oбщecтвeния интepec и пpaвaтa нa зaceгнaтото лице, в случая съдия, прокурор и следовател. -", "date": "2018.02.07", "title": "Върховният съд оспори пред КС разширеното отстраняване от длъжност на магистратите"}
{"url": "https://www.dnevnik.bg/bulgaria/2018/02/07/3125817_niama_138_mln_lv_za_zaplati_na_nadziratelite_no_se/", "text": "За да се увеличат с 10% заплатите на надзирателите и съдебната охрана, трябват над 13.8 млн. лева от бюджета, с който министерството в момента не разполага. Ако става дума за увеличение от 20%, сумата ще е двойна. Това каза пред журналисти министърът на правосъдието Цецка Цачева, цитирана от агенция \"Фокус\", след блиц контрола в ресорната комисия в парламента.  \"В Министерството на финансите се правят анализи. Търсят се варианти за доближаване на възнагражденията на служителите в охраната и в Главна дирекция \"Изпълнение на наказанията\". На този етап се търси решение на въпроса\", посочи тя. \"В диалог съм с министър­-председателя Бойко Борисов и с финансовия министър Владислав Горанов. През дните от искането на синдикатите до момента предоставяме всякаква информация, която се изисква от нас по отношение на бюджетите\", обясни министърът. По думите ѝ диалогът със синдикатите на двете главни дирекции - \"Охрана\" и \"Изпълнение на наказанията\", не е преустановен и тя била наясно с исканията им. \"Винаги съм споделяла пред тях, че трябва да има съответствие във възнагражденията, но 20% не са получили дори служителите в МВР\", коментира тя. В отговор на въпрос защо полицаите да могат да получат 100 млн. лева, а служителите в затворите не, министърът посочи: \"Не ми е известно полицай да е получил част от тези пари.\" От думите на Цачева на блиц контрола се разбра още, че е приключил търг за закупуването на 250 гривни за проследяване на обвиняемите, които са с мярка за неотклонение \"домашен арест\". На него са се явили три фирми, едната от които е обжалвала процедурата, но след като съдът е отхвърлил жалбата, предстои утре министерството да сключи договор с избраната фирма. Иначе част от гривните били с джипиес, а останалите били с друга система на проследяване, която министърът не успя да обясни. Тя отказа да посочи и цената на обществената поръчка, за да не бъде после цитирана грешно.", "date": "2018.02.07", "title": "Няма 13.8 млн. лв. за заплати на надзирателите, но се търси решение"}
{"url": "https://www.dnevnik.bg/sport/2018/02/07/3125790_stanimir_belomujev_specheli_dva_medala_ot_evropeiskoto/", "text": "Световният шампион Станимир Беломъжев  спечели два медала от европейското първенство по ски ориентиране в България. 29-годишният състезател приключи шампионата на родна земя със сребро в дългата дистанция и бронз в средната. В днешния предпоследен ден на европейското първенство, което се провежда в местността Куртово край Велинград, бяха излъчени шампионите в дългата дистанция при мъжете и жените. В надпреварата при мъжете се включиха 56 състезатели, а при дамите - 35. Беломъжев първоначално беше обявен за победител в последното индивидуално състезание от шампионата. Той финишира втори с изоставане от 51 секунди от Ерик Рост, който измина 19.8-километровата дистанция за 1:33.48 ч. Шведът, който е действащият световен шампион в тази дисциплина, беше дисквалифициран след финала. Неговият отбор обаче подаде контестация, която беше уважена. Така той завоюва трето отличие от шампионата в България след среброто в спринта и златото в смесената щафета. В понеделник Беломъжев завърши трети в средната дистанция, в която  стана световен шампион през 2017 г . Българският състезател вече има общо осем медала от европейски първенства - три златни, три сребърни и четири бронзови. Европейското първенство завършва в четвъртък с щафетите при мъжете и жените. България ще бъде представена и в двете състезания. Спринт (мъже): Едуард Хренников (Русия) Спринт (жени): Тове Александерсон (Швеция) Средна дистанция (мъже): Андрей Ламов (Русия) Средна дистанция (жени): Тове Александерсон (Швеция) Дълга дистанция (мъже): Ерик Рост (Швеция) Дълга дистанция (жени): Мария Кечкина (Русия) Смесена щафета: Швеция", "date": "2018.02.07", "title": "Станимир Беломъжев спечели два медала от европейското по ски ориентиране в България"}
{"url": "https://www.dnevnik.bg/sport/2018/02/07/3125708_dvigateliat_na_reno_ni_pravi_po-burzi_s_edna_sekunda/", "text": "Преминаването от двигателите на \"Хонда\" към тези на \"Рено\" е добър ход засега, убедени са в  \"Макларън\" . Директорът на британския отбор Ерик Булие обяви, че задвижващите системи на френския производител правят болида по-бърз с една секунда в сравнение с миналата година. Засега обаче данните на \"Макларън\" са изцяло от компютърни симулации и изпитания във въздушен тунел, а не на пистата. Първите тестове на пистата \"Каталуня\" край Барселона ще бъдат между 26 февруари и 1 март, така че тогава от отбора ще могат да докажат дали данните им са верни. \"През миналата година страдахме от това, че не можем да се адаптираме към японската култура на работа. Сега с \"Рено\" комуникацията ни е много по-лесна. Също така трябваше изцяло да преосмислим философията за задната част на болида, тъй като конфигурацията на двигателите \"Рено\" е много различна\", каза Булие пред \"Екип\". Според шефа на \"Макларън\" тимът може да направи голяма стъпка напред в развитието си през 2018 г., но не бива да се очакват чудеса още в ранна фаза. \"Изпитанията преминаха добре и двете страни са доволни. Наистина да бъдем със секунда по-бързи е нещо впечатляващо на този етап\", добави директорът на \"Макларън\". През сезон 2018 три отбора ще използват задвижващи системи на \"Рено\". Освен \"Макларън\" това са заводският тим на французите и  \"Ред бул\" .", "date": "2018.02.07", "title": "Двигателят на \"Рено\" ни прави по-бързи с една секунда на обиколка, изчислиха от \"Макларън\""}
{"url": "https://www.dnevnik.bg/zelen/2018/02/07/3125830_zemedelskata_komisiia_othvurli_vetoto_na_prezidenta_za/", "text": "Комисията по земеделие и храни отхвърли ветото на президента и отново прие спорни  поправки , улесняващи промяната на предназначението на земеделски земи и застрояването им. Преди броени дни п резидентът Румен Радев наложи вето  на одобрените от депутатите изменения, прокарани през преходни и заключителни разпоредби в Закона за посевите, но депутатите от водещата комисия тази сряда отхвърлиха ветото и гласуваха наново спорните текстове. Според държавния глава новите правила не изпълняват конституционното задължение на държавата за специална закрила на земеделските земи и промяна на предназначението им само по изключение при доказана нужда. Часове преди заседанието на комисията граждани протестираха пред Народното събрание срещу поправките, които по думите им възкресяват вече загубили правно действие решения за промяна на предназначението, като целта е да се заобиколят актуалните изисквания и процедури, като така продължи застрояването по стари планове. Притесненията на природозащитници са, че с това се отваря законова врата за бетониране на последните незастроени места по Черноморието.  Проектът, гласуван на 24 януари 2018 г., дава амнистия на собствениците на ниви, които са сменили предназначението им, но не са реализирали строителство в срок, като им дава право на инвестиции, вместо земите да станат отново земеделски. Предложенията за промени в закона за посевите са били направени устно от Йордан Апостолов от \"Обединени патриоти\" между първо и второ четене в Комисията по земеделието и храните в края на 2017 г. В средата на декември тези изменения са били одобрени на второ четене от всички присъствали на заседанието на комисията депутати от ГЕРБ, \"Обединени патриоти\" и БСП. Част от тези текстове са променени на последната земеделска комисия, без да се променя философията на измененията. Тази сряда законопроектът беше повторно подкрепен от земеделската комисия от 12 депутати от ГЕРБ и \"Обединени патриоти\", девет са били против - сред тях депутати от БСП, ДПС и \"Воля\", без \"въздържали се\".  Преди гласуването днес вносителят Йордан Апостолов коментира пред комисията, че не е съгласен с мотивите за вето на президента, като се позова на конституцията, че частната собственост е неприкосновена.  От ДПС обясниха, че подкрепя президента заради принципа, че промяната на предназначението трябва да се прави по изключение, а не по правило. Оттам изтъкнаха нуждата от широко публично обсъждане, което е било пропуснато в конкретния случай. От БСП предложиха Законът за опазване на земеделските земи да бъде разгледан отново, за да се решат възникналите проблеми. Според председателя на парламентарната комисията по земеделие Десислава Танева поправките са минали цялата процедура на обществено обсъждане Ако измененията бъдат гласувани окончателно и в пленарната зала идната седмица, за да може да се строи в бившите ниви, собственикът на земята ще трябва да подаде искане пред съответната земеделска комисия, в което да посочи номера на старото разрешение и датата на издаването му. Към документите трябва да се приложи документ за собственост или учредено право на строеж, актуална екооценка на инвестиционното намерение, както и влязъл в сила подробен устройствен план. Решението на комисията ще губи правното си действие, ако в тригодишен срок собственикът не поиска издаване на разрешение за строеж или ако до шест години не го започне. Собствениците на земи, които са платили такса за смяната на предназначението, няма да плащат отново, ако тя съвпада с актуалната тарифа. Разликата с тарифите ще бъде доплащана или ще бъдат връщани пари. Земеделските комисии ще са длъжни в срок до един месец да препотвърдят или да отхвърлят искането. Преди две седмици експресно предложените  законови промени  бяха  отхвърлени . В момента законът предвижда давност на разрешителни 3 и 5 години. Това означава, че ако собственик на земя, който има строително разрешение, не е започнал строеж в рамките на 3 или 5 години, губи разрешителното си и трябва да мине отново през цялата процедура, за да получи ново разрешително. През май миналата година поправки в Закона за опазване на земеделските земи, внесени пак от \"Обединени патриоти\", предлагаха  да се удължи с още три години срокът за строителство на черноморското крайбрежие.  Тогава обаче след шумна реакция в социалните мрежи ГЕРБ оттегли подкрепата си и проектът не стигна до пленарната зала.", "date": "2018.02.07", "title": "Земеделската комисия отхвърли ветото на президента за строителство в ниви"}
{"url": "https://www.dnevnik.bg/evropa/2018/02/07/3125815_evroparlamentut_otstrani_zam-predsedatel_narekul/", "text": "Европейският парламент отстрани заместник-председателя си Ришард Чарнецки като заместник-председател след обида към колега от Полша, съобщи институцията. Според съобщение на Европарламента Чарнецки (Европейски консерватори и реформисти) описал колежката си и сънародничка Роза Тун (Европейска народна партия) като szmalcownik (\"шмалцовник\"). Това е силно обиден полски термин за някого, който изнудва евреи или поляци, защитаващи евреите, по време на нацистката окупация, уточнява институцията. При гласуване 447 евродепутати са подкрепили прекратяването на мандата му, а 196 са били против. Това е повече от изискваното за целта мнозинство от две трети. Сега парламентът трябва да избере нов заместник-председател в съответствие с чл. 17 и чл. 20 от правилника за дейността на Европейския парламент. Ришард Чарнецки ще остане член на Европейския парламент, но няма да бъде заместник-председател или член на Бюрото - орган, който определя правилата за работа на парламента. Той няма да представлява парламента от името на своя председател, нито ще ръководи пленарните дебати, пише Европарламентът. В съобщението му се уточнява, че предложението на Председателския съвет за отстраняването му \"не е насочено към Полша или политическата група на Европейски реформисти и консерватори, която е поканена да предложи нов кандидат за заместник-председател\". Не за пръв път Чарнецки е член на управляващата партия \"Право и справедливост\" от 2008 г. През 90-те години е бил министър за евроинтеграцията и преговарящ от името на Полша за влизане в съюза. Последните години обаче той се прочу със спорни изказвания, например когато изрази задоволството си, че либийската брегова охрана е стреляла по спасително корабче, опитало да стигне до мигранти в Средиземно море. \"Най-накрая\", написа той в \"Туитър\" за инцидента. Коментарът му за Роза Тун дойде, след като в интервю за германска медия тя обвини властите, че превръщат Полша в \"диктатура\". Самият Чарнецки определи действията на Европарламента като \"антиполски\" и настоя пред полската държавна агенция PAP, че е останал \"верен на възгледите си\". Заради спорния полски закон, наказващ  определени коментари за холокоста , Варшава наскоро си навлече критики от Съединените щати и Израел, а заради съдебната реформа от последната година  срещу нея има процедура  от Европейската комисия.", "date": "2018.02.07", "title": "Европарламентът отстрани зам.-председател, нарекъл колега от Полша \"сътрудник на нацисти\""}
{"url": "https://www.dnevnik.bg/sviat/2018/02/07/3125792_zaplahata_ot_atentati_na_isliamska_durjava_ostava_i/", "text": "Терористичната групировка \"Ислямска държава\" претърпя поражение на бойните полета и се лиши от 90 процента от финансовите си източници, но остава сериозна заплаха. Това се казва в нов доклад на генералния секретар на ООН Антониу Гутериш, публикуван на сайта на световната организация и цитиран от ТАСС.  Лидерът на ООН призовава страните да поддържат бдителност в борбата с тероризма и предупреждава за потенциалното сливане на \"Ислямска държава\" и терористичната мрежа Ал Каида в някои региони. Той отбелязва, че през последните шест месеца ИД \"понесе стратегически поражения в Ирак, Сирия и южната част на Филипините\", в резултат на което бе \"принудена да изостави своите опорни пунктове в градските райони и да се адаптира към променените обстоятелства\".  Според Гутериш ИД \"продължава да залага на външни терористични актове\", отказвайки се от \"намерението за  завладяване и задържане  на територии\". \"Към днешния ден в организационно отношение ИД представлява глобална мрежа с плоска йерархия и отслабен оперативен контрол над филиалите си. Държавите членки (на ООН) подчертаха, че готовността на някои членове на мрежата на ИД и на Ал Каида да поддържат взаимно операциите си продължава да предизвиква загриженост, а потенциалното сливане на двете мрежи, поне в някои райони, представлява нова опасност\", предупреждава генералният секретар на ООН. Той изказва предположение, че отказът на ИД от завземане на нови територии, а също и засиленият от страните граничен контрол, ще доведе до \"намаляване на притока на новобранци и ще ограничи придвижването на чуждестранни бойци\" между държавите. Според него терористи вече практически не отиват в Ирак и Сирия, а освен това държавите \"отбелязват само единични случаи на вербуване на нови бойци. Гутериш смята, че занапред групировката \"ще залага на по-компактни и по-мотивирани групи, готови да воюват или да извършват терористични атаки\".  Той констатира също \"разпада на създадената от ядрото на ИД глобална пропагандна машина\", и \"понижаването на качеството на нейните материали\", както и на редовността и мащаба на разпространението им. Въпреки това, отбелязва той, членовете на групировката продължават  \"умело да използват\"  социалните мрежи, защитени средства за комуникация и други съвременни технологии, \"за да поддържат връзка, да координират действията и сътрудничеството си при извършване на терористични актове\". /БТА", "date": "2018.02.07", "title": "Заплахата от атентати на \"Ислямска държава\" остава и след края на \"халифата\", смята ООН"}
{"url": "https://www.dnevnik.bg/gradska_sreda/2018/02/07/3125760_sofiia_shte_ima_nov_arheologicheski_muzei/", "text": "Закритият музей на комплекса \"Антична Сердика\" ще бъде отворен, като в него ще бъде изложен част от фонда с находки от Националния археологически институт с музей към Българската академия на науките. Това каза пред журналисти днес зам.-кметът на София по културата и образованието Тодор Чобанов. По-рано през деня  Министерският съвет пр едостави на Столична община  правото да стопанисва комплекса през през следващите 10 години. Планът на Столичната община е да отвори музея под бул. \"Княгиня Мария Луиза\", което не се случи през времето, в който Министерството на културата стопанисваше обекта. По думите на Чобанов в него ще бъдат показани експонати от фондовете на археологическия институт с находки от римската епоха, както и част от колекцията на общината,  добита след разкопки по антични обекти . Експозицията ще бъде допълнена от 3D визуализации. В музея ще се организират и детски исторически занимални, каза още Чобанов. Пространството под стъклените куполи на Ларгото пък ще се използва за различни културни събития. ", "date": "2018.02.07", "title": "София ще има нов археологически музей"}
{"url": "https://www.dnevnik.bg/sport/2018/02/07/3125831_ivanka_trump_shte_vodi_delegaciiata_na_sasht_v/", "text": "Дъщерята на американския президент Доналд Тръмп Иванка ще води олимпийската делегация на САЩ в церемонията по закриването на игрите в Пьонгчанг, обяви Белият дом. Иванка, която е съветник на своя баща, ще пристигне в Пьонгчанг за последните състезания. Тя е много активна в социалните мрежи по спортни въпроси, като често коментира участието на жените в спорта или постиженията на американските състезатели. Последно Иванка Тръмп поздрави отбора на \"Филаделфия ийгълс\", който  спечели Супербоул LII . Американската делегация на откриването ще бъде предвождана от  вицепрезидента Майк Пенс . Той вече пристигна в Пьонгчанг, където ще присъстват и други световни лидери. Пенс обаче не уточни дали ще има среща с делегацията на Северна Корея, която ще бъде представлявана от председателя на парламента Ким Йон-нам. Олимпийският отбор на САЩ  ще се състои от 107 жени и 135 мъже  и е най-разнообразният в историята на страната. В списъка са десет афроамериканци, 11 азиатоамериканци, както и първите двама спортисти, открито признали се за хомосексуалисти, пише \"Ройтерс\". САЩ очакват да спечелят своя стотен златен медал и да минат границата от общо 300 медала от зимни олимпийски игри (в момента страната има 96 златни и общо 282 медала).", "date": "2018.02.07", "title": "Иванка Тръмп ще води делегацията на САЩ в церемонията по закриването на Пьонгчанг 2018"}
{"url": "https://www.dnevnik.bg/zelen/2018/02/07/3125194_grajdani_protestirat_sreshtu_zakon_ulesniavasht/", "text": "Гражданите излизат днес на обяд на  протест  пред парламента срещу гласувани поправки в Закона за опазване на земеделските земи, улесняващи промяната на предназначението им за застрояване. Макар че  президентът Радев наложи вето  на одобрените промени през Закона за посевите, природозащитници се опасяват, че депутатите ще отхвърлят ветото на държавния глава и ще ги гласуват окончателно.  Организаторите предупреждават, че поправките възкресяват вече загубили правно действие решения за промяна на предназначението с цел да се заобиколят съвременни изисквания и да продължи застрояването на красивите места на България по стари планове. Според тях гласуваните разпоредби противоречат на чл. 21 от Конституцията и на целите на Закона за опазване на земеделските земи, които постановяват особена закрила за земеделските земи, определят ползването им само за земеделски цели и допускат промяна на предназначението им единствено по изключение при доказана нужда.  \"С новите разпоредби вместо да осигури закрила Народното събрание улеснява унищожаването на земеделската земя чрез превръщането ѝ в урбанизирана,\" посочват в траницата на събитието организаторите.  Те припомнят, че строежът на апартаменти и леглова база извън населените места не е в интерес на развитието на туризма, от който печелят местните хора. ", "date": "2018.02.07", "title": "Граждани протестират срещу закон, улесняващ застрояване на ниви"}
{"url": "https://www.dnevnik.bg/evropa/2018/02/07/3122406_bitkata_za_naslednika_na_junker_zapochva_no_vuprosut/", "text": "Сред лидерите на Европейския съюз се задава ожесточена битка за следващия председател на Европейската комисия. Въпросът обаче не е кой да той, а как да бъде избран, пише \"Политико\". Процедурата с т.нар. водещ кандидат, или  Spitzenkandidat , бе използвана за пръв път при избора на Жан-Клод Юнкер през 2014 г. и не е записана в договорите на ЕС. Става въпрос по-скоро за малко повече от договорка между основните европейски политически партии, Европейския съвет и Европейския парламент за това как да интерпретират мъглява разпоредба в договора. Битката дали процедурата да се използва и в следващите европейски избори през 2019 г. изкара наяве една абсурдна ситуация: образецът за демокрация ЕС следва система за избор на най-високопоставения си служител, която всъщност не е напълно уредена. Договорите на ЕС изискват Европейският съвет с квалифицирано мнозинство да номинира за одобрение от Европарламента председател на Европейската комисия, \"взимайки предвид резултатите от изборите за Европейски парламент\". Как тези резултати да бъдат взети предвид по справедлив начин е ключовият момент в спора. Процедурата Spitzenkandidat на практика дава председателския пост в Еврокомисията на партията, спечелила най-много гласове в Парламента. Според тази система най-голямата политическа група в Европейския парламент получава правото да номинира кандидата си за позицията. Европейският съвет, в който са всички 28 национални лидери, след това прави окончателния избор, като \"взима предвид\" номинацията на парламента. Накрая целият Европарламент трябва да гласува решението. Според критиците това е неясна система, която лишава Европейския съвет и Парламента от тяхната власт и задължение да изберат най-добрия кандидат и вместо това ги принуждава да приемат победителя в процес, воден от партийни лица. Разделение Голяма част от европейските лидери, включително френският президент Еманюел Макрон, а също и ръководителите на Чехия, Унгария, Литва, Холандия, Полша, Португалия и Словакия, изразиха съпротивата се срещу идеята. Привържениците й обаче, сред които са ирландският премиер Лео Варадкар, както и самият Юнкер, казват, че доверието в ЕС зависи от поддържането на процеса, в който политическите партии, съревноваващи се за представителство в Европейския парламент, предлагат кандидати, които да водят кампания в Европа и да спорят помежду си в дебати. Победителят е този, чиято партия спечели най-много места в Европарламента. Най-големите партии, включително и Европейската народна партия (ЕНП), от която е Юнкер, Прогресивният алианс на социалистите и демократите (ПЕС) и Алиансът на либералите и демократите за Европа (АЛДЕ) се ангажираха да продължат процедурата и следващата година. Очаква се днес Европарламентът да приеме резолюция, с която да обяви, че ще одобри само Spitzenkandidat (означава някой, който има официалната подкрепа на партия) за следващ председател на Европейската комисия, макар да няма законен начин да се контролира гласуването на евродепутатите. Нищо обаче не задължава Европейския съвет да следва тази процедура. Неясен край Битката около този въпрос ще бъде сред основните теми в дневния ред на предстоящата среща на върха на европейските лидери. Фронтовете вече са очертани, като някои лидери казват, че не се чувстват длъжни да повторят процеса, приложен само веднъж досега. \"Не можем да бъдем в позиция, в която нямаме какво да кажем и има само две големи държави и Комисията, които решават за всички\", коментира чешкият премиер Андрей Бабиш пред \"Политико\". \"Кой трябва да решава за председателя на Комисията? Всички държави членки. А не някой, който казва: \"Това е нашият Spitzenkandidat\", допълни той. Макрон също не подкрепя процедурата, която гарантира победа на голяма традиционна партия, твърдят негови приближени. Председателят на Европейския съвет Доналд Туск, който е бивш полски премиер, изрази резерви в реч пред Европарламента през есента. Макар повечето евродепутати да харесват идеята, защото им дава повече влияние върху резултата, отколкото на Европейския съвет, Туск предупреди, че това не е точно така. \"Що се отнася до Spitzenkandidat, не Европейският съвет беше слабото звено през 2014 г.\", каза той. \"Жан-Клод Юнкер бе избран с 26 гласа срещу два гласа в Европейския съвет, докато в Парламента той получи 422 гласа от общо 729. Така че лесно можете да си представите, че ще бъде много по-трудно спечелилият водещ кандидат да получи достатъчно подкрепа в новия Европейски парламент, отколкото в Европейския съвет\". Ирландия Италия и Испания са част от малка група страни в ЕС, които искат да подкрепят процеса през 2019 г. В скорошна реч пред Европейския парламент ирландският премиер Лео Варадкар заяви: \"Нека направим системата Spitzenkandidat постоянна и да демократизираме избирането на кандидати за други позиции в ЕС\". Според Манфред Вебер, председател на ЕНП, която е най-голямата група в Европарламента, избирането на следващия председател на Комисията чрез тази процедура е \"въпрос на прозрачност и демокрация\". \"Искаме европейските избиратели да имат думата за избора на председател на Комисията. Те вече не искат това решение да се взима при закрити врата\", подчерта той. Всъщност не е много ясно какво искат гласоподавателите. Според официалните статистически данни участието в евроизборите е намалявало постоянно от 1979 г. и не се е увеличило с въвеждането на Spitzenkandidat през 2014 г.", "date": "2018.02.07", "title": "Битката за наследника на Юнкер започва. Но въпросът не е кой, а как"}
{"url": "https://www.dnevnik.bg/sviat/2018/02/07/3125186_zashto_desetki_hiliadi_bejanci_se_vrushtat_v_siriia/", "text": "Амар Марауи отчаяно искал да напусне Сирия и избягал. В началото на 2016 г. той платил на контрабандисти и стигнал по опасен морски маршрут до Гърция, след което преживял изтощително пътуване с влак, автобус и пеша през Европа.  Две години по-късно 36-годишният мъж е отново у дома в Алепо. Върнал се миналото лято - потиснат, обзет от носталгия и ужасен от перспективата да остане там още една зима, той не можел да понесе живота в германския град Зул. Германия \"беше скучна, скучна, скучна\", каза той. Марауи е един от малкото върнали се в Сирия бежанци от над 5.4-те милиона, избягали от родината си след избухването на гражданската война през 2011 г. Засега те са съвсем малко - десетки хиляди. ООН и приемащите държави в Европа не насърчават връщането им, като казват, че Сирия не е безопасна. Но потокът от завръщащи се хора защото обстановката в Сирия се стабилизира, а в приемащите държави се увеличава враждебността към бежанците. Подкрепяната от Русия армия на президента Башар Асад си възвърна почти всички големи градове, а групировката \"Ислямска държава\" е изгонена от почти цялата територия, която владееше някога. Мотивите за завръщане са много. Сред тях е и най-обикновената носталгия. Много бежанци са изхарчили всичките си спестявания и или не могат да си намерят работа, или не получават разрешение да работят. Стотици хиляди линеят в лагери в съседни страни. Тези, които отидат в Европа, често получават помощ, но някои разбират, че Западът не предлага възможностите, на които са се надявали, или са подложени на дискриминация, или се чувстват изолирани в различна култура с езикови бариери и суров климат. Има обаче и много сериозни причини  да изберат да останат в изгнание . Спокойствието в някои части на Сирия зависи от крехките местни примирия. В някои райони продължават да се водят боеве, включително между Асад и бунтовниците в северозападните райони и на други места. Мнозина млади мъже не искат да се връщат, защото се страхуват, че ще трябва да отидат на задължителна военна служба. Дори в районите, където боевете са спрели и за момента изглежда малко вероятно да избухнат отново, градовете са силно разрушени. Близо 6.1 милиона сирийци, които все още са в страната, са напуснали домовете си, така че бежанците не са единствените, които чакат да се завърнат. Трудно е да се установи броят на завръщащите се. Сирийските власти казват, че нямат точни данни, и добавят, че мнозина се връщат през Ливан и не са разпитвани дали са бежанци или просто пътуващи сирийци. Европейските страни и Турция не проверяват дали тръгващите си сирийци се връщат в родината. Според говорителя Андрей Махечич Върховният комисариат за бежанците на ООН (ВКБООН) завърнали се доброволно от съседни страни от януари до октомври 2017 г. Това са най-новите данни. Той каза, че броят на завръщащите се е нищожен в сравнение с този на оставащите в Ливан, Йордания, Турция и Европа и на все още напускащите Сирия. Миналата година Турция, където има  3.5 милиона сирийски бежанци , завзе територия в Северозападна Сирия по общата граница между двете страни. Оттогава са се завърнали около 130 000 сирийци от този район. От  Йордания , където има 650 000 бежанци, са се завърнали само около 8000 сирийци през цялата 2017 г., показват данни на ВКБООН. Повечето са тръгнали скоро след постигането през юли на местно примирие в част от Южна Сирия, после бройката е намаляла за годината. ВКБООН заяви миналия месец, че в Ливан броят на регистрираните бежанци е паднал под един милион за първи път от 2014 г. Някои са се преселили в трети страни или са починали, но няколко хиляди са се върнали в родината. Не всички се връщат, защото са готови. Жена на име Ум Уисам заяви за \"Асошиейтед прес\", че се върнала в Сирия през август след шест години в Йордания. Съпругът й бил депортиран няколко месеца преди това - един от около 2300 депортирани от Йордания през 2017 г. Там той работел в строителството и без неговите доходи Ум Уисам и петте им деца не можели да продължат да живеят там. Семейството е от Алепо, но цената на живота там ги принудила да се заселят в южния сирийски град Дараа. \"За съжаление, тук няма вода, няма електричество, няма работа. Положението ни е много тежко, кълна се в Бога\", написа тя в \"Уотсап\". В същото време Марауи се радва, че си е у дома. Той седи зад бюрото в сервиза си за гуми близо до главния площад на Алепо \"Садала Ал Джабири\". Сега градът до голяма степен е спокоен, след като правителствените сили победиха бунтовниците там през декември 2016 г. Като мнозина други Марауи предприел епично пътуване, за да отиде в безопасност в Европа. Той напуснал Сирия през януари 2016 г. От Турция се качил на една от препълнените надуваеми лодки на контрабандистите, за да стигне до гръцкия остров Лесбос - особено опасно пътуване, защото не знае да плува. Минал през Македония, Сърбия, Словения, Хърватия и Австрия, дълго пътувал с влак и ходил пеш през гори. В Германия започнал да учи език и занаят. Германците осигурили храна, дрехи и заплащане, но \"в града, където се установих, нямаше живот, имаше малко хора, изпитваш психологически натиск, потиснатост и е студено\", каза той. Изкарал само няколко месеца и през юли се върнал. 13-годишният Адиб Аюб предприел пътуване по море до Гърция с чичо си през 2015 г. \"Прецених, че вероятността за оцеляване в морето е по-голяма от тази за оцеляване в Алепо\", каза баща му Фирас Аюб. \"Преди, и да ми предлагаха Европа, Америка и всички континенти на света, не бих напуснал страната си\", каза Фирас, който е собственик на магазин за шоколадови изделия в центъра на Алепо. \"Мисълта за напускане се появи, Може ли някой да остане и да живее в огнено кълбо? Където и да отидеш, все огън, снаряди и ракети.\" Надеждата била, че след като синът се установи в Европа, ще бъде разрешено на неговите родителите и трима му братя и сестри да се присъединят към него. Но това така и не станало, затова след две години неговите родители му казали да се върне. През септември момчето пристигнало на летището в Дамаск, където било посрещнато от разплаканата си майка.  \"Беше приключение\", каза Адиб, седнал до нафтова печка една студена сутрин в апартамента на родителите си в западната част на Алепо. Ходил на училище в германския град Райнхайм и бил полузащитник в местния футболен отбор. Сега Адиб играе за футболния отбор \"Итихад\" в Алепо - един от водещите отбори в Сирия. Казва, че не би се върнал в Европа, дори да има възможност. \"Това е нашата страна\", каза той. \"Ако отидем в друга страна, в Германия, хората там не са като нас.\" /БТА", "date": "2018.02.07", "title": "Защо десетки хиляди бежанци се връщат в Сирия"}
{"url": "https://www.dnevnik.bg/intervju/2018/02/07/3125092_feisbuk_vse_oshte_sme_vajen_produkt_za_horata_i_biznesa/", "text": "Съгласието е важно, но има много различни начини да се защити неприкосновеността и GDPR признава това. Съгласието е един от тях.  GDPR  признава и легитимния интерес – една компания има легитимен интерес да обработва данните и той не се отменя от правото на неприкосновеност на индивида. Договорна необходимост – когато един човек се абонира за услуга и, за да предостави тази услуга, компанията има нужда да обработи данните му. Така че GDPR дава редица правни основания, които могат да легитимират обработката на информация. Регулацията на неприкосновеността (бел. ред. - това е друг документ на ЕС, който все още се обсъжда. Той ще бъде допълнение към  GDPR ) е почти изцяло съсредоточена върху съгласието и това е много голяма промяна, която заслужава повече внимание. Защото тя ще изисква от бизнеса да преосмисли начина, по който защитава данните, и ще изисква повече от хората. Все по-често съгласието им ще бъде искано и това ще бъде различен подход, който поставя тежест върху индивида. Виждаме, че клаузите за съгласие ще бъдат използвани все по-пестеливо и, най-важното, при обработката на много чувствителни данни и при необходимост от допълнителна защита. Много сме доволни, че  той е в сила  и че премина първоначалните оценки. Добавихме много допълнителни защити върху данните на хората в отговор на него и очакваме с нетърпение продължителността на успеха му. Не съм експерт по европейско право и не бих могъл да предвидя. Мислим, че тези промени са от полза за общността ни, че \"Фейсбук\" остава много важен продукт за хората и за бизнеса. Това е всичко, което имам да кажа по темата. Не знам дали е връщане към основите, но е отговор на нещата, които чуваме от нашата общност. Ето защо го правим. Смятаме, че това е фейсбукът, който хората искат, и това мотивира промените ни.", "date": "2018.02.07", "title": "\"Фейсбук\": Все още сме важен продукт за хората и бизнеса"}
{"url": "https://www.dnevnik.bg/sviat/2018/02/07/3125339_indeksut_dau_djouns_prikljuchi_denia_s_povishenie_ot/", "text": "Американските фондови пазари приключиха вчерашния ден с рязко покачване след 24 часа на внезапни покачвания и спадове, съобщава БТА. Промишленият индекс \"Дау Джоунс\" се повиши с 567 пункта (2.3 процента), възстановявайки близо половината от загубените 1175 пункта предишния ден. Индексът на 30-те водещи американски компании приключи на нива от 24 912 пункта. Преди \"Дау Джоунс\" да достигне тези стойности, по-рано през деня имаше няколко обрата, като при отварянето на пазарите имаше понижение от 567 пункта - по случайност точно толкова, с колкото се повиши до затварянето. Индексът \"Стандард енд Пуърс 500\" прибави 46 пункта (1.7 процента) и достигна 2695 пункта. \"Насдак\" се повиши със 148 пункта (2.1 процента) до 7115 пункта. Резки понижения в петък и понеделник заличиха повишенията на \"Дау Джоунс\" за тази година. Към днешния ден обаче той отново беше леко по-висок за 2018 г.", "date": "2018.02.07", "title": "Индексът \"Дау Джоунс\" приключи деня с повишение от 567 пункта"}
{"url": "https://www.dnevnik.bg/sviat/2018/02/07/3125340_trump_naredi_na_pentagona_da_provede_mashtaben_voenen/", "text": "Белият дом обяви, че президентът Доналд Тръмп е наредил на Пентагона да организира военен парад във Вашингтон, съобщава БТА. Държавният глава на САЩ иска тази година в столицата да се състои градиозен военен парад с войници и танкове. Идеята на Тръмп е да даде възможност на американците да засвидетелстват почитта си към армията. Говорител на Пентагона заяви, че ведомството знае за искането и \"обмисля вариантите\". Американското министерство на отбраната оповести и че войната в Афганистан е струвала на данъкоплатците в САЩ средно по 45 милиарда долара на година. Данните бяха оповестени на изслушване в Конгреса.", "date": "2018.02.07", "title": "Тръмп нареди на Пентагона да проведе мащабен военен парад във Вашингтон"}
{"url": "https://www.dnevnik.bg/sport/2018/02/07/3125297_purvata_jena_preminala_samostoiatelno_velikata/", "text": "Първата жена, преминала самостоятелно Великата китайска стена (4500 км за 167 дни), ще бъде сред лекторите в семинара \"Физкултура\", обявиха организаторите от клуб \"Бегач\". Кати-Джейн Лерпение идва за събитието на 10 март 2018 г. в Sofia Event Center. Регистрацията тече, като цената на билетите е 79 лева. Сред изпълнените предизвикателства на британския модел Лерпение са прекосяването на ледената шапка на Патагония и преминаване през Африка със стар велосипед. \"Тя ще е с нас да ни разкаже как усилието, което влагаш в нещо, е равно на удоволствието от постижението му\", съобщиха организаторите. Сред участниците ще бъде и човекът, пробягал 44 маратона в 44 европейски държави за 44 поредни дни -  Питър Томпсън . Маратонецът успява да събере 22 хил. паунда за две благотворителни организации. Сред другите лектори ще са известният писател за здравословно хранене Мат Фитсджералд, банкер, единственият българин-непрофесионалист, преплувал ламанша - Стефан Иванов, първият българин, изминал Pacific Crest Trail - Петър Ванев и Хуан-Пабло Савонити, който планира да премине 33 000 км от Аляска до Патагония.", "date": "2018.02.07", "title": "Първата жена, преминала самостоятелно Великата китайска стена, ще е лектор във \"Физкултура\""}
{"url": "https://www.dnevnik.bg/sviat/2018/02/07/3121324_shte_zagubiat_li_sasht_voinata_na_mrejite_s_kitai/", "text": "Всичко започна с една гръмка новина, която бързо беше забравена. Администрацията на американския президент Доналд Тръмп обсъжда идеята за национализирана мрежа от пето поколение - т. нар. 5G - с която да противостои на възхода на Китай в телекомуникациите. Белият дом заяви, че разговорите по темата били на много ниско ниво. Конгресмени и шефът на  федералния регулатор за комуникациите  обаче побързаха да заклеймят идеята, а комуникационните гиганти в САЩ - да \"повдигнат завесата\" кога ще се докажат като конкуренти на Китай в технология, интересът към която нараства като лавина от месеци. Не беше опровергано (а за \"Ройтерс\" дори беше потвърдено) самото съдържание на  изтеклата през онлайн изданието Axios  бележка на Съвета за национална сигурност, според което мястото на Китай като доминиращ производител на мрежова инфраструктура буди подозрение. Дни по-късно генерал, за когото се смята, че е сред най-големите застъпници на идеята, напусна Съвета за национална сигурност. Дебатът даде в публичното пространство глас на страха, че Китай - или други държави в Източна Азия - може да се превърнат в пионери на технология, която да им даде огромно стратегическо предимство. Защо обаче 5G мрежата е важна и как САЩ опитват да овладеят нишата ѝ? Нови възможности Дългосрочно петото поколение (5th Generation, 5G) може да се обобщи с думата \"революция\", краткосрочно - с \"утопия\". В израза \"пето поколение\" няма нищо мистично. В началото на 80-те г. се появява първото поколение за аналогови разговори; през стандарта GSM (същия, от който в българския се появява разговорна дума за мобилен телефон) през 1991 г. се появява второто поколение, подобрява звука и добавя възможността за текстови съобщения; в края на същото десетилетие 3G въвежда мобилни възможности, а 4G ги подобрява значително десетилетие по-късно. За следващото поколение реалистичното начало е 2020 г. или най-рано догодина, малко над десетилетие след появата на сегашното поколение, а за разгръщането му ще са нужни още няколко години. Ето какво ще донесе 5G: - Очаква се да е десетки пъти   мрежа - скок в размер от сегашните няколко десетки мегабита до (потенциабно) 1000 мегабита в секунда или в пъти по-бързо от средностатистическите кабелни интернет връзки. - Мрежовата латентност (забавянето на сигнала от източника до получателя) би трябвало   от секундата или почти \"мигновено\" за човешкото съзнание. - Нуждата от тази промяна е обективна - устройствата в света се увеличават, а сегашните мрежи се претоварват. Очаква се 5G да е способна   и да се ползва от десетки потребители. Какво означава това на практика Компанията Qualcomm, която създава модемите за много от сегашните безжични телефони, казва, че тази технология може да окаже същото влияние на света като електричеството. Според оценки на консултантската компания Accenture за общо седем години изграждане на 5G мрежата оператори на безжични комуникации ще инвестират в САЩ близо 275 милиарда долара. Новото поколение би позволило по-голяма   и възможност за дистанционна работа в хирургията, шофирането или управление на големи индустриални съоръжения, но и повече  , например, при бедствия и аварии. Пример и от автономното шофиране: колите ще могат да обменят информация за хилядни от секундата, които да им помагат да избягват сблъсъци помежду си дори при натоварен трафик. Ще могат да се разработят и  умни системи за управление на трафика . Ще се стимулира развитието на   и приложението му в хиляди различни устройства, но и на други съвременни технологии като   и   реалност. На по-напреднал етап технологичният бранш - а и правителствата и други инвеститори - биха могли да мислят за  , за които ще съществува нужната мрежова инфраструктура. \"Искаме да изградим мрежа, за да не слушат китайците обажданията ви\" и \"да превземат пазара, оставяйки извън бизнеса всяка мрежа, която не е 5G,\" каза за \"Ройтерс\" източник от Белия дом. По-късно технологични издания отбелязаха, че по-голямата опасност е от кибератаката в подобна мрежа, задвижваща цели системи или градове в ежедневния живот. Много късите вълни на разпространение, нуждата от множество антени и \"регулиране\" на огромния поток от сигнали, които ще се разпространяват чрез новата инфраструктура, са само частично решени проблеми. Американският технологичен бранш обаче признава, че дори изграждането на 5G мрежа да може да приключи в следващите няколко години, тя ще е неизползваема - няма да има достатъчно мобилни устройства, пригодени да я работят с нея. Великата китайско-американска стена \"Национализация\" може да е прекалено опасна дума за Белия дом. \"Национална сигурност\" обаче не е - в  стратегията ,  обявена по-рано , администрацията каза, че \"ще подобри дигиталната инфраструктура, като разположи безопасни 5G мощности на национално ниво.\" Вашингтон наблюдава китайските компании с безпокойство не само за възможен  шпионаж , а и за овладяване на инфраструктура чрез възможностите на \"бъдещото поколение\". Той също така свързва тези компании с властите в Пекин; две от водещите китайски компании в бранша - Huawei и ZTE - нямат достъп до пазара заради започнало през 2012 г. разследване за предполагаеми връзки с китайските разузнавателни служби. Huawei, която заради  \"шпионския\" скандал  среща ограничения в САЩ, е основана през 1988 г. от пенсиониран офицер от китайската армия. ZTE, която три години по-рано става част от бизнеса на група инвеститори, свързано с китайското министерство на авиацията, е в същия \"черен списък\", откакто Конгресът призова американски компании да внимават с китайски производители. Данните, разпространени от бившия сътрудник на Агенцията за национална сигурност Едуард Сноудън през 2013 г., хвърлиха светлина и върху обратния процес - усилията на САЩ да шпионират Huawei, а хардуер на \"Сиско\" по-късно беше определен в Китай като потенциална заплаха за сигурността. В САЩ Huawei още през 2003 г. беше под наблюдението на САЩ заради дело за кражба на софтуер, заведено от американска компания. След него разрастването на Huawei на пазара на мрежова инфраструктура в САЩ среща трудности; това в Китай обаче подхрани усещанията сред американския бизнес, че китайските им колеги се ползват с много привилегии заради държавната подкрепа, евтината работна сила и неясните правила за интелектуална собственост (за които Тръмп говори от известно време). В последните месеци напрежението се завръща - американски конгресмени  призоваха през януари  базираните в САЩ компании да прекъснат връзките си с Huawei, а републиканците предложиха закон, с който да забрани на правителството употребата на китайски телефони. Малко преди информацията на Axios гигантът AT&T обяви, че няма да продава телефони на Huawei, включително най-новия модел Mate 10 Pro (пряк конкурент на \"Айфон\"), а дни след новината това направи и \"Веризон\". Китайският конгломерат от месеци показва амбициите си да произведе първия телефон,  способен да работи с 5G  (това  може да направи и тайванската HTC ), и това да се случи до най-много година. И двете американски компании ще трябва да помислят с какви телефони да изпробват възможностите на 5G, защото обещават, че ще пуснат \"тестово\" мрежата в няколко американски града до края на тази година. Ограниченията в момента не важат за ZTE, която смята да пусне такъв телефон в САЩ в началото на 2019 г. Нейни устройства се продават и от двата американски гиганта, и от други имена в бранша като T-Mobile и Sprint. Очаква се някои версии на Mate 10 Pro да поддръжат 5G до 2019 г., според източници на \"Блумбърг\", запознати с плановете. Китай като 5G сила Други компании обявиха, че продължават работа с Китай по изграждаждане на 5G инфраструктура.  Qualcomm  пък съобщи, че работи с китайски компании по такива устройства, за да бъдат пуснати за търговска употреба рано догодина (с някои от китайските партньори тя чипове провежда  изследвания  на изкуствен интелект и интернет на нещата). \"Интел\" също потвърди ангажиментите си с Huawei, след като китайската компания каза, че е извършила първия в света тест за съвместимост на устройства с мрежата от ново поколение. По този тест китайският конгломерат работи и с компанията майка на T-Mobile, германската \"Дойче телеком\", на китайска територия от 2015 г. \"Китай публично каза, че ще е световен лидер,\"  каза  тогава вицепрезидентът на \"Интел\" Аша Кеди. \"Китайското правителство ясно даде да се разбере, че иска да води в това.\" Според вицепрезидента за прогнозите на консултантската компания  CCS Insight  Марина Койчева Китай ще е лидерът в глобалното внедряване на 5G до 2023 г. - над 50% от използващите тази мрежа по света ще са на китайския пазар още година по-рано, докато в Европа например това ще е случи месеци по-късно. \"Виждаме, че Китай ще играе много по-влиятелна роля в 5G, отколкото играеше в 4G... заради политическата си амбиция, неспирният възход на Huawei и зашеметяващата скорост, с която наскоро потребителите преминаха на 4G,\" казва още тя. В подкрепа на думите ѝ е и  докладът на \"Ериксън\"  от ноември, според който близо 37% от всички мобилни връзки в Северна Америка ще са 5G, в Западна Европа - 16 на сто, а в Североизточна Азия - 34 на сто. Предвид населението на Китай, Япония и Южна Корея, в пъти по-голямо от западноевропейското и северноамериканското, взети заедно, потребителите с подобна връзка в Китай може да се окажат много повече. \"Веризон\" и AT&T твърдят, че могат да устоят на конкуренцията и че с тестовете си са намерили начини да разширят значително покритието на бъдещата 5G мрежа, а високочестотните ѝ сигнали благодарение на техни въведения ще могат да преодоляват по-дебели прозорци и стени безпрепятствено. Двете водещи в САЩ компании обещават  видими резултати  и покритие на  дузина локации  в страната още до края на тази година. \"Да не сме Венецуела\" Разговорът за 5G отдавна не е само въпрос на защита от кибершпионаж или на националната сигурност, а за това колко дълго Съединените щати могат да останат първа или най-малкото водеща икономическа сила. В публикацията на Axios се казваше, че в отговор на китайските усилия САЩ могат дори да мислят за \"износ\" на американска 5G технология, която да защитава демократичните съюзници на САЩ от \"неоколониално поведение\". \"Не сме Венецуела, не ни трябва правителството да управлява всичко,\" каза републиканският конгресмен Грег Уолдън, който оглавява комисията по енергетика и търговия към Камарата на представителите. Джесика Розънуорсъл, демократ от Федералната комисия за комуникациите, обаче изтъква, че бележката дава \"точна диагноза на реален проблем: има световна надпревара за водачество в 5G мрежите и други държави изглежда ще я спечелят.\" Десетилетия наред американски администрации не признаваха, че се води икономическа война с Китай или други страни, нито пък усвояваха техники за успех в нея,  отбелязва  Харълд Фърхтгот-Рот в сп. \"Форбс\". С публикацията от края на месеца, и със  заявките на Тръмп  за непреклонност пред китайските икономически и търговски практики може би и това се променя. Намекът за национализация на мрежата напомни на други журналисти в САЩ за най-добре финансирания проект за публична инфраструктура досега - Междущатската магистрална система, осъществена отчасти заради усилията на президента Дуайт Айзенхауер. Проектът, започнал през 1959 г., отнема три и половина десетилетия и струва няколкостотин милиарда долара. Днес състезанието с Китай на този терен е рисковано. Това е страната, разработила втория най-мащабен (след магистралите на Айзенхауер) публичен проект в последните десетилетия - за броени години Пекин изгражда най-голямата в света високоскоростна железопътна мрежа, започвайки от нулата през 2008 година и достигайки 25 000 километра, много по-голяма от тази на \"подгласника\" Испания с 3100 км. Движещата сила зад китайския успех е бившият министър на железниците Лю Жиджун, останал в историята на Китай като \"Големия скок Лю\" заради фразата: \"За да се постигне голям скок, цяло поколение трябва да бъде жертвано.\"", "date": "2018.02.07", "title": "Ще загубят ли САЩ \"войната на мрежите\" с Китай"}
{"url": "https://www.dnevnik.bg/bulgaria/2018/02/07/3125341_rosen_plevneliev_shte_bude_razpitan_po_deloto_sreshtu/", "text": "Росен Плевнелиев ще бъде разпитан като свидетел по делото срещу бившия военен министър Николай Ненчев. Той е на съд заради договора с Полша за ремонт на бойните самолети Миг-29. Ненчев е обвинен в престъпление по служба заради сключените договори. Според прокуратурата те са неизгодни, а с действията си бившият министър е застрашил авиационната безопасност на България. Обвинението твърди, че Ненчев не е осигурил безопасност и летателна годност на военновъздушните сили. Президентът Плевнелиев (2012 - 2017) трябва да се яви като свидетел в Софийски градски съд. Делото започна в края на февруари миналата година, като по време на целия процес ще бъдат разпитани общо 23 свидетели. Президентът Румен Радев, който беше командир на военновъздушните сили, също беше призован за свидетел по делото срещу Ненчев, и  даде показания в средата на миналата година.", "date": "2018.02.07", "title": "Росен Плевнелиев ще бъде разпитан по делото срещу Николай Ненчев"}
{"url": "https://www.dnevnik.bg/sport/2018/02/07/3125294_visshata_liga_obmislia_da_vuvede_zimna_pauza_v/", "text": "Висшата лига обмисля да направи една от най-големите промени в последните години, като въведе зимна пауза. Това е възможно да стане между 2019 и 2022 г., когато в сила ще е следващият договор за телевизионните права, съобщава Би Би Си. Английското първенство традиционно върви без почивка, като около Коледа и Нова година календарът се сгъстява с много мачове по празниците. От няколко месеца вървят разговори с Футболната асоциация и Английската футболна лига за въвеждане на промяната. От Висшата лига обявиха, че е постигнат напредък. Целта е съвместната работа да доведе до облекчаване на календара. Твърденията на медиите в страната са, че ако се въведе, зимната пауза ще е през януари. Темата всяка година предизвиква много коментари и анализи. Според част от чуждестранните мениджъри натоварената програма и липсата на почивка пречат на английските клубове да се представят по-силно в европейските клубни турнири. Бившият мениджър на \"Манчестър юнайтед\"  Луис ван Гаал каза, че липсата на пауза е най-ужасната традиция в английския футбол . Наследникът му на поста Жозе Моуриньо смята, че сгъстеният календар оказва лошо влияние на отборите от Висшата лига в евротурнирите.", "date": "2018.02.07", "title": "Висшата лига обмисля да въведе зимна пауза в близките години"}
{"url": "https://www.dnevnik.bg/evropa/2018/02/07/3125343_polskiiat_prezident_podpisa_sporniia_zakon_za/", "text": "Полският президент Анджей Дуда подписа вчера закон, който предвижда глоби и затвор до четири години за лица, направили публични изявления, обвиняващи Полша като нация за престъпленията, извършени от нацистка Германия по време на Холокоста, предаде \"Асошиейтед прес\", цитирана от БТА. Според Дуда може би ще е невъзможно да бъде наказан който и да било по силата на новия закон, забраняващ някои твърдения за Холокоста, особено ако са направени в чужбина. Пресслужбата на президента потвърди, че Анджей Дуда е подписал закона вчера - шест часа след като обяви, че възнамерява да го направи. Все пак още по-рано през деня той каза, че планира да поиска от Конституционния съд да оцени закона, отваряйки вратичка за възможността текстът да бъде променен. Снощи на среща с поляци, спасили евреи по време на Холокоста, президентът подчерта, че \"целта не е да бъде наказан някой\". \"В смисъл на наказание, това може да се окаже нереалистично, особено ако изявленията бъдат направени извън Полша. Законът е сигнал, че полската държава вижда проблем, който ни вреди\", каза Дуда. Държавният департамент изрази разочарованието на САЩ след като президентът сложи подписа си под поправките в Закона за Института за национална памет, които според Вашингтон представляват посегателство срещу свободата на словото и академичния дебат. Разбираме, че този закон ще бъде подложен на оценка от Конституционния съд на Полша, но ние смятаме, че откритото дискутиране на идеи, научните изследвания и образованието са най-добрите средства за контриране на фалшивите твърдения, се казва в изявлението на Държавния департамент, цитирано от \"Франс прес\". Още преди това  Държавният департамент призова Варшава  да преразгледа закона, който забранява твърденията, че Полша носи отговорност за престъпления срещу човечеството, извършени от нацистите на полска територия през Втората световна война. Управляващите във Варшава консерватори заявяват, че искат преди всичко да попречат на използването на израза \"полски лагери на смъртта\", когато става дума за концлагерите, създадени от нацистите на територията на Полша през Втората световна война. Вашингтон изрази притеснения относно последствията от този закон и предупреди, че той може да се отрази неблагоприятно на интересите и стратегическите взаимоотношения на Полша, включително със САЩ и Израел. Израелски представители се опасяват, че текстът е опит да се отрече участието на някои поляци в изтребването на евреи, извършено от нацистите или дори създаване на възможността за преследване на оцелели в Холокоста, ако свидетелстват за участието на поляци във военни престъпления.", "date": "2018.02.07", "title": "Полският президент подписа спорния закон за Холокоста, разгневил САЩ и Израел"}
{"url": "https://www.dnevnik.bg/biznes/2018/02/07/3125342_v_sledvashtite_10-20_g_ne_se_ochakva_nedostig_na_tok_v/", "text": "България има излишък на електроенергийни мощности от около 30% и през следващите 10-20 г. не се очаква недостиг. Това коментира в интервю за БНТ председателят на парламентарната енергийна комисия Делян Добрев. \"В следващите 10 - 20 години не виждам основания за притеснения, че ще е недостатъчна електроенергията. Не е хубаво да имаш прекалено много излишни мощности, защото трябва да се плаща за разполагаемост\", каза депутатът от ГЕРБ. Запитан дали страната се подготвя за строителството на нова ядрена мощност, отговори, че това е в прерогативите на правителството, но взимането на решение по този въпрос не бива да се отлага дълго, защото страната вече е собственик на произведеното за неосъществената АЕЦ \"Белене\" оборудване. Повтори, ме ако правителството реши да привлече частен инвеститор, то не трябва да поема ангажимент да изкупува произведения ток, нито да гарантира преференциална цена. До два-три месеца договорите с американските централи да бъдат прекратени  Преговорите с американските централи \"Ей И Ес Гълъбово\" и \"Контурглобал Марица изток 3\"за прекратяването на дългосрочните им договори за изкупуване на електроенергията вероятно ще се ускорят, каза Добрев и прогнозира, че до два-три месеца ще бъде постигнат напредък или дори прекратяването да стане факт. Той припомни, че преговорите се водят в тристранен формат с участието на централите и на Европейската комисия, защото в този си вид договорите не съответстват на европейските правила. Добрев обясни схемата, която би могла да даде решение. Първо ще се изчисли каква част от инвестициите в двете централи в Маришкия басейн вече е изплатена. За остатъка ще се търси споразумение. Един от вариантите е двете централи да започнат да продават тока на свободния пазар, а надбавката над постигнатата там цена да им се компенсира от Фонда за енергийна сигурност. По същата схема ще бъде изваден на свободния пазар и \"зеленият\" ток. ВЕИ- произвозводителите ще го продават на борсата, а разликата до преференциалната цена ще им бъде доплащана от държавата. Това е една от схемите,  договорени вчера в Министерския съвет  с участието на работодателските организации, припомни Добрев. Той изрази съгласие с недоволството на бизнес съюзите от внезапното поскъпване на тока на свободния пазар в края на миналата година и сподели подозренията им, че тя е била манипулирана. Законодателните промени, с които ще се елиминира непазарното поведение, не са нещо ново, а са част от препоръките на Световната банка, дадени още преди две години, поясни председателят на енергийната комисия. ", "date": "2018.02.07", "title": "В следващите 10-20 г. не се очаква недостиг на ток в България"}
{"url": "https://www.dnevnik.bg/bulgaria/2018/02/07/3125346_prokuraturata_si_suzdava_pravila_koito_pomagat_da/", "text": "Прокуратурата работи извън правилата или си създава такива, които да ѝ помагат да работи вън от закона. Това заяви пред Би Ти Ви лидерът на \"Движение 21\" Татяна Дончева. Тя уточни, че \"последният хит\" в действията на държавното обвинение са промените в Наказателния кодекс, където много лесно някой може да бъде осъден за престъпление по служба. Според нея работещите в прокуратурата нямат идея какво е пазарна икономика, а изработените от правосъдното министерство промени в законодателството показвали, че ведомството \"очевидно е оглавено от недотам грамотни хора\". \"Колелото обаче се върти. Ако днес имате Кой и кръга му в съдебната система, които да посочват неудобните, които да бъдат вкарани в затвора, утре палачинката може да се обърне\", каза още Дончева. Според нея промените в Наказателния кодекс, които предвиждат носенето на наказателна отговорност на една от страните в дадена сделка, която не я изпълни, може да доведе до увеличаването на затворниците в страната, но нищо повече.", "date": "2018.02.07", "title": "Прокуратурата си създава правила, които ѝ помагат да работи вън от закона, обяви Татяна Дончева"}
{"url": "https://www.dnevnik.bg/evropa/2018/02/07/3125347_ruski_vestnik_es_se_otvaria_za_zapadnite_balkani_za_da/", "text": "Руският всекидневник \"Независимая газета\" подробно отразява обявената от Европейската комисия вчера \"пътна карта\" за разширяването на Европейския съюз на Западните Балкани. Една от причините за повишеното внимание на Брюксел към този регион е опитът да бъде неутрализирано геополитическото влияние на Русия и Китай в региона, отбелязва вестникът, като обръща внимание, че главни  кандидати за приемане в ЕС са Сърбия и Черна гора . Именно тези две страни са смятани за най-тясно свързани с Русия политически и исторически. Само преди няколко години председателят на еврокомисията Жан-Клод Юнкер обяви мораториум върху приемането на нови страни в ЕС, но сега комисията реши да отвори вратите за балканските страни, пише \"Независимая газета\". Причините за нарасналия интерес на Брюксел към този регион са две. Първо, ЕС се опитва да отнеме инициативата на Русия и Китай, които, както и Брюксел, търсят възможности да укрепят влиянието си на Балканите. Вестникът цитира неназован високопоставен чиновник от ЕС, пожелал анонимност, според когото \"геополитическото влияние на Русия, Китай и Турция там расте, затова ние трябва да направим така, че влиянието на ЕС да остане доминиращо\". Второ, стабилността на Балканите е гаранция за благополучието на ЕС, особено в контекста на миграционната криза. Именно през този регион в Европа проникват бежанци, ислямисти и престъпници, посочва всекидневникът. Цитиран е експертът по евроинтеграция от авторитетния Московски държавен институт по международни отношения (МГИМО) Александър Тевдой-Бурмули, според когото европейците са обречени да отделят повече време на Балканите - обхванат от вълнения район, страдащ от етнически конфликти и престъпност. Затова ЕС от дълго време търси възможности и инструменти за неговата стабилизация. Експертът напомня, че Балканите са и транзитен район и \"затова трябва да бъде интегриран в енергийната структура на ЕС\". На пътя на присъединяването на балканските страни в ЕС остават редица прегради, добавя \"Независимая газета\". Освен вътрешните реформи шестте страни кандидатки трябва да коригират външната си политика, така че тя да съвпада с курса на ЕС. Това от своя страна може да създаде трудности за Сърбия. По-рано в Белград говореха за недопустимост да се използват санкции срещу Русия. Освен това ЕС иска да бъдат уредени неразрешените конфликти на страните кандидатки със съседите им. Това се отнася и за Сърбия, която все още не е установила формални отношения с Косово. Трудности могат да възникнат  и в Македония, която е в конфликт с Гърция , отбелязва руският вестник. Припомня се, че  в края на февруари Юнкер тръгва на обиколка из Балканите , за да разговаря с ръководителите на страните там. Председателят на еврокомисията ще посети Белград, Подгорица, Прищина, Сараево, Скопие и Тирана, а накрая ще отиде и в София, защото България сега е председател на Съвета на ЕС, отбелязва вестникът. Накрая отново е цитиран експертът Тевдой-Бурмули, че рискът да се внесат проблемите на Балканите в ЕС съществува, но като цяло решението на ЕС да отвори за тези страни възможности за по-близко сътрудничество е оправдано. Според него Балканите ще бъдат доста изостанал регион на общия фон на ЕС и ще изискват допълнително финансиране от Брюксел. \"Но сближаването на тези страни с ЕС ще позволи на съюза успешно да контролира и да коригира ситуацията на Балканите\", заключава експертът, цитиран от \"Независимая газета\".", "date": "2018.02.07", "title": "Руски вестник: ЕС се отваря за Западните Балкани, за да неутрализира влиянието на Москва и Пекин"}
{"url": "https://www.dnevnik.bg/na_put/2018/02/07/3124826_fotogaleriia_v_sezona_na_karnavalite/", "text": "Февруари често е наричан месецът на карнавалите, защото тогава се провеждат едни от най-пъстрите и най-известни маскаради в света. Празненствата в различни точки на света са отличен повод да се стимулира туризмът в не особено активния месец след коледно-новогодишните празници.  Терминът карнавал традиционно се използва от католическите страни и Гърция. Теориите за възникването на карнавалите са няколко - от гонене на зли духове, до празненства на изобилието. Но от антропологична гледна точка те се свързват с падане на нормите на поведение и преобръщане на социалните роли. Снимката е от Венеция, Италия.", "date": "2018.02.07", "title": "Фотогалерия: В сезона на карнавалите"}
{"url": "https://www.dnevnik.bg/evropa/2018/02/07/3125350_ekaterina_zaharieva_pred_di_velt_vreme_e_es_da_deistva/", "text": "Време е да се действа, казва в началото на интервюто Екатерина Захариева и припомня, че страните от Западните Балкани получиха обещание за еврочленство още преди 15 години, но оттогава почти нищо не се е случило. Наистина някои от тези страни не се напънаха особено с реформите, уточнява Захариева и посочва, че критериите за членство са съвсем ясни и никой не смята да ги променя. В същото време обаче, смята Захариева, за забавянето на процеса отговорност носи и самият ЕС, който прекалено дълго се занимава само със себе си: финансова и дългова криза, мигрантска криза, ужасяващи терористични нападения. Много хора в балканските държави имат чувството, че чакането се е проточило прекалено дълго и вече не виждат перспектива, обобщава българският министър на външните работи и продължава: \"Ние трябва да променим това впечатление. Трябва да дадем на страните от Западните Балкани ясен политически сигнал, че нашите врати са отворени за тях.\" \"Трябва усилено да се занимаваме с този регион\" Захариева припомня, че в някои страни от региона младежката безработица надвишава 60%, а без европейска перспектива и без икономически подем много млади хора навярно ще напуснат страната си или пък ще се радикализират. \"Там в днешно време има необичайно много \"чужди бойци\", тоест млади хора, които се бият на страната на \"Ислямска държава\". ЕС има жизнен интерес да поддържа сигурността и стабилността в този регион, който се намира в непосредствена близост\", казва Екатерина Захариева и обяснява, че ЕС може да съдейства за икономическия подем в региона, насърчавайки публичните и частните инвестиции. За тези страни е от решаваща важност да се изгражда инфраструктура в областта на транспорта, комуникациите и енергетиката, смята Захариева. В отговор на въпроса дали според нея в региона има  надпревара за влияние между ЕС, Турция, Китай и Русия  министър Захариева отговаря: \"Това е така, без съмнение. Става дума за налагане на икономическо и културно влияние. Включително и по тази причина днес трябва усилено да се занимаваме с този регион.\" По-нататък в обширното интервю, публикувано в германския вестник \"Ди велт\", Екатерина Захариева се спира на конкретните перспективи пред отделните страни: \"Сърбия и Черна гора вече проведоха забележителни реформи и постепенно привеждат съдебните си системи в съзвучие със стандартите на ЕС. Черна гора вече отвори 30 от общо 35-те преговорни глави, а Сърбия - 12. Ако двете страни продължават със същото темпо, аз очаквам, че  могат да бъдат приети до 2025 година . () Други страни, като Македония например, са кандидатки за членство вече от много години, но още не са започнали преговори. Според мен е възможно до юни Скопие и Тирана да получат дата за започване на преговори. България се застъпва за стартиране на преговорите с тези държави.\" По-нататък в интервюто става дума и за  отношенията между ЕС и Турция . По тази тема българският външен министър казва: \"Важно е политиците от ЕС и от Турция да разговарят повече едни с други - и то директно, а не през медиите. Това важи и за двете страни. По този път може да се стигне до ситуация, в която печелят и двете страни\", казва Захариева, а в отговор \"Ди велт\" припомня, че турското правителство задушава свободата на словото и вкарва в ареста десетки хиляди хора. \"Какво има да се разговаря при това положение\", пита изданието. Ето какво отговаря министър Захариева: \"Време е за ново сближаване между ЕС и Турция\" \"Независимо от всички проблеми с Турция заради нарушаването на основни демократични права ние сме длъжни да не изпускаме от поглед и нашите общи интереси. ЕС и Турция имат общи интереси в областта на политиката за сигурност, в борбата срещу тероризма, в бежанската проблематика и по енергийните въпроси. За европейците Турция е не само голям търговски партньор, но и надежден съюзник в мигрантската криза и по линия на НАТО - за отбраната на държавите от алианса. Трябва да се говори и за положителните аспекти. Време е за ново сближаване между ЕС и Турция. Призовавам и двете страни да положат повече усилия в тази посока.\" По въпроса за евентуалния безвизов режим с Турция Екатерина Захариева казва: \"За това има 72 условия, от които пет все още не са изпълнени. Но през последните няколко седмици получих сигнали от Анкара, че и те ще бъдат изпълнени, като включително ще бъде променено и оспорваното антитерористично законодателство. Нека да изчакаме и да видим\", казва Захариева. В края на интервюто \"Ди велт\" поставя и въпроса за бежанската криза и за позицията на българското правителство по темата за преразпределянето на бежанци. \"Ние подкрепяме плановете на Брюксел за квоти за бежанците. Имаме нужда от нова система за даване на политическо убежище. Трябва обаче да добавя, че много хора в България се боят от бежанците. Трудно им е да направят разлика между бежанци и мигранти. Опасяват се, че заради тези хора могат да загубят работата си. И не искат наоколо им да има готови на насилие \"чужди бойци\". Трябва да решим проблема в Африка, в страните, от които произхождат мигрантите. Европейците инвестират там в проекти за образование, икономическо развитие и семейно планиране. Това е правилният път\", посочва Захариева.", "date": "2018.02.07", "title": "Екатерина Захариева пред \"Ди велт\": Време е ЕС да действа на Западните Балкани"}
{"url": "https://www.dnevnik.bg/analizi/2018/02/07/3125300_dobrovolnata_voenna_slujba_ot_velikolepnata_sedmorka/", "text": "В градчето Роуз крийк, забравено от Бога някъде из Дивия запад, безчинства банда. Рекетира, плячкосва и дави в кръв всеки опит за бунт. В безизходицата си жителите му наемат шестима въоръжени мъже и опитния стрелец Крис, за да ги защитават в неравната битка. Това е историята, около която е сглобен сценарият на един от най-популярните уестърни - \"Великолепната седморка\". С няколко незначителни нюанса горе-долу така ще изглежда и резултатът от прилагането на  новия Закон за частната охранителна дейност , който влезе в сила миналата седмица. Той ще развърже ръцете на кметове в общини с малки и отдалечени населени места да наемат частни охранители. На пръв поглед идеята изглежда благородна. Но е двулична най-малко по три причини. Първо, защото защитата на живота, здравето и собствеността на гражданите е задължение на Министерството на вътрешните работи. С насърчението, което получава от законодателя, то официално ще абдикира от него, за да го прехвърли на опитния стрелец Крис и хората му. Второ, без да е свършило работата си, МВР е финансирано от изоставените граждани през държавния бюджет с 1.2 млрд. лв. И още веднъж през местните данъци и такси, от които общините правят дарения на полицията. Само за миналата година тяхната сума е около 2.2 млн. лв. Сега гражданите ще трябва да плащат и трети път - за частни охранители, които държавата сама ще им посочва. Трето, ограбваните, малтретирани и изплашени за живота си хора из периферията на държавата най-вероятно ще станат жертва и на нова вълна от нагласени обществени поръчки за избор на пазачите им. Практиката до момента не два никакво основание за надежда, че няма да се случи точно това: държавните чиновници да насочат парите за частна охрана към лоялни кметове по места, които да им ги връщат след това през също толкова лоялни \"великолепни седморки\". Нищо че според новите опорни точки на ГЕРБ корупцията е \"виртуална\", нещо като \"усещане\" (по Лиляна Павлова), разнасяно от вестниците (по Владислав Горанов) и затова не може да се пипне, преброи или да се измери. С други думи, вместо да се търсят сложни и рисковани трикове за източване на бюджета за вътрешна сигурност, оттук нататък той ще се оттича направо през обществени поръчки за дейност, вменена на МВР по закон, но вече делегирана на външни изпълнители. Години наред държавата не пожела да направи така, че общинските структури, създадени, за да опазват обществените ред и сигурност, да разполагат с ресурс и правомощия, за да свършат работата си. И до ден днешен те не могат да носят оръжие, да задържат и дори да проверяват документи за самоличност. Това, което ще се случи сега, е, че за разлика от колегите си частните полицаи ще носят оръжие, ще проверяват документи и дори ще могат да задържат по подозрение за престъпна дейност. С такъв мандат, но и при пълната финансова и институционална подкрепа, която държавата им е подготвила, бъдещите победители в търговете за охранителна дейност на села и паланки трудно ще устоят на изкушението да се превърнат в рекетьори и \"квазифеодални структури\", както основателно подозира политологът Стойчо Стойчев. В историята за градчето Роуз крийг, почти изтребено от бандитски набези, сподвижниците на стрелеца Крис имат само няколко дни, за да обучат местните как да държат пушки и сами да влизат в сражение с лошите. Целта е съвсем прагматична – да опазят царевицата си, за да не умрат от глад. Но мотивацията им е романтична - the blaze of glory (блясъкът на славата, от англ.). Звучи също като патриотичната мечта на военния министър Красимир Каракачанов да реставрира наборната военна повинност. Понеже това няма как да се случи, съвсем навреме той се примири с компромиса –  доброволна служба под знамената  за \"онези млади хора, които така са възпитани и имат желание\". В този си вариант, след като преминат шест- или деветмесечно обучение по строева подготовка, изпълнение на команди, носене и използване на оръжие, самозащита и обезвреждане на противник, доброволците, които не проявят интерес към кадрова служба в армията, щели да попълнят нейния резерв. Идеята на Каракачанов е за два набора годишно от по 1000 младежи. Т.е. след края на приключението им държавата ще е произвела по около 2000 бойци на свободна практика. Според предложението на министъра на отбраната по време на обучението си доброволците ще получават заплата от около 600 лв. Заедно с другите сметки по издръжката им те ще струват на държавата близо 54 млн. лв. на година (данните са на Министерството на отбраната отпреди няколко години). Тези пари ще излязат пак от сметката на онези данъкоплатци, обезумели от бедност, безпомощност и тормоза на кърските разбойници. След като осигури парите за кратковременна заетост на доброволни донаборници, държавата ще трябва да се погрижи и за базите, в които да ги забавлява с ролеви игри. Да, да, точно с игри! Защото ефектът от изгърмяването на бюджетен ресурс за идеята на Каракачанов може би ще придаде някакъв смисъл на присъствието му в управлението на държавата, но няма да реши проблемите с комплектоването на армията. Там се губят 2400 резервисти и 5500 професионални войници, за чието обучение са нужни години. Но има и още един проблем. След 2000 г. по данни на агенция \"Държавна собственост на Министерството на отбраната\" броят на войсковите имоти с отпаднало предназначение надхвърли 700. Става дума за стрелбища, гарнизони, казарми и складове. От тях около 350 трябваше да бъдат продадени на търг и вероятно повечето са вече частна собственост. Други 350 военни имота бяха дадени безвъзмездно на общините, областните администрации или други държавни ведомства. Плановете за останалите предвиждаха те да бъдат заменени срещу жилища за офицерския състав на армията. Колко от някогашните казарми все още са собственост на Министерството на отбраната и колко от тях са годни за използване, не е ясно. За това и въпросът, къде ще настани Каракачанов доброволците си е съвсем основателен. Един вариант е мотел \"Козият рог\" на коалиционния му партньор Валери Симеонов в Малко Търново. Там през пролетта на тази година нощуваха полицаите, командировани за охрана на южната граница, но само той няма да свърши работа. Ще трябва да бъдат потърсени и собствениците на вече продадените военни имоти. Срещу наем, разбира се. Вероятността, младеж на 19–20 години с добро образование и ясна представа за кариерата си  да прахоса половин година в патриотично набиване по плаца, е твърде нищожна . Така се избистря профилът на другите, които биха го направили – млади, посредствено образовани, без професионална квалификация, без перспектива и по тази причина готови да служат - в най-широкия смисъл на думата. Селските охранителни гвардии, които държавата ще финансира целево и избирателно, ще имат нужда точно от такова свежо попълнение. И това, вярвайте, ще е блестящият вариант за реализацията на \"онези млади хора...\". Защото има и друг път. Той води към ротите на налудничави герои като самопровъзгласилия се за подполковник Валтер Калашников, Българско народно опълчение \"Шипка\", Войнския съюз \"Васил Левски\" и пр. полулегални паравоенни структури. След като с бездействието си държавата позволи съществуването им, сега току–виж се оказало, че доброволно ще обучи и редниците им.", "date": "2018.02.07", "title": "Доброволната военна служба – от \"Великолепната седморка\" до Валтер Калашников"}
{"url": "https://www.dnevnik.bg/razvlechenie/2018/02/07/3125371_suzdateli_na_igra_na_tronove_se_zaemat_s_novi_filmi_ot/", "text": "Компанията \"Уолт Дисни\" обяви късно във вторник, че ще има нова поредица от филми от сагата \"Междузвездни войни\", като е привлякла за тях създатели на глобалния телевизионен хит \"Игра на тронове\". Дейвид Бениоф и Д. Б. Уайс ще бъдат сценаристи и продуценти на новите истории, които ще са различни и от основната сюжетна линия, и от новата трилогия, която снима режсиьорът Браян Джонсън. Засега не се посочват нито времето, когато се очакват премиерите, нито подробности от сюжета. Катлийн Кенеди, президент на \"Лукасфилм\", заяви, че Бениоф и Уайс \"са майстори на сложните образи, на задълбочените истории и богатата митология, а това ще открие нови територии и дръзко ще продължи \"Междузвездни войни\" по начини, които смятам за изключително вълнуващи\". Боб Айгър, ръководителят на \"Дисни\", поясни, че компанията разработва и няколко нови телевизионни серии за сагата, които да се разпространяват от услуга за онлайн зрители. Бениоф и Уайс заявиха, че ще се заемат с работата веднага след края на последния сезон на \"Игра на тронове\", който е планирано да бъде излъчен през 2019 г.", "date": "2018.02.07", "title": "Създатели на \"Игра на тронове\" се заeмат с нови филми от \"Междузвездни войни\""}
{"url": "https://www.dnevnik.bg/sport/2018/02/07/3125374_germancite_se_iznenadali_ot_studa_v_pyongchang_chast/", "text": "Германският отбор е останал изненадан от студеното време в Пьонгчанг. Шефът на мисията Дирк Шимелпфениг посочи, че състезателите не са очаквали температурите да са толкова ниски. \"Малко сме изненадани от това време. Усеща се като минус 25 градуса или нещо такова, а това е много особено за нас\", посочи той, цитиран от Yonhap. В момента в Пьонгчанг има много силни студени ветрове. Температурите падат до около минус 20 градуса. Темата със студа се превръща във водеща дни преди откриването на зимните олимпийски игри. Тя донесе много притеснения за организаторите и отборите. Председателят на организационния комитет Ли Хи Бом обясни, че част от зрителите, които са си купили билети за откриването, няма да присъстват заради метеорологичните условия. Очакванията са това да са най-студените зимни олимпийски игри от Лилехамер 1994. Церемонията по откриването ще продължи около 3 часа, като започва в 20.00 часа местно време. Заради студа британските спортисти, които ще имат състезания до два дни след това, са били посъветвани да не присъстват на откриването, пише \"Дейли мейл\".", "date": "2018.02.07", "title": "Германците се изненадали от студа в Пьонгчанг, част от британския отбор може да пропусне откриването"}
{"url": "https://www.dnevnik.bg/evropa/2018/02/07/3125380_datskoto_pravitelstvo_planira_da_zabrani_pokrivaneto/", "text": "Правителството в Дания обяви, че планира да глобява хората, които покриват лицата си на обществени места, предаде \"Ройтерс\". Дясноцентристкото правителство, което е подкрепяно от националистката датска Народна партия, заяви, че ще внесе законодателство, налагащо глоби от до 10 000 датски крони за повторни нарушения. Не бе уточнена дата за гласуване на новия закон. Дрехите, които покриват изцяло или частично лицето и тялото, като бурка и никаб, разделят общественото мнение в Европа, изправяйки едни срещу други защитниците на религиозната свобода и секуларистите. \"Несъвместимо е с ценностите на датското общество или с уважението към общността лицето да бъде скрито, когато хората се срещат на публични места\", каза правосъдният министър Сьорен Папе Поулсен. \"С тази забрана ние заявяваме, че тук, в Дания, си показваме взаимно доверие и уважение, като се срещаме лице в лице\", допълни той. Ограниченията бяха подкрепени от датската Народна партия, от която правителството на малцинството зависи за прокарването на нови закони. През октомври всичките три партии в коалицията заявиха, че подкрепят подобна мярка. Опозиционната Социалдемократическа партия също даде знак за принципна подкрепа за забрана на дрехи като бурката, които според нея потискат жените. Според предложеното законодателство всеки, който покрива лицето си, ще бъде глобен с до 1000 крони първоначално и с 10 000 крони за повторно нарушение. Забраната няма да важи за маски на Хелоуин или за талисмани на спортни събития. Франция, Белгия, Холандия, България и Бавария в Германия наложиха подобни ограничения за покриването на лицата на публични места.", "date": "2018.02.07", "title": "Датското правителство планира да забрани покриването на лицето"}
{"url": "https://www.dnevnik.bg/biznes/2018/02/07/3125388_veche_e_vuzmojno_plashtaneto_na_danuci_i_osigurovki_s/", "text": "Притежателите на банкови карти вече могат да превеждат без такси както дължимите данъци и осигурителни вноски, така и задължения към други институции, събирани от Националната агенция за приходите, съобщи пресслужбата на институцията. Това може да стане по два начина. Първият, най-лесен, е чрез новата услуга на НАП, достъпна чрез портала за електронни услуги на НАП, която функционира 24 часа в денонощието, седем дни в седмицата. Без такси клиентите на НАП могат да преведат задълженията си и чрез инсталираните физически ПОС терминали на работните места в салоните за обслужване на НАП. Освен че са безплатни, другото предимство на картовите преводи чрез т. нар. виртуален ПОС терминал и физическите ПОС терминали на НАП, е че плащането се отразява веднага в данъчно-осигурителната сметка на клиента. Това означава, че задълженията се погасяват на момента, а не за 24 или повече часа, както е при традиционните банкови преводи. От НАП обръщат внимание обаче, че когато се плащат задължения към други институции (например глоби от КАТ) или задължения, които са в процес на принудително изпълнение, погасяването им се отразява след допълнителна обработка и разпределение и отнема повече време. Към момента безплатните преводи са достъпни за притежателите на банкови карти Mastercard и Maestro, както и Bcard на БОРИКА. По-късно през годината се очаква и собствениците на карти Visa също да имат достъп до тази услуга. До момента от двете услуги на НАП са се възползвали 800 клиенти, като те са превели към бюджета близо 80 000 лв.", "date": "2018.02.07", "title": "Вече е възможно плащането на данъци и осигуровки с банкова карта"}
{"url": "https://www.dnevnik.bg/photos/2018/02/07/3125373_fotogaleriia_zemetresenie_s_magnitud_64_po_rihter/", "text": "Земетресение с магнитуд 6.4 бе регистрирано край бреговете на Тайван в 23:50 часа местно време във вторник. Епицентърът на труса е бил на 22 км североизточно от град Хуалян, а дълбочината - 9.4 км, съобщи американският геофизичен институт, цитиран от агенция \"Ройтерс\".", "date": "2018.02.07", "title": "Фотогалерия: Земетресение с магнитуд 6.4 по Рихтер удари Тайван"}
{"url": "https://www.dnevnik.bg/tehnologii/2018/02/07/3125431_otkriti_predi_godina_ekzoplaneti_imat_voda_koiato_e/", "text": "Преди година учените от американската космическа агенция НАСА обявиха, че са открили седем планети, които много приличат на Земята по размер. Екзопланетите се намират в  система, наречена TRAPPIST-1 , и са на 40 светлинни години от Слънчевата система. Разстоянието е сравнително малко за космическите мащаби. Още тогава беше обявено, че на екзопланетите най-вероятно има вода на повърхността, което от своя страна може да осигури условия на живот. В продължение на една година космически и наземни телескопи следяха постоянно TRAPPIST-1 и от НАСА се похвалиха, че вече са натрупали достатъчно информация за планетарната система. От събраните данни изследователите са стигнали до извода, че всичките (седем) планети са предимно скалисти. До 5% от масата на някои от тях е вода, което представлява 250 пъти повече от океаните на Земята. Проблем се оказва звездата на системата, която е много студено червено джудже. Нейната температура е наполовина на тази на Слънцето, а масата ѝ е едва 9% от неговата. Планетите, които са най-близо до звездата, могат да приемат вода под формата на атмосферни пари, а по-отдалечените най-вероятно имат замръзнала вода по повърхността си. Данните от телескопа \"Хъбъл\" пък показват, че най-малко три от планетите TRAPPIST-1 не съдържат атмосферни газове, богати на водород, който е парников газ и би направил екзопланетите горещи и непригодни за живот. Предполага се, че техните атмосфери са благоприятни и наподобяват тези на Земята, Венера и Марс. Предстои изстрелването на четвърти телескоп в орбита - телескопът \"Джеймс Уеб\", който също ще се включи в анализа на новата слънчева система. Той ще е специализиран и свръхчувствителен за търсене на следи от водород, метан, кислород, озон и други химически съставки на атмосферата. Целта е да се потвърди или отхвърли теорията, че на тези екзопланети е възможен живот, макар че физическото достигане до тях засега е невъзможно.", "date": "2018.02.07", "title": "Открити преди година екзопланети имат вода, която е 250 пъти повече от океаните на Земята (видео)"}
{"url": "https://www.dnevnik.bg/evropa/2018/02/07/3125430_bild_socialdemokratite_vzimat_vunshnoto_finansovoto_i/", "text": "Германската социалдемократическа партия ще вземе външното, финансовото и трудовото министерство в новото правителство в страната, пише в. \"Билд\", цитиран от \"Ройтерс\". Според изданието Християндемократическата партия на канцлера Ангела Меркел ще поеме икономическото министерство и това на отбраната. \"Билд\", без да посочва източниците си, съобщава, че баварският съюзник на Меркел Хорст Зеехофер, който заема твърда позиция за имиграцията, ще стане вътрешен министър. Според източници социалдемократите получават също министерствата на правосъдието, на семейството и на околната среда. Политик от консерваторите и източник, запознат с преговорите между социалдемократите и консерваторите на Меркел, заяви по-рано днес, че има споразумение за управляваща коалиция. Друг източник обаче не можа да потвърди сделката и заяви, че партиите все още имат противоречия по някои въпроси. По-рано тази седмица ДПА писа, че  Германската социалдемократическа партия  се засилват съмненията дали сегашният й председател Мартин Шулц трябва да бъде министър в новия кабинет, ако бъде постигната сделка за \"голяма коалиция\" с консервативния блок на канцлера. Шулц поведе партията си към изключително лошия й изборен резултат (20.5%) на парламентарния вот през септември. Подкрепата за социалдемократите след това продължи да пада и достигна между 18 и 19 процента. Усложняващо обстоятелство е фактът, че Шулц, който бе съперник на Меркел за канцлерския пост, заяви веднага след изборите, че  социалдемократите няма да се присъединяват  към трета голяма коалиция с Християндемократическия съюз и Християнсоциалния съюз, нито пък той ще влезе в кабинета. Преговорите за съставяне на коалиция продължиха повече от предвиденото. Вчера Меркел заяви, че е готова на болезнени компромиси за постигането на коалиционна сделка.", "date": "2018.02.07", "title": "\"Билд\": Социалдемократите взимат външното, финансовото и трудовото министерства в Германия"}
{"url": "https://www.dnevnik.bg/bulgaria/2018/02/07/3125437_kratki_novini_sudut_otloji_deloto_sreshtu_ognian_donev/", "text": "Върховният касационен съд отказа на Цацаров тълкуване как се доказва престъплението по служба Пленумът на Върховния касационен съд (ВКС) отхвърли искането на главния прокурор Сотир Цацаров да тълкува как се доказва престъплението по служба. Въпросът на Цацаров беше \"Kaĸви ca пределите на доказване на прекия умисъл и специалната цел като елементи на субективната страна на престъпните състави по чл. 282 HK (престъпление по служба - бел.ред.)?\". Върховните съдии смята, че по въпроса няма разнобой в съдебната практика и законът не е прилаган противоречиво от съдилищата и затова прекратяват производството по тълкувателното дело. Съдът отложи делото срещу Огнян Донев за месец май Софийският градски съд (СГС) отложи за трети май делото срещу бившия председател на КРИБ и настоящ изпълнителен директор на \"Софарма\" Огнян Донев и срещу финансовия директор на фирмата Борис Борисов. Повод за отлагането стана необходимостта на държавното обвинение да назначи още експертизи. Двамата са подсъдими за укриване на данъци. Процесът срещу тях се  води по съкратена процедура, по искане на защитата . Пловдивско общинско училище ще обучава по метода \"Монтесори\" От учебната 2018/2019 г. общо 26 първокласници в средно училище \"Св. св. Кирил и Методий\" в Пловдив ще се обучават по метода \"Монтесори\", предаде БТА. Преди две години община Пловдив започна въвеждането на системата \"Монтесори\" в детските градини, като към момента в общо шест от тях се преподава по нея. \"Св. св. Кирил и Методий\" ще стане първото общинско училище, което ще обучава по метода, който към момента се прилага в две частни училища в София и в Бургас. Борисов се срещна с министъра на икономиката на Турция Премиерът Бойко Борисов и министърът на икономиката на Турция Нихат Зейбекчи обсъдиха на среща в София състоянието на икономическото партньорство между двете страни и възможностите за разширяването му. Турски инвеститори са готови да участват в изграждането на транспортна и енергийна инфраструктура в България и от производство на автомобилни части. Коментирано е и строителството на междусистемната газова връзка.  МВнР няма информация за пострадали българи при труса в Тайван Министерството на външните работи съобщи, че няма информация за загинали или пострадали български граждани след силното земетресение в Тайван, регистрирано в късните часове на 6 февруари. В района на гр. Хуалиен са загинали двама души, а 219 са ранени след срутване на хотел и още три сгради. В града са евакуирани над 830 души, хиляди домакинства са без ток или с прекъснато водоснабдяване. Община Чипровци ще плаща по 1000 лв. на семействата на новородени Условието за отпускането на еднократната финансова помощ е семейството да живее в гр. Чипровци или селата на общината при раждането на детето и да не я напуска през следващите три години, съобщи кметът Пламен Петков след приемането на общинския бюджет. Местната власт предприема мерките за стимулиране на семействата заради малкия брой новородени през последните години и липсата на достатъчно деца в местното училище, информира БТА. Бюджетът на Чипровци за тази година е 3 439 677 лева.", "date": "2018.02.07", "title": "Кратки новини: Съдът отложи делото срещу Огнян Донев за месец май"}
{"url": "https://www.dnevnik.bg/biznes/2018/02/07/3125446_bulgarskite_potrebiteli_ochakvat_inflaciia_i_ne/", "text": "Сега не е време за спестяване, смятат българските потребители, анкетирани от Националния статистически институт. Януарската анкета отчита положителна нагласа към покупка на предмети с дълготрайна употреба, за покупка на жилище или вила и за подобрения в дома. Общият показател на доверието на потребителите се покачва с 1.1 пункта спрямо октомври 2017 г. Подобрението се дължи на оптимизма на градското население, докато жителите на селата имат влошени очаквания за развитието на икономиката и за собственото си финансово състояние.", "date": "2018.02.07", "title": "Българските потребители очакват инфлация и не възнамеряват да спестяват"}
{"url": "https://www.dnevnik.bg/v_pamet/2018/02/07/3125456_filosofut_prof_dimitur_zashev_e_pochinal_na_1_fevruari/", "text": "На 1 февруари на 69-годишна възраст е починал философът и преподавател в Софийския университет проф. Димитър Зашев, съобщи висшето учебно заведение. Погребението ще се състои на 13 февруари 2018 г. на Боянското гробище. От университета заявиха за \"Дневник\", предавайки думите на сина на професора - Йосиф Зашев, че той е починал вследствие на прекаран преди два месеца инсулт. Бил е лекуван във Военно-медицинската академия. Димитър Зашев оставя след себе си философските си трудове \"Естетически отклонения\" и \"Образи и образци. Конфигурации на безформеното\" и преводите на \"Битие и време\" на Мартин Хайдегер и \"Хаос и форми\" на Дьорд Лукач. Научните му интереси са в областта на историята на философията и социологията. Той е роден на 31 юли 1948 г. в София. Завършва специалност \"Философия\" в Софийския университет. През 1980 г. защитава дисертация по история на философията на тема \"Естетицизмът на кръстопътя между философската класика и съвремието\" в Лайпцигския университет. През 1994 г. става доцент в катедра \"Културология\" във Философския факултет на Софийския университет \"Св. Климент Охридски\", през 2012 г. – професор. \"Академичната общност загуби уважаван колега, ерудиран преподавател, талантлив поет. Поклон пред светлата му памет!\", пише в съобщението на Софийския университет.", "date": "2018.02.07", "title": "Философът проф. Димитър Зашев е починал на 1 февруари"}
{"url": "https://www.dnevnik.bg/bulgaria/2018/02/07/3125463_predpriiatiia_izpolzvashti_radioaktivni_iztochnici/", "text": "На днешното си редовно заседание правителството прие наредба за радиационна защита, която отменя действащия към момента документ. Целта е българското законодателство да се синхронизира с европейското. С наредбата се въвеждат специфични изисквания, свързани с контрола и управлението на високоактивни източници като предприятията, които произвеждат, обработват, съхраняват или използват радиоактивни източници, са длъжни да водят отчет и да извършват периодична инвентаризация. Определят се и изискванията, свързани с използване, производство, преработване, обработване, съхраняване, превоз, внос и износ на радиоактивни материали и радиоактивни източници. Освен това се въвеждат изисквания за радиационна защита от ядрени съоръжения и обекти. Нови изисквания има и по отношение на облъчване на материали с радон и торон в закрити помещения, на работни места, в жилищни и други сгради. Хората, чиято работа е свързана с радиационен риск, ще преминават през специални обучения.", "date": "2018.02.07", "title": "Предприятия, използващи радиоактивни източници, ще извършват периодична инвентаризация"}
{"url": "https://www.dnevnik.bg/bulgaria/2018/02/07/3125464_bdj_shte_poluchi_pomosht_ot_31_mln_leva_za_izplashtane/", "text": "Държавните железници ще бъдат подпомогнати с допълнителни 30 946 000 лева, реши днес правителството. Сумата се отпуска от централния бюджет към Министерството на транспорта, информационните технологии и съобщенията и ще бъде предоставена на \"Холдинг БДЖ\" ЕАД като възмездна финансова помощ. Тя следва да бъде възстановена до 28 декември 2020 г. Средствата се предоставят на холдинга за погасяване на задължения по Втория облигационен заем, сключен през 2007 г., се посочва в решение на правителството. Облигационният заем за общо 120 млн. евро беше отпуснат на БДЖ през 2007 г. за покриване на стари задължения. Холдингът обаче от години изпитва затруднения с издължаването, като  през 2015 г. бе осъден  да плаща наказателна лихва. Тогава  кредиторите на БДЖ предупредиха, че ще започнат процедура срещу България  заради просрочени 145 млн. лв. Освен към финансови институции БДЖ има и значителни търговски задължения, най-големите от които са към Националната компания \"Железопътна инфраструктура\". В началото на 2017 г. холдингът публикува данни, от които се разбра, че  общите му задължения са в размер на 445 млн. лв .", "date": "2018.02.07", "title": "БДЖ ще получи помощ от 31 млн. лева за изплащане на стари дългове"}
{"url": "https://www.dnevnik.bg/evropa/2018/02/07/3125454_bulgariia_otkri_evropredsedatelstvoto_i_v_moskva/", "text": "На 5 февруари в Бетховеновата зала на Болшой театър се е състояло откриване на българското председателство на Съвета на Европейския съюз. На церемонията са присъствали руски официални лица, министри, посланици и дипломати, депутати, сенатори, обществени дейци, членове на българската диаспора, съобщи Министерството на културата. В концерта са взели участие тенорът Борис Луков, баритонът Венцеслав Анастасов, сопраното Илина Михайлова и други български изпълнители. Наред с тях, в концерта са участвали и Струнен квартет \"Четири ключа\", съставен от музиканти на Болшой театър. Всъщност това, че България открива европредседателството си и в Москва (след като го откри в  София  и в  Брюксел ), е рутинна практика за държавите, застанали начело на една от основните институции на ЕС. От външното министерство обясняват, че церемонии по откриването на председателството са се състояли вече в много градове по света, включително и в страни, които не са членки на ЕС. Концертът в Болшой театър в Москва, състоял се на 5 февруари, е част от утвърдения Комуникационен план за българското председателство на Съвета на ЕС и е финансиран със средства, отпуснати по него, отбелязват от ведомството. \"В Комуникационния план са заложени множество инициативи на дипломатическите ни представителства в чужбина – семинари, конференции, кръгли маси, концерти, изложби и др., които ще се провеждат до края на българското председателство и целят повишаване информираността относно приоритетите на страната ни като ротационен председател на ЕС\", допълва министерството в отговор на въпрос на \"Дневник\". От Министерството на културата, което отговаря за културната програма на българското европредседателство, обясняват, че прояви са предвидени във всички 11 български културни института извън страната (в Скопие, Рим, Прага, Париж, Москва, Лондон, Виена, Варшава, Будапеща, Братислава, Берлин) и припомнят  подобна церемония във Варшава на 29 януари . Концерти в страни извън ЕС са привели и в Ню Йорк, Лос Анджелис, Отава, Торонто, Монреал, Ванкувър, Анкара, Осло, Отава и Токио, посочват от външното министерство.", "date": "2018.02.07", "title": "България откри европредседателството и в Москва (допълнена)"}
{"url": "https://www.dnevnik.bg/bulgaria/2018/02/07/3125468_kabinetut_otpusna_nad_300_hil_leva_za_obezshteteniia/", "text": "Правителството одобри отпускането на над 300 хиляди лева за плащания по присъди срещу България в Европейския съд по правата на човека. 240 070 лева са отпуснати като допълнителни разходи по бюджета на Министерството на правосъдието за изплащане на обезщетения по решения на съда, приети за изпълнение през 2017 г. Средствата са планирани в централния бюджет за 2018 г. От правителствената пресслужба уточняват, че причината за отпускането на сумата като допълнителен разход е в жалбоподателите, които не са подали своевременно информация за банковите си сметки и не е било възможно присъдените им обезщетения да бъдат преведени преди края на бюджетната година. Други 99 570 лева се отпускат по общо три дела в ЕСПЧ – \"Гаврилов срещу България\", \"Шехова срещу България\" и \"Делина срещу България\". Кабинетът днес прие за изпълнение изплащането на обезщетенията по тях за претърпени имуществени и неимуществени вреди, както и разходи и разноски по делата. И в трите случая жалбоподателите се оплакват от нарушение на правото им на справедлив съдебен процес и на правото им на собственост поради неизпълнение на влезли в сила съдебни решения в тяхна полза. Според европейския съд държавата е била длъжна да осигури своевременното изпълнение на окончателните съдебни решения.", "date": "2018.02.07", "title": "Кабинетът отпусна над 300 хил. лева за обезщетения по присъди срещу България"}
{"url": "https://www.dnevnik.bg/politika/2018/02/07/3125436_bsp_obvini_gerb_v_luji_za_kontrabandata_i_poiska/", "text": "БСП обвини ГЕРБ в лъжи за  нивата на контрабанда у нас  и поиска временна комисия в парламента да провери сигурността на Българската акцизна централизирана информационна система (БАЦИС), по която се обменя информация между Агенция \"Митници\" и Националната агенция за приходите. Поводът - доклади на прокуратурата и ДАНС, в които според БСП се твърди, че системата може да бъде пробита отвън, което е заплаха за финансовата сигурност на страната. Проблемите около БАЦИС бяха сред мотивите на неуспешния вот на недоверие на БСП срещу кабинета \"Борисов 3\". Тогава главният прокурор Сотир Цацаров каза, че  БАЦИС е развален водомер, през който не се знае какво минава , а финансовият министър Владислав Горанов увери, че  възможността за пробиване на системата отвън вече е отстранена . Днес в парламента депутатът от \"БСП за България\" Румен Гечев цитира доклад на Агенция \"Митници\", според който през 2017 г. за пръв път от 7 години не били изпълнени приходите от акцизи с 50 млн. лв. \"Има обрат в тенденцията за обложените с акцизи цигари - през 2008 г. те са над 20 млрд. къса, а м.г. - 13.7 млрд., като през последната са заловени само 2-3 тира в опит за незаконен внос\", каза Гечев. Според него е странно, че м.г. няма ръст на приходите от акцизи върху бензина, при положение че цената на петрола се е повишила с около 25%. Преди два дни  държавата отчете най-ниското ниво на контрабанда на цигари до момента . \"Изводът е, че правителството на ГЕРБ и техните партньори лъжат за резултатите от борбата с контрабандата. Публикуваният доклад на Агенция \"Митници\" разбива на пух и прах техните твърдения\", каза още Гечев. Зам.-председателят на групата на \"БСП за България\" Драгомир Стойнев обяви, че предложението за създаване на временна анкетна комисия за БАЦИС е внесено в парламента.", "date": "2018.02.07", "title": "БСП обвини ГЕРБ в лъжи за контрабандата и поиска парламентът да провери софтуера на приходните агенции"}
{"url": "https://www.dnevnik.bg/bulgaria/2018/02/07/3125474_durjavata_vuzloji_upravlenieto_na_antichna_serdika_na/", "text": "Министерският съвет предостави на Столична община правото да стопанисва през следващите десет години античния културно-комуникационен комплекс \"Сердика\". Решението създава условия за реставрация, експониране, управление и поддържане на обекта и развитие на културния туризъм, се казва в съобщението на правителствената пресслужба.", "date": "2018.02.07", "title": "Държавата възложи управлението на \"Антична Сердика\" на общината"}
{"url": "https://www.dnevnik.bg/photos/2018/02/07/3125452_fotogaleriia_drevnata_tradiciia_na_skite_s_konska/", "text": "През по-голямата част от годината ските са единственият начин за придвижване в градчето Кхом в западната част на Китай. To се намира в планината Алтай и е на 5 часа път с кола до най-близкото населено място.", "date": "2018.02.07", "title": "Фотогалерия: Древната традиция на ските с конска козина"}
{"url": "https://www.dnevnik.bg/politika/2018/02/07/3125510_v_dps_ochakvat_pulna_podkrepa_na_zakona_na_peevski_za/", "text": "Разчитам на 100-процентова подкрепа, без да сме водили каквито и да е разговори, защото не мога да си представя, че някой народен представител е против това обществото да знае какво става в българското медийно пространство, каза депутатът от ДПС Хамид Хамид за  проекта за промени  в Закона за задължително депозиране на печатни и други произведения, внесен от Делян Пеевски, Хамид Хамид, Йордан Цонев и Велислава Кръстева. Пеевски традиционно не беше в парламента. На въпрос защо го няма Кръстева цитира \"д-р Доган\", който казал, че ДПС трябва да работи като \"колективно тяло\". Това е поредният законопроект на Делян Пеевски, с който прави опит да се разграничи от свои бизнес интереси или действия в миналото.  Според Хамид законопроектът имал огромно значение за прозрачността и осветляването на медийното пространство. Едното предложение в проекта е да се осветлят собствениците и на онлайн изданията, както и да се оповестят, да се декларират всички приходи на тези издания. То било и мярка срещу фалшивите новини. Кръстева и Хамид не можаха да отговорят на въпрос на \"Дневник\" какви санкции ще има за сайтове без ясен собственик. Те отговориха, че и сега има санкции. Сайтовете с фалшиви новини традиционно регистрират домейна си със скрит собственик. В ДПС нямали против да се декларират и заеми \"Дали сме дефиниция за това какво значи финансиране. Тук имаме предвид непазарното финансиране. Тоест цялото финансиране, което идва извън рекламите\", обясни Хамид какво финансиране трябва да се декларира. За това от партията предлагат към 30 юни на всяка календарна година всички медии да представят декларация пред Търговския регистър за всяко конкретно плащане към медията. На въпрос защо не включат и финансирането чрез банкови кредити, които не се обслужват, Хамид отговори, че са готови да подкрепят всякакви предложения между първо и второ четене. Другото предложение обхваща разпространителите на печатни издания. Според проекта те трябва до 31 януари пред министъра на културата да представят своите действителни собственици, както и точния брой на търговските пунктове, през които извършват разпространението на изданията си. В случай, че министърът установи, че някой има повече от 1/3 крайни пунктове, ще препрати информацията към КЗК и ще се задейства антимонополното законодателство. Според Хамид, който е против този закон, значи има какво да крие \"Защо сега? Ами явно му е дошло времето. Темата за собствеността на медиите и за това кой говори, за необходимостта от информация за това у кого е собствеността както на медиите, така и на разпространителските мрежи не е тема от днес. Дори очаквах да получим подкрепа още при самото внасяне на законопроекта именно от тези организации, които от години настояват да бъдат предприети законови действия в посока, която би осветлила именно собствениците на медиите, както и финансирането им на непазарен принцип\", коментира и Велислава Кръстева. Останалите партии за сега се въздържат от коментар дали ще подкрепят закона.", "date": "2018.02.07", "title": "В ДПС очакват пълна подкрепа на закона на Пеeвски за \"осветляване на медиите\""}
{"url": "https://www.dnevnik.bg/sport/2018/02/07/3125509_bulgarskoto_zname_beshe_izdignato_v_olimpiiskoto_selo/", "text": "Българското знаме беше издигнато в олимпийското село в Пьонгчанг на церемония, организирана от домакините на зимните игри. В 16.10 ч. местно време кметът на селото Ю Син Мин, който е олимпийски шампион по тенис на маса от игрите в Атина 2004, приветства българската делегация. В селото вече пристигнаха част от всичките 21 български спортисти заедно с треньорите си. Там е и генералният секретар на Българския олимпийски комитет Белчо Горанов. Ю Син Мин получи като подарък лъвчето, което е талисман на отбора. Домакините приветстваха делегацията на България с традиционни корейски танци. Олимпийските игри ще се проведат от 9 до 25 февруари. България ще има 21 състезатели в шест спорта, като най-голяма е групата на биатлонистите - десет. Българите  са настанени в блок, в който са германци, финландци и хървати .", "date": "2018.02.07", "title": "Българското знаме беше издигнато в олимпийското село в Пьонгчанг"}
{"url": "https://www.dnevnik.bg/kultura/2018/02/07/3125512_vim_venders_idva_otnovo_na_sofiia_film_fest/", "text": "Почти десет години след последното си посещение Вим Вендерс отново ще е специален гост на  \"София филм фест\" . Известният германски режисьор и президент на Европейската филмова академия ще представи новия си филм \"Потапяне\" с участието на Алисия Викандер и Джеймс Макавой, съобщиха от организацията на фестивала. \"Потапяне\" (\"Submergence\") е за любовта между Джеймс Мор (Макавой) - експерт по състоянието на водните запаси, който под прикритието си шпионира действията на \"Ал Кайда\" в Африка, и Даниел Фландърс (Викандер), океанолог на подводна мисия в Гренландия. Срещата им е разказана в ретроспекция, след като Мор попада в плен на терористи. Филмът е по едноименния роман на Дж. М. Леджърд, а в останалите роли са Шарлот Рамплинг, Александър Сидиг и Одри Кутури. Освен \"Потапяне\" публиката ще може да види и дигитално възстановените версии на най-известните заглавия на Вендерс като \"Париж, щата Тексас\" (\"Paris, Texas\", 1984), \"Небето над Берлин\" (\"Der Himmel über Berlin\"), \"Пина\" (с номинация за документален \"Оскар\"), документалните \"Катедрали на културата\" и \"Солта на земята\" и предпоследния му игрален филм \"Всичко ще бъде наред\". 22-ото издание на \"София филм фест\" ще се проведе от 7 до 16 март с разширена програма от прожекции през целия месец.", "date": "2018.02.07", "title": "Вим Вендерс идва отново на \"София филм фест\""}
{"url": "https://www.dnevnik.bg/biznes/2018/02/07/3125537_belgiiska_kompaniia_za_mikroelektronika_razshiriava/", "text": "Белгийската компания за микроелектроника \"Мелексис\" обяви, че ще разшири бизнеса си в България. Фирмата има подразделение в София, в което работят над 400 души. Компанията доставя около половин милиард чипове годишно на своите партньори, като половината от тях се тестват в България. \"Мелексис\" ще инвестира 75 млн. евро в следващите пет години в обекта си в София, както и в нова такава във Франция. Компанията планира да разшири двойно производствената си база в столицата, като към сегашните 7500 кв./м добави нови 15 хил. квадратни метра. Освен това се очаква до края на 2018 г. броят на работещите в \"Мелексис България\" да нарасне до 575 души, а до 2022 г. да надминат 700 души. Голяма част от предвидената сума за инвестиция ще отиде за ново оборудване, уточняват от компанията. Бизнесът на \"Мелексис\" в София е свързан с определени производствени линии на компанията, като някои продукти се правят и тестват единствено в България. През 2015 г. българското подразделение на белгийската фирма получи сертификат за инвестиция клас А заради вложения от 15 млн. лв. в разширяване на производството и развойната дейност.", "date": "2018.02.07", "title": "Белгийска компания за микроелектроника разширява бизнеса си в България"}
{"url": "https://www.dnevnik.bg/citat_na_deniia/2018/02/07/3125549_citat_na_denia_iskame_nova_nadprevara_v_kosmosa/", "text": "Това заяви Илън Мъск, основател на компанията SpaceX, след успешния старт във вторник на ракетата Falcon Heavy - най-мощната, с която разполага човечеството в момента. Изстрелването стана от Launchpad 39A - същата площадка, от която стартираха ракетите Saturn V, извели американски астронавти в надпреварата с бившия СССР, до пилотирани полети до Луната. От същото място в космическия център \"Кенеди\" в Кейп Канаверал са потегляли и много от космическите совалки, включително последната от прочутата програма на САЩ. SpaceХ не само изстреля високата колкото 23-етажна сграда ракета, но и успешно прибра първите степени на страничните ракети в перфектно синхронно приземяване в Кейп Канаверал. Стартовата степен от централната ракета трябваше да се спусне на плаваща платформа в Атлантическия океан, но се разби с близо 300 км/ч. Годните за повторна употреба степени лежат в основата на концепцията на Мъск, благодарение на която значително се намаляват разходите за всеки старт. По предварителна оценка изстрелването на Falcon Heavy, способна за изведе в близка орбита почти 70 тона товар, струва 90 милиона долара. \"Мисля, че случилото се ще стимулира и други компании и страни да си кажат \"Хей, ако комерсиална компания като SpaceX може да го направи и Falcon Heavy е разработена със собствените ѝ средства, то и ние можем да го постигнем\", заяви още Мъск на пресконференция след старта. \"Така че смятам, че други държави и фирми ще са окуражени да вдигнат поглед и да заяват \"Можем да направим нещо по-голямо и по-добро\" и това ще е страхотно.\" Мъск разкри също колко средства са вложени в проекта. \"До момента инвестициите ни са вероятно повече, отколкото ми се иска да призная - вероятно над половин милиард долара.\" Но фактът, че вече има три договора за използване на Falcon Heavy още тази година и намеренията такива стартове да стават на всеки 3 до 6 месеца, означава, че всичко приключи за слабите конкуренти и се надяваме да сме вдъхновили някого, който да отправи ново предизвикателство, добави милиардерът. Той обясни, че са отворили съвсем нова ниша в бизнеса с космически товари, защото могат да извеждат огромни спътници и директно да изпращат апарати към периферията на Слънчевата система. Запитан дали вижда конкурент в лицето на Джеф Безос и неговата ракетна компания Blue Origin (тя откри неотдавна голям център в Кейп Канаверал за строеж на системата New Glenn за многократна употреба), Мъск направи пауза, засмя се и отвърна: \"Каква беше първата част на въпроса ви?\"", "date": "2018.02.07", "title": "Цитат на деня: Искаме нова надпревара в Космоса, толкова е вълнуващо"}
{"url": "https://www.dnevnik.bg/sviat/2018/02/07/3125502_shulc_shte_e_vunshen_ministur_v_noviia_kabinet_na/", "text": "Лидерът на германските социалдемократи Мартин Шулц ще оглави външното министерство в Берлин в резултат на преговорите между партията му, християндемократите (ХДС) на канцлера Ангела Меркел и баварския Християнсоциален съюз (ХСС) на Хорст Зеехофер, съобщиха \"Франкфуртер алгемайне цайтунг\" (ФАЦ) и други вестници. Германски издания като \"Шпигел\", \"Франкфуртер алгемайне цайтунг\" и \"Зюддойче цайтунг\" съобщават имената както на Шулц, така и на други бъдещи министри, като допълват, че те идват от източници в двете партии. Партиите участници в преговорите  казаха малко по-късно, че са се договорили  за коалиция. Дори това да се случи, повторният им съюз (след четири години \"голяма коалиция) ще зависи от гласуването на 450 000 членове на Германската социалдемократическа партия, след като тази стъпка  бе подкрепена от партийните делегати  на 21 януари. \"Пробивът\" в преговорите, почти четири месеца и половина след парламентарните избори в страната и близо три месеца след провала на първия опит за съставяне на правителство. Сутринта  вестник \"Билд\"  (а по-късно и \"Шпигел\") писа, че социалдемократите ще вземат министерствата на външните работи и финансите, а партията на Меркел - икономиката и отбраната. За партията на Шулц е и Министерството на труда и социалната политика заедно с тези на правосъдието и околната среда. По-рано тази седмица ДПА писа, че  в Германската социалдемократическа партия  се засилват съмненията дали сегашният й председател Мартин Шулц трябва да бъде министър в новия кабинет, ако бъде постигната сделка за \"голяма коалиция\" с консервативния блок на канцлера. ФАЦ пък припомня думите на Шулц ден след изборите: \"В кабинет на Ангела Меркел няма да стъпя. Съвсем ясно е!\" Промяната в позицията му стана след провала на преговорите на Меркел с либералите и зелените. Тогава президентът Франк-Валтер Щайнмайер настоя партиите да положат максимални усилия, за да съставят правителство, и Шулц се съгласи да опита да състави нова \"голяма коалиция\". Според източници на \"Зюддойче цайтунг\" Шулц също така ще напусне поста си начело на социалдемократите и той ще бъде предаден на досегашния лидер на парламентарната им фракция Андреа Налес. \"Вътрешните работи, строителството и родината\" Според \"Франкфуртер алгемайне цайтунг\"   действително ще получи вътрешното министерство, като съобщи и \"Билд\". Източници на вестника обаче отбелязват, че институцията ще се преструктурира и ще се казва Министерство на вътрешните работи, строителството и родината. (Ministerium für Inneres, Bau und Heimat). Такова министерство към момента съществува само на ниво провинции, но не и на федерално. Постът ще бъде важен за партия, която се опитва да се конкурира с крайнодясната \"Алтернатива за Германия\" в Бавария чрез твърда реторика по въпросите на миграцията. Те бяха една от проблемните теми и в преговорите за несъставената коалиция \"Ямайка\", и в тези за \"голямата коалиция\", в последния случай именно заради ХСС. В същата партия остават министерствата на развитието и това на транспорта и дигитализацията. , социалдемократ, който е и кмет на Хамбург, се очаква да стане финансов министър. Това ще бъде значителна промяна, след като в последните години постът се заемаше от сегашния председател на парламента, Волфганг Шойбле, и воденото от него министерство се прочу с политиките на строги икономии. Отстъпките, направени от ХДС, подтикнаха депутата от партията Олав Гутинг да напише в \"Туитър\": \"Поне канцлерският пост ни остана!\"  Все пак ключови кадри на християндемократите ще са начело на запазените от тях министерства.  , началникът на  канцеларията на Ангела Меркел  и досегашен министър на финансите, ще поеме икономическия ресор.  , която досега беше министър на отбраната, запазва поста си. Образованието и здравеопазването също са ресори, които остават в ръцете на ХДС.", "date": "2018.02.07", "title": "Шулц ще е външен министър в новия кабинет на Меркел"}
{"url": "https://www.dnevnik.bg/bulgaria/2018/02/07/3125561_borisov_kum_ministrite_ne_si_mislete_che_na_niakoi/", "text": "\"И не си мислете, че на някой ще се размине. Много ясно сме се разбрали! Така че, не пилейте времето!\" - с тези думи министър- председателят Бойко Борисов порица министрите заради забавянето на работата по въвеждане на електронна размяна на документи в администрацията, се вижда от част от стенограмата от правителственото заседание.  Премиерът реагира след като заместникът му Томислав Дончев призовава министрите да се намесят лично в процеса, за да се ускори работата. От думите на Дончев се разбира, че досега само една трета от администрациите са започнали да си обменят документи онлайн, от териториалните администрации – една, от областните администрации и общините – под половината. Срокът за въвеждане на електронен документооборот в администрацията е ноември тази година и по думите на Дончев  няма нагласа той да бъде удължен. \"Много ясно сме се разбрали и това, че месец-два не ви занимах с темата, не значи, че е отпаднало. Едно от първите три неща, за които сме се разбрали и в коалицията, е електронното управление като най-практическата мярка в борбата с корупцията, с това, което мъчи хората\", подкрепя го и премиерът. ", "date": "2018.02.07", "title": "Борисов към министрите: Не си мислете, че на някой ще му се размине"}
{"url": "https://www.dnevnik.bg/sport/2018/02/07/3125557_snimka_na_denia_trenirovka_na_skorost_-_kak_se/", "text": "Павел Ангелов тренира дни преди началото на олимпийските игри в Пьонгчанг. Състезателят в спускането с шейни е един от общо 21 спортисти, които ще представят България в шест спорта. По-рано през деня  .", "date": "2018.02.07", "title": "Снимка на деня: Тренировка на скорост - как се подготвя Павел Ангелов в Пьонгчанг"}
{"url": "https://www.dnevnik.bg/evropa/2018/02/07/3125379_es_gotvi_sankcii_ako_london_narushi_sdelkata_za/", "text": "Европейският съюз планира да може да санкционира Великобритания, ако Лондон наруши споразуменията, постигнати за преходния период след Брекзит. Това гласи чернова на документ на Европейската комисия, видяна от EUobserver. В него Брюксел посочва основите за прехода от излизането на Великобритания от ЕС на 29 март 2019 г. до 31 декември 2020 г. Документът е на практика правният превод на преговорните насоки,  договорени от държавите членки миналата седмица . Механизъм Според черновата споразумението за оттегляне \"трябва да съдържа механизъм, който да позволява на съюза да прекратява някои облаги, произтичащи за Обединеното кралство от участието във вътрешния пазар, където сметне, че отнасянето на въпроса към Съда на ЕС няма да доведе до необходимите решения в подходящ срок\". Съдебните санкции може да отнемат години, а преходният период ще продължи само 21 месеца, отбелязва изданието. ЕС търси гаранции, че Великобритания ще спазва споразумението по време на прехода, но това може да наруши и без това нестабилните преговори, докато британският премиер Тереза Мей се мъчи да запази партията си единна по въпросите за Брекзит. В документа се отправя предупреждение към Великобритания да \"се въздържа по време на преходния период от каквито и да било действия или инициативи, които биха навредили на интересите на съюза\". Без глас В съответствие с договореното от държавите членки в черновата се отбелязва, че за това време всички евроинституции ще запазят правомощията си по отношение на Великобритания, включително и Съда на ЕС. Обединеното кралство обаче няма да участва в никоя институция или орган на ЕС. Единствено при изключение, ако някой случай го налага, ще може да присъства на срещи, без да има право на глас. Това е ключов момент, защото Лондон иска да получи гаранции, че ще може да проверява и да отхвърля нови европейски правила, за които не е имал думата – нещо, което ЕС не приема. Текстът трябва да бъде договорен и с Великобритания. Британският премиер Тереза Мей иска да приключи сделката за прехода до срещата на европейските лидери на 22-23 март. На нея се очаква държавните и правителствени ръководители да договорят насоки за втората фаза на преговорите, посветена на бъдещите отношения след Брекзит. Миналия месец министърът за Брекзит Дейвид Дейвис коментира, че е малко вероятно Великобритания да бъде принудена да прилага нови правила на ЕС, за които няма глас, тъй като обикновено приемането на по-мащабно законодателство в ЕС отнема две пълни години. \"Но ние все пак ще направим така, че гласът ни да се чуе\", подчерта тогава Дейвис. Въпросът предизвика спорове в Консервативната партия на Мей, което направи постигането на компромиси още по-трудно. В черновата на документа не се споменават изрично  правата на европейските граждани . Докато ЕС настоява, че те трябва да се спазват по време на преходния период така сякаш Великобритания е все още държава членка, Лондон оспорва това и настоява за различни права за хората, които пристигат в страната след излизането й от ЕС.", "date": "2018.02.07", "title": "ЕС готви санкции, ако Лондон наруши сделката за преходния период"}
{"url": "https://www.dnevnik.bg/evropa/2018/02/07/3125563_v_germaniia_ima_sporazumenie_za_nova_goliama_koaliciia/", "text": "Консервативният блок на германския канцлер Ангела Меркел и Социалдемократическата партия на Мартин Шулц постигнаха споразумение за съставяне на коалиционно правителство, съобщи Петер Алтмайер, досегашен министър на финансите и началник на канцеларията на Ангела Меркел, цитиран от \"Франс прес\" и \"Асошиейтед прес\". \"Имаме коалиционно споразумение\", каза Алтмайер. По-рано днес ДПА и \"Ройтерс\" съобщиха, като се позоваха на информирани източници, че  социалдемократите получават министерствата на външните работи  и на труда и социалните грижи. Партията имаше тези ведомства и в досегашното правителство. Партията получава също министерството на финансите, министерствата на правосъдието, на семейното планиране и на околната среда. \"Ройтерс\" уточнява, че Мартин  Шулц ще бъде външен министър . Кметът на Хамбург Олаф Шолц от Социалдемократическата партия ще е новият министър на финансите. Християндемократическият съюз на Меркел получава министерствата на икономиката и на отбраната, допълва \"Ройтерс\". Християнсоциалният съюз, баварският коалиционен партньор на Меркел, получава министерството на вътрешните работи. Неговият лидер Хорст Зеехофер заемаше твърда линия по въпроса за имиграцията. Коалиционното споразумение трябва да бъде одобрено на референдум на 463 723-те членове на ГСДП. Очаква се това да стане през първия уикенд на месец март, припомня ДПА, цитирана от БТА. Изборите в Германия се състояха през септември миналата година. Преговорите между Меркел и партията на Шулц започнаха в началото на тази година. Социалдемократите се включиха в коалиционните преговори, след като първият опит на канцлера да състави съюз със Зелените и Свободните демократи  се провали . Шулц, който бе съперник на Меркел за канцлерския пост, заяви веднага след изборите, че  партията му няма да се присъедини  към трета голяма коалиция с Християндемократическия съюз и Християнсоциалния съюз, нито пък той ще влезе в кабинета. Европа е доволна Високопоставени служители от ЕС приветстваха споразумението в Берлин. \"Коалиционното споразумение в Германия – добри новини и за Европа!\", написа в \"Туитър\" еврокомисарят по икономиката Пиер Московиси. Той изрази уважение за \"конструктивния дух на моите приятели от Социалдемократическата партия\". Тя бе дълбоко разделена за бъдещата коалиция с Меркел. Много нейни членове настояваха да остане в опозиция, за да подобри имиджа си след най-лошите изборни резултати от следвоенната си история. Отсъствието на активно правителство в Германия от септември бе неудобно за Брюксел, който се опитва да придвижи напред плановете си за задълбочена интеграция след решението на Великобритания да напусне съюза. Манфред Вебер, председател на Европейската народна партия в европарламента, написа в \"Туитър\": \"Добър сигнал от Берлин към хората и към цяла Европа: бъдещото германско правителство е готово да допринесе за една по-силна и по-добра Европа. Това е ясен проевропейски подход и отговор на популистите.\" Какво пише в споразумението  В плана на споразумението от 177 страници, видян от \"Ройтерс\", се посочва, че консерваторите и социалдемократите искат да развият спасителния фонд за еврозоната в европейски валутен фонд. Те също така са съгласни с идеята за бюджетни средства за защита на еврозоната от кризи и подкрепят структурните реформи, защитавани от френския президент Еманюел Макрон. В текста се посочва, че \"реформата на ЕС може да проработи само ако Германия и Франция работят заедно с пълна сила\". Друга мярка, за която партиите се договориха след преговорен маратон, продължил цяла нощ, е таван от 18 месеца за срочните договори - това е намаление от 24-те месеца, както е според сегашните правила, заяви запознат с преговорите източник. Според него партиите са се съгласили и да забранят безкрайното подновяване на тези договори. Социалдемократите искаха да дадат на работниците повече сигурност, като изцяло забранят на работодателите налагането на краткосрочни договори без обосноваване, но консерваторите заявиха, че фирмите се нуждаят от гъвкавост при наемането и освобождаването на служители, за да бъдат конкурентоспособни.", "date": "2018.02.07", "title": "В Германия има споразумение за нова голяма коалиция"}
{"url": "https://www.dnevnik.bg/biznes/2018/02/07/3125571_chez_vnedri_nova_tehnologiia_za_da_se_spravi_s/", "text": "ЧЕЗ Разпределение България\" внедрява нова технология за разкриване на незаконните присъединявания към електроразпределителната мрежа, съобщи пресслужбата на компанията. Всички екипи, които проверяват за нарушения, ще бъдат снабдени със специални устройства - рефлектомери, които разкриват допълнителни незаконни връзки към проводниците с точност до 99%, като при проверка всички кражби се установяват веднага.", "date": "2018.02.07", "title": "ЧЕЗ внедри нова технология, за да се справи с кражбите на ток"}
{"url": "https://www.dnevnik.bg/bulgaria/2018/02/07/3125581_uliana_prumova_se_vrushta_v_bnt_kato_direktor_novini_i/", "text": "Уляна Пръмова е новият директор на \"Новини и актуални предавания\" в Българската национална телевизия. Тя се завръща в обществената медия, където допреди осем години беше генерален директор, съобщиха от БНТ. Пръмова заемаше същата позиция преди 14 години. След това беше два мандата генерален директор на БНТ, като през 2010 г. Вяра Анкова я наследи. Тя заменя на поста подалия оставка в края на миналата година Константин Кисимов. Той напусна само няколко дни след обявяването на Емил Кошлуков за програмен директор на БНТ1. Генералният директор на БНТ  Константин Каменаров обяви  в края на миналия месец, че напускането на Кисимов няма нищо общо с идването на Кошлуков. Новият директор \"Новини и актуални предавания\" встъпва в длъжност на 9 февруари. Тя ще отговоря за развитието на новините, публицистиката и информационните формати на обществената телевизия. Пръмова е управлявала още новините в телевизия \"Ден\", която вече не съществува, и в BBT, докато медията бе собственост на бизнесмена Петър Манджуков.", "date": "2018.02.07", "title": "Уляна Пръмова се връща в БНТ като директор \"Новини и актуални предавания\""}
{"url": "https://www.dnevnik.bg/sport/2018/02/07/3125580_penev_rukovodstvoto_na_bfs_zaplashva_i_upotrebiava/", "text": "Кандидатът за президент на Българския футболен съюз (БФС) Любослав Пенев заяви, че сегашното ръководство заплашва членове, като използва имената на министър-председателя Бойко Борисов и Цветан Цветанов. Той посочи, че ако службите се интересуват, могат да го намерят и той да им даде записи. Пенев  е един от тримата кандидати за поста . В конгреса на 16 февруари ще участват още борещият се за четвърти пореден мандат Борислав Михайлов и бившият президент на \"Черноморец\" Ивайло Дражев. Бившият селекционер на националния отбор заяви в \"Шоуто на Слави\" по Би Ти Ви, че прави обиколки из страната, като се среща с представители на клубовете. Той изтъкна, че срещите протичат в диалог и въпроси, като събеседниците му не казвали нито една добра дума за сегашното ръководство. \"Техните срещи протичат под егидата на мезета, пържоли и много алкохол. Ако някой попита нещо за футбол, се изпраща човек и се казва: \"Повече не питай, защото можем да ти отрежем ръката. При следващо вдигане със здравата ръка може да изпаднеш от групата\", каза Пенев, като посочи, че това го притеснява и трябва да притеснява всички. И добави: \"Когато ходят по срещите, заплашват. Не е проблем, че казвам, че когато спечеля на 16 февруари, ще изгоня определени хора. Читавите ще останат и ще работят. Те спекулират, употребяват имената на министър-председателя Бойко Борисов, на Цветан Цветанов. Злоупотребяват и употребяват тези имена. Службите, ако преценят, да ме намерят. Аз съм готов със записи. Мисля, че това не е политическа тема, а \"Цар Футбол\".\" Той отново се изказа критично за министъра на спорта Красен Кралев, който неколкократно даде знак за подкрепа към Михайлов. \"Ще работим с господин Кралев. Не го наричам \"министър\", защото, за да си такъв, трябва да си лоялен към държавата, а не да си пристрастен към Българския футболен съюз и да взимаш страна. Трябва да си верен на държавата и да си министър на абсолютно всички българи. Времето ще покаже.\"", "date": "2018.02.07", "title": "Пенев: Ръководството на БФС заплашва и употребява имената на Борисов и Цветанов"}
{"url": "https://www.dnevnik.bg/politika/2018/02/07/3125555_predlojeniia_na_dps_za_promeni_v_zakona_za/", "text": "Предложенията на ДПС които, според вносителите, целяха отпадане на дискриминационни разпоредби и опростяване на процедурите за придобиване на български граждани бяха отхвърлени. Предложението им беше в Закона за българското гражданство да се направят промени в чл. 15, който е за придобиване на българско гражданство по натурализация. От ДПС предлагаха вместо условието \"единият му родител е български гражданин или е починал като български гражданин\" да бъде записано \"има възходящ български гражданин или починал, като български гражданин\". Това би облекчило получаването на българско гражданство на хора, чиито родител не е имал такова, но дядо им е имал, примерно. Според ДПС това би опростило процеса по получаване на гражданство от наследници на българи от цял свят Депутатът от Обединени патриоти Станислав Станилов заподозря ДПС, че искат да спечелят изборите, като получат още 1-2 милиона гласове от Турция с предложенията за промени в Закона за българскато гражданство \"и да имаме турско правителство\". \"Недопустимо е тук да се говори, че ДПС е турска партия, след като през всичките тези години ДПС е доказала, че е най-българската партия в този парламент. Никой не може да отрече заслугата на ДПС за членството ни в НАТО и ЕС. Моля лекарите в залата спешно търсете психиатри за тези\", каза Хамид за \"патриотите\".", "date": "2018.02.07", "title": "Предложения на ДПС за промени в закона за гражданството доведоха до скандали и \"викане на психиатър\""}
{"url": "https://www.dnevnik.bg/bulgaria/2018/02/07/3125551_sudut_reshi_okonchatelno_cenko_chokov_ne_e_kmet_na/", "text": "Тричленен състав на Върховния административен съд (ВАС) остави в сила решението на Административен съд - Враца, с което се прекратяват пълномощията на Ценко Чоков като кмет на село Галиче.  Решението  е от вчера и е окончателно, съобщи сайтът  news.lex.bg. Съставът на ВАС е с председател Румяна Монова и членове Диана Гърбатова и Добринка Андреева. Решението на общинската избирателна комисия от 6 октомври 2017 година вече беше потвърдено през октомври по  друго дело , водено от Чоков. То беше за възможността на кмета да ползва неплатен отпуск. Той е в ареста от май 2016 година, тъй като срещу него се води дело за ръководене на организирана престъпна група за рекет, лихварство, побоища и палежи. Позовавайки се на чл. 42, ал. 1, т. 10 от  Закона за местното самоуправление и местната администрация  (ЗМСМА), който предвижда предсрочно прекратяване на пълномощията на кмет, ако той за повече от месец отсъства неоснователно от работа, избирателната комисия сложи край на мандата на Чоков. Той обжалва, като пред съда и на двете инстанции Чоков твърдеше, че не упражнява кметските си пълномощия заради задържането му под стража по образувано срещу него наказателно производство. Освен това Чоков изтъква, че за времето на отсъствието си е ползвал полагаем платен и неплатен годишен отпуск, като се позовава на чл. 38, ал. 7 от ЗМСМА. В решението от вчера ВАС не се заминава с тези възражения заради приключилото друго дело. Именно влязлото в сила решение по него доведе до окончателното прекратяване на пълномощията на Чоков.", "date": "2018.02.07", "title": "Съдът реши окончателно: Ценко Чоков не е кмет на село Галиче"}
{"url": "https://www.dnevnik.bg/sport/2018/02/07/3125519_diskriminaciiata_v_angliiskiia_profesionalen_futbol_se/", "text": "Инцидентите, свързани с различни форми на дискриминация в английския професионален футбол, са се увеличили с 38% спрямо година по-рано. Това показва проучване на организацията Kick It Out, която си е поставила за цел да премахне расизма, хомофобията и други социални проблеми в спорта. От август до средата на сезона са потвърдени 111 инцидента за дискриминация в първите четири нива в английския футбол - 64 във Висшата лига и общо 47 в Чемпиъншип, Лига 1 и Лига 2. Преди година те са били съответно 40 и 29. Основателят на Kick It Out Херман Оусли заяви, че изнесените данни трябва да подействат като \"сигнална лампичка за всички в спорта\". Организацията съобщава още, че е получила над 300 сигнала за 282 инцидента с дискриминация през 2017 г., като те са се увеличили с 59% спрямо година по-рано. В тях влизат влизат докладвани случаи от професионалните и аматьорските нива в Англия, както и в социалните мрежи. С най-голям дял са инцидентите на расова основа (151). Те представляват 54% от всички инциденти, като са следвани от тези за хомофобия, бифобия и трансфобия с 63 и антисемитизъм с 25. Проблемите с проявите на антисемитизъм традиционно привличат внимание в европейския футбол. В края на март \"Лацио\" беше глобен с 50 хил. евро за  стикери с  лика на жертвата на холокоста Ане Франк . В началото на сезона ръководството на \"Челси\" помоли феновете си да не пеят песни с антисемитска насоченост срещу \"Тотнъм\".  \"В крайна сметка справянето с дискриминацията трябва да стане с общи усилия. Висшите органи в обществото и футбола, както и феновете, трябва да докладват за случаите на дискриминация, за да ни помогнат да изкореним омразата\", пише в сайта на Кick It Out.", "date": "2018.02.07", "title": "Дискриминацията в английския професионален футбол се е увеличила с 38%"}
{"url": "https://www.dnevnik.bg/razvlechenie/2018/02/07/3125538_kritikata_se_vljubi_v_chernata_pantera/", "text": "С впечатляващ рейтинг от 100% одобрение от критиката в сайта Rotten Tomatoes \"Черната пантера\" върви по стъпките на \"Жената чудо\" от миналата година - комикс екранизация, която очарова всички и е на път да се превърне в културен феномен. Като филма с Гал Гадот от 2017 г., \"Черната пантера\" вади на преден план супергерои, които досега са били част от масовката и в които милиони биха искали да се припознават, разказва \"Ройтерс\". Такъв е Черната пантера - чернокожият супергерой на \"Марвел\", появил се за първи път на екран в \"Капитан Америка: гражданска война\". Новият фантастичен екшън разказва историята на неговата родина, технологично напреднала африканска държава, раздирана от вътрешен конфликт. Дори повече от други комикс екранизации, \"Черната пантера\" е пълен със свръхтехнологични джаджи и каскади - но според критиката и много повече от това. Според \"Ню Йорк таймс\" \"Черната пантера\" \"зашеметява с блясък и ритъм\", но историята й е \"много по-дълбока от простия брандинг\". USA Today посочва, че отвъд фантастичните елементи и джаджите а-ла Джеймс Бонд филмът се занимава с последствията от колониализма и изолационизма. А Indiewire нарече \"Пантерата\" най-добрият филм по комиксите на \"Марвел\", правен изобщо. \"Като \"Жената чудо\" от миналата година, \"Черната пантера\" е филм, който феновете очакват от десетилетия. И като \"Жената чудо\", чакането си е заслужавало\", обобщава Business Insider. Към момента 64-те издания, публикували отзиви за \"Черната пантера\", единодушно му дават максимална оценка - за справка друг филм с подобна средна оценка е \"Гражданинът Кейн\". Естествено, това вероятно ще се промени до дебюта на филма пред широка аудитория, който се очаква да донесе 150 млн. долара в боксофиса този уикенд. Освен Чадуик Боснан в него участват носителите на \"Оскар\" Лупита Ньонго и Форест Уитакър, номинираният през 2018 г. Даниел Калууя, Анди Съркис и Мартин Фрийман.", "date": "2018.02.07", "title": "Критиката се влюби в \"Черната пантера\""}
{"url": "https://www.dnevnik.bg/zelen/2018/02/07/3125445_desetki_protestiraha_sreshtu_popravki_ulesniavashti/", "text": "Със скандирания \"Искаме градини, не искаме бетон\" и \"Мафия\" десетки граждани протестираха пред Народното събрание в сряда на обед срещу гласувани от депутатите спорни  поправки , улесняващи промяната на предназначението на земеделски земи и застрояването им. П резидентът Румен Радев наложи вето  на одобрените изменения, прокарани през преходни и заключителни разпоредби в Закона за посевите, но най-вероятно депутатите ще отхвърлят ветото и ще одобрят наново спорните текстове. Днес президентското вето ще се обсъжда на заседание на земеделската комисия. Организаторите предупреждават, че поправките възкресяват вече загубили правно действие решения за промяна на предназначението, а целта е да се заобиколят новите изисквания и процедури, като така продължи застрояването по стари планове.  Протестиращите настояват депутатите да се съобразят с ветото на държавния глава и да отхвърлят промените, внесени и гласувани през друг закон, без обсъждане в ресорната комисия. \"Самият начин, по който бяха прокарани поправките, е против правилника на парламента и е незаконен. Ако толкова държат на тези изменения, нека ги внесат според правилника - с отделен законопроект за промени в Закона за опазване на земеделските земи\", заяви пред \"Дневник\" Димитър Кацов от \"Да спасим Карадере\". Той определи поправките като \"слугинажки\". Преди две седмици от коалиция \"За да остане природа в България\" предупредиха, че поправките дават зелена светлина за окончателното бетониране на българското Черноморие, където множество земи бяха с променено предназначение, но не можеха да се ползват поради изтичането на срока на строителните им разрешителни. В това число са и най-скандалните заменки на дюни по Черноморието. Според протестиращите гласуваните разпоредби противоречат на чл. 21 от конституцията и на целите на Закона за опазване на земеделските земи, които постановяват особена закрила за земеделските земи, определят ползването им само за земеделски цели и допускат промяна на предназначението им единствено по изключение при доказана нужда.  \"С новите разпоредби, вместо да осигури закрила, Народното събрание улеснява унищожаването на земеделската земя чрез превръщането ѝ в урбанизирана\", посочват протестиращите. Паралелно с техния протест граждани скандираха срещу ветото на президента, като обясниха, че недоволството им е като частни собственици от софийския квартал \"Горубляне\" и са пред парламента заради плановете за строителство на парк \"Изток\". \"Заради тези планове за парк нямаме право да ползваме земите си, но и не получаваме обезщетение\", посочи една от протестиращите пред \"Дневник\", но не можа да обясни каква е връзката на този проблем с гласуваните поправки и ветото на държавния глава. ", "date": "2018.02.07", "title": "Десетки протестираха срещу поправки, улесняващи застрояване на ниви"}
{"url": "https://www.dnevnik.bg/evropa/2018/02/07/3125599_turciia_obiavi_che_e_izpulnila_vsichki_usloviia_za/", "text": "Турция е изпълнила всички 72 критерия на Европейския съюз, за да получи правото на безвизово пътуване в блока, и е предала необходимите документи, заяви говорител на президента Реджеп Тайип Ердоган, цитиран от \"Ройтерс\". Той отбеляза, че договарянето на безвизово пътуване през 2018 г. ще даде нов импулс на отношенията между Турция и ЕС. Външният министър Мевлют Чавушоглу, цитиран от \"Хюриет\", заяви, че \"топката сега е в полето на ЕС\". Министърът по европейските въпроси Омер Челик отбеляза, че Турция ще предаде документите си на Европейската комисия \"днес или утре\". Чавушоглу коментира, че ЕС иска да поддържа отношения въпреки проблемите на Анкара с отварянето на нови глави от преговорите за присъединяване към ЕС. \"Полезно е да продължим сътрудничеството си по въпроси като подобряването на митническия съюз, визовата либерализация, сигурността, миграцията и други теми\", допълни той. По-рано  в интервю за в. \"Ди Велт\"  българският министър на външните работи Екатерина Захариева отбеляза, че през последните няколко седмици е получила сигнали от Анкара, че и оставащите пет от общо 72 условия за безвизов режим ще бъдат изпълнени, като включително ще бъде променено и оспорваното антитерористично законодателство. Друг ключов момент е реформирането на законите за защита на личните данни, отбелязва EUobserver. На идеята за премахване на визите за турски граждани бе даден импулс в началото на 2016 г. като част от по-широката сделка с Анкара за спиране на притока на сирийски бежанци в Гърция. Според първоначалния план визите трябваше да бъдат отменени до края на 2016 г., но проваленият опит за военен преврат през юли измени графика. В резултат от чистката десетки хиляди хора бяха арестувани и уволнени. Въпросът доведе до разрив в отношенията между ЕС и Анкара.", "date": "2018.02.07", "title": "Турция обяви, че е изпълнила всички условия за безвизов режим с ЕС"}
{"url": "https://www.dnevnik.bg/sviat/2018/02/07/3125619_bulgarskata_ikonomika_se_dviji_ot_rusta_na_bjudjetnite/", "text": "Растежът на българската икономика остава солиден. За 2017 г. оценката ни за реалния ръст на БВП е 3.8% и заслуга за това имат основно потреблението и инвестициите. По-високите нива на потребление са подхранвани предимно от силното повишаване на заплатите, свързано с трудните условия на трудовия пазар и вдигането на заплащането в публичния сектор.\" Така Европейската комисия описва накратко предварителните си оценки за изминалата и прогнозата как ще се представи България през новата година. От националния доклад се вижда, че 2016 г. е смятана за най-силната откъм   (3.9%), но след това започва леко забавяне на растежа - 3.8% през 2017 г., 3.7% през настоящата и 3.5% догодина. Що се отнася до  , на годишна база тя е преминала от дефлация (-1.3% годишно) към обезценяване от 1.2% през миналата. За 2018 г. зимната прогноза на Европейската комисия е за 1.4%, а за 2019 г. се очаква инфлация от 1.5%. Основната причина тук са по-високите цени в енергетиката и битовите услуги, включително нарасналите административни цени на комуналните компании. Очакванията за бавно растяща инфлация са аргументирани от допускането, че цените на петрола ще растат, както и че ще има увеличаване на разполагаемия доход на домакинствата. Увеличаване на   се регистрира предимно в публичния сектор - най-вече благодарение на подкрепяни от ЕС инвестиционни програми, подпомагащи капиталовите разходи на правителството. Публичните инвестиции през настоящата година ще растат отново предимно благодарение на еврофондовете.  от България, на който се разчита да помогне на икономиката, всъщност има - след много силните резултати от 2016 г. - нетно отрицателен принос към ръста на БВП на България за 2017 г. Причината е, че вносът се е увеличавал по-бързо заради повишеното вътрешно потребление. Именно то ще остане основният двигател на икономиката и през 2018 г., а приносът на износа ще стане положителен \"едва през 2019 г.\". Преди това - през 2018 г. - ръстът основно ще остане зависим от инвестиции и частно потребление.", "date": "2018.02.07", "title": "Българската икономика се движи от ръста на бюджетните заплати, твърди Еврокомисията"}
{"url": "https://www.dnevnik.bg/sviat/2018/02/07/3125634_puchdemon_obmislia_katalunia_da_ima_dve_pravitelstva/", "text": "Уволненият каталунски премиер Карлес Пучдемон обмисля да възстанови правителството, което управляваше автономната област преди декларацията за независимост от Испания, гласувана от парламента в Барселона на 27 октомври. Паралелно с него той смята в Каталуня да функционират два кабинета, един \"в изгнание\" и един действащ в областта. Това съобщи каталунското издание  \"Ла вангуардия\" , като цитира източници в партиите, подкрепящи независимостта. Информацията идва след срещи на Пучдемон с представители на собствената му листа, \"Заедно за Каталуня\", и на другите две сепаратистки формации в парламента - водената от бившия вицепремиер Ориол Жункерас Каталунска републиканска левица (ERC) и Кандидатурата за народно единство (CUP). Според тези планове Пучдемон трябва да \"встъпи в длъжност\" пред \"Съвета на републиката\" (както ще се нарича този кабинет) в Брюксел на 18 февруари. Всички \"министри\" във въпросната структура се очаква да присъстват в белгийската столица. Ще има обаче и отделно правителство в Барселона, от което Пучдемон вероятно ще стане част, след като мине през процедурата по избор и назначаване в парламента. Бившият лидер предлага това да се случи на 21 или 22 февруари. Според \"Ла вангуардия\", съзнавайки, че последното ще се случи трудно, той е предложил на ERC и CUP да се спрат на друг кандидат от парламентарната група на \"Заедно за Каталуня\". Миналата седмица  изборът на премиер в Барселона  се отложи и това предизвика напрежение в редиците на сепаратистите. Някои испански и каталунски анализатори заговориха за възможността за нови избори, а самият Пучдемон  допусна, че може да бъде \"жертван\"  от партиите на независимостта (това направи и представител на ERC малко по-рано). Към момента Пучдемон остава единствен кандидат, но не се връща в Каталуня, за да бъде избран, тъй като испанските власти биха го задържали при влизане в страната. Планът на лидера напомня и за  предложението на Жункерас  Каталуня да има \"символичен\" (евентуално Пучдемон) и \"действителен\" премиер. Бившият заместник на Пучдемон е с мярка превантивен затвор заради разследването за бунт и подстрекателство към размирици, заради което беше издадена национална (а за няколко седмици - и европейска) заповед за ареста на уволнения премиер. Според документ на CUP, видян от каталунския вестник, предложенията на Пучдемон също разглеждат изпълнителната власт, която би се съставила в Барселона, като по-скоро \"символична\", а парламента - като \"ръководител на публични политики\", договаряни в Брюксел. По-късно от белгийската столица ще се появят \"истинско правителство\" и конституционно събрание, както и  дипломатическа служба . От ERC не са коментирали идеята официално. И в редиците на \"Заедно за Каталуня\" някои са скептични към нея и предпочитат реформа, която законово да позволи Пучдемон да стане  премиер от разстояние , както  първоначално смяташе  да направи.", "date": "2018.02.07", "title": "Пучдемон обмисля Каталуня да има две правителства"}
{"url": "https://www.dnevnik.bg/bulgaria/2018/02/07/3125586_jitelite_na_bulgarskite_gradove_sa_sred/", "text": "България е сред страните в Европейския съюз, чието градско население е в най-голям риск от бедност и социално изключване през 2016 г. Това показват данни на европейската статистическа служба Евростат. Страната е на второ място с 31.1% от хората, живеещи в големите градове, които са били в риск през 2016 г., изпреварвана само от Гърция с 33.6 на сто. Следват Италия (30.3%) и Белгия (29.3%). На другия полюс са Словакия (13%), Чехия (13.8%), Полша (16.2 на сто) и Финландия (17.2%). През 2016 г. и социално изключване. Средно за съюза рискът е по-нисък при селското население, отколкото при градското. Евростат отчита, че делът на хората в риск слабо се увеличава през последните години – в големите градове той се покачва от 22.7% през 2010 г. до 23.6 на сто през 2016 г., а в малките градове и покрайнини той нараства от 20.3% през 2010 до 21.6% през 2016 г. В селските райони е отчетен спад - от 29.0% през 2010 до 25.5% през 2016 г. В 12 от страните членки на ЕС жителите на големите градове са в по-малък риск от бедност и социално изключване, отколкото жителите на по-малките градове и селските райони. В шест от държавите най-ниските нива са отчетени в малките градовете и покрайнините. В Австрия, Белгия, Дания, Холандия и Великобритания жителите на големите градове са по-застрашени от бедност, отколкото тези в селските райони и в малките градове и покрайнини. Обратното, в Румъния половината от населението в селата е било в риск от бедност през 2016 г., следвана от България Хърватия, Унгария, Латвия и Литва. в страните от Западна и Северна Европа има най-висок риск от бедност и социално изключване за жителите на големите градове, докато в повечето държави от Източна и Южна Европа, както и Балтийските страни, рискът е най-висок за населението в селските райони. Чехия, Финландия, Италия, Ирландия и Словения отчитат сравнително равномерно разпределение без значение от степента на урбанизация.", "date": "2018.02.07", "title": "Жителите на българските градове са сред най-застрашените в ЕС от бедност (графика)"}
{"url": "https://www.dnevnik.bg/bulgaria/2018/02/07/3125584_plevneliev_pred_suda_remontut_na_mig-ovete_v_polsha_se/", "text": "Промяната на геополитическата обстановка след окупацията на Крим е била поводът за решението самолетите от военната авиация МиГ-29 да бъдат ремонтирани в Полша. Това се разбра от показанията на президента Росен Плевнелиев (2012 - 2017), който днес се яви като свидетел по делото срещу бившия военен министър Николай Ненчев. Той е подсъдим заради договора с Полша за ремонт на бойните самолети. Плевнелиев спокойно и подробно разказа своята версия пред съда, без да даде конкретна информация как е взето решението. Това продължи близо час. След това започнаха въпросите към него от страна на обвинението и защитата, като на моменти се стигна до напрежение между двамата прокурори и тримата адвокати. Пред съда той подробно описа геополитическата обстановка през 2014 и 2015 г., започнала с окупацията на Крим от Русия. Разказа за среща на върха на НАТО в Уелс през есента на 2014 г. Той обясни, че от нея е имало три извода - всички държави са поели ясен ангажимент за изработване план за действие; техниката на всяка държава трябвало да стане съвместима с тази на НАТО и до 10 години всяка страна трябва да увеличи парите за отбрана. Повод за изводите от срещата станал фактът, че след окупацията на Крим , обясни Плевнелиев, който на няколко пъти акцентира на това. Именно на нея Полша била посочена като добър пример, че е успяла да съвмести авиацията си с натовската.  След това на 27 април 2015 г. президентът е свикал заседание на Консултативния съвет за национална сигурност. Членовете му излизат със становището, че въоръжените сили на България трябва да станат съвместими с тези на партньорите от алианса. Същата година тогавашният президент посещава Полша, където пита как страната е модернизирала техниката си, като обясни, че по същото време българската е била в тежко състояние заради системно нефинансиране и остър недостиг. Плевнелиев обясни, че през това време Полша е говорила и с други бивши комунистически държави, че може да ремонтира техните авиации. По думите на Плевнелиев Полша е предлагала много изгодни условия. Съдът попита свидетеля дали е обсъждано този ремонт да бъде направен от българска фирма. На което Плевнелиев отговори отрицателно. Заяви само, че пред него, че това не може да се случи в някоя от българските фирми. На уточняващ въпрос дали не е можело ремонтът да се направи в българска частна фирма, Плевнелиев обясни, че не знае, защото той е главнокомандващ и неговите задължения не са били свързани с изпълнение на решения. Той потвърди, че темата с ремонта в Полша е обсъждана на много срещи в различни формати, като самият Ненчев много пъти е казвал на Плевнелиев, че предлаганите от Полша условия са били много по-изгодни. Плевнелиев уточни, че съвместимостта с авиацията на НАТО е от значение, защото в противен случай другите държави членки не биха могли да разпознаят българските изтребители и могат да ги приемат за неприятелски. Разпитът на Плевнелиев премина при открити врата за разлика от показания преди няколко месеца на действащия държавен глава Румен Радев. Те преминаха в отсъствието на журналисти, защото Радев предупреди, че ще сподели пред съда информация, която е държавна тайна. Повече за това вижте  тук . ", "date": "2018.02.07", "title": "Плевнелиев пред съда: Ремонтът на МИГ-овете в Полша се наложи заради геополитическата обстановка"}
{"url": "https://www.dnevnik.bg/evropa/2018/02/07/3125648_evroparlamentut_nastoia_naslednikut_na_junker_da_bude/", "text": "Европейският парламент настоя да се запази предварителното определяне на водещи кандидати за председател на Европейската комисия. През 2014 г. за пръв път едновременно с кампанията за изборите за европарламент се състоя и кампания на водещи претенденти за председателския пост в Европейската комисия. Евродепутатите днес изразиха готовност да отхвърлят кандидатите за председател на комисията,  които не са били заявени предварително . Мнозинството настоя европейските политически партии да определят предварително по един кандидат за председател на еврокомисията преди изборите догодина. Докладът, обсъден на заседанието в Страсбург, бе приет с 457 гласа \"за\", 200 \"против\" и 20 въздържали се. Документът подкрепя предложението на Брюксел еврокомисарите да могат да се кандидатират за евродепутати, без да си взимат отпуск, за да участват в предизборна кампания. Условието е те да не използват в кампанията си служители и средства на комисията. По договора за ЕС с квалифицирано мнозинство Европейският съвет предлага председател на еврокомисията за одобрение от евродепутатите. Европейският съвет трябва да направи това, като вземе предвид резултатите от изборите за Европейски парламент. Излъчването на предварителни водещи кандидати за председател на еврокомисията не е част от договора. През 2014 г. прилагането на този подход бе на основата на споразумение между ръководителите на държавите от ЕС, европарламента и европейските политически групи. Парламентът уточнява, че европейска политическа партия е група, действаща на европейско равнище, която се финансира от ЕС и е съставена от национални партии в държавите от общността. Надпреварата започна Агенция \"Франс прес\" пише, че надпреварата за приемник на Жан-Клод Юнкер начело на Европейската комисия задкулисно вече е започнала. Двадесет и осемте страни - членки на ЕС, обаче са още далеч от споразумение за правилата на играта. Сред възможните кандидати да заменят представителя на Люксембург през есента на 2019 г. най-настойчиво се споменава името на сегашния главен преговарящ на ЕС за Брекзит, французина Мишел Барние. Кандидатурата му вече беше разглеждана през 2014 г., но политическото семейство на Европейската народна партия (ЕНП, дясна формация с мнозинство в Европейския парламент), тогава предпочете сегашния председател на еврокомисията. Юнкер беше определян като \"шпиценкандидат\" (водещ кандидат) на ЕНП според наложилото се название на немски език за тази процедура, която изисква европейските партии да издигат \"водещия кандидат в листата\" за европейските избори. Идеята на този подход, възприет през 2014 г., е, че председател на еврокомисията трябва да стане кандидатът на партията, излязла начело в изборите. Много европейски държавни лидери начело с французина Еманюел Макрон са против метода \"шпиценкандидат\" - нещо, което се очаква те да напомнят и на срещата на върха в Брюксел на 23 февруари. Според някои критици тази система е довела до политизиране на комисията, което се смята за вредно. Други се опасяват от хипотетичен възход на евроскептичните партии на европейските избори, който би могъл да доведе до избор на кандидат от техните редици. Името на еврокомисаря за конкуренцията Маргрете Вестагер също често бива споменавано сред потенциалните кандидати, след като тя вдигна шум около американските интернет гиганти за злоупотреба с господстващо положение на пазара. \"Кандидатурата за председателството на комисията може да ме заинтригува\", каза френският социалист Пиер Московиси, сега еврокомисар по икономическите въпроси.", "date": "2018.02.07", "title": "Европарламентът настоя наследникът на Юнкер да бъде избран по новия метод за \"водещия кандидат\""}
{"url": "https://www.dnevnik.bg/biznes/2018/02/07/3125665_kapital_nai-bogatiiat_cheh_kupuva_telenor/", "text": "Най-богатият чех, Петр Келнер, е избраният от \"Теленор\" (Telenor) нов собственик на българския телеком, съобщи  \"Капитал\" , като се позова на три независими източника. В момента тече допълнително финансово проучване на придобивания бизнес и преговори по предварителния договор. Очаква се преговорите да приключат до края на април, а след това да се поиска разрешение от регулатори, така че реално смяната на собствеността може да стане към средата на годината, отбелязва изданието. Освен \"Теленор\" в България чрез групата си PPF Петр Келнер купува и сръбския и черногорския бизнес на норвежкия оператор. За унгарския няма потвърждение. Келнер е определян като най-богатия човек в Централна и Източна Европа със състояние от 16 млрд. долара. Групата му PPF управлява активи за над 35 млрд. евро в индустрии като банкиране, финансови услуги, застраховане, биотехнологии, земеделие и имоти. Петр Келнер вече има опит и в телекомуникациите, където държи над 80% от 02 - най-големия оператор в Чехия и номер три в Словакия с общо над 7 млн. абонати в двете страни.", "date": "2018.02.07", "title": "\"Капитал\": Най-богатият чех купува \"Теленор\""}
{"url": "https://www.dnevnik.bg/sport/2018/02/07/3125643_aleksis_sanches_poluchi_prisuda_v_ispaniia_za_ukrivane/", "text": "Новото попълнение на \"Манчестър юнайтед\" Алексис Санчес получи присъда за лишаване от свобода за 16 месеца от испанската прокуратура. Чилиецът обаче постигна споразумение по делото за укриване на данъци и вероятно няма да влиза в затвора. Футболистът е осъден заради укриването на 1 млн. евро от имиджовите си права за периода от 2012 до 2013 г., когато беше част от състава на \"Барселона\". Той е признал пред съда, че е фалшифицирал продажбата на имиджовите си права на чуждестранна компания, за да избегне плащането на данъци. В Испания присъди до две години често се заменят при липса на криминално досие. Футболистът се е споразумял със съда да изплати сумата с дължимите лихви. Санчес трябва да покрие задълженията си в следващите две години, ако иска да избегне влизане в затвора. Разследването на испанската прокуратура засегна множество случаи на данъчни измами на футболисти в Примера дивисион. Сред обвинените за укриване на данъци бяха звездите на \"Барселона\" и \"Реал\" (Мадрид)  Лионел Меси  и Кристиано Роналдо.", "date": "2018.02.07", "title": "Алексис Санчес получи присъда в Испания за укриване на 1 млн. евро данъци"}
{"url": "https://www.dnevnik.bg/bulgaria/2018/02/07/3125632_nacionalnoto_sledstvie_razsledva_smurtta_na_sina_na/", "text": "Πpoĸypaтypaтa e oбpaзyвaлa дocъдeбнo пpoизвoдcтвo за причиняване на смърт по непредпазливост пo пoвoд cмъpттa нa Kpиcтиян Ивaйлoв Mocĸoвcĸи, мaлĸият cин нa миниcтъpa нa тpaнcпopтa Ивaйлo Mocĸoвcĸи. Днес главният прокурор Сотир Цацаров е разпоредил след предложение на наблюдаващия обвинител случаят да бъде поет от националното следствие, съобщиха от държавното обвинение. Детето загина в петък следобед, след като управляваната от Московски моторна шейна се преобърна. Същата вечер от МВР разпространиха информация, че вероятната причина за трагичния инцидент е неравност по трасето на шейната. През почивните дни фирмите в Боровец, които отдават под наем подобни шейни, отрекоха от някоя от тях да е била наета шейната.  Досега от прокуратурата не съобщаваха нищо по случая. От съобщението им в сряда сутрин става известно, че още в петък е било образувано разследване - зa cмъpт пo нeпpeдпaзливocт. Разпитани са ceдeм cвидeтeли, извъpшeни ca пeт oглeдa, изгoтвeнa e и cъдeбнoмeдицинcĸa eĸcпepтизa, изиcĸaнa e и cпpaвĸa oт KAT-ΠΠ пpи OД MBP - Coфия, възлoжeни ca оперативно-издирвателни мероприятия. Πpeдcтoят paзпити нa гoлям бpoй cвидeтeли, пише още в съобщението, както и дpyги дeйcтвия пo paзcлeдвaнeтo, чacт oт ĸoитo изиcĸвaт и cпeцифични знaния зa paзpeшитeлния peжим и пpaвилaтa зa пoлзвaнe нa мoтopни шeйни. От него не става известно дали на Московски са били взети проби за алкохол и наркотици и какво са показали те.", "date": "2018.02.07", "title": "Националното следствие разследва смъртта на сина на Московски"}
{"url": "https://www.dnevnik.bg/citat_na_deniia/2018/02/07/3125651_citat_na_denia_ruskiiat_narod_e_po-talantliv_da_me/", "text": "Това каза руският първи вицепремиер Игор Шувалов в обръщение до финалисти на конкурса \"Лидерите на Русия\". Коментарът се отнасяше до изстрелването на  ракетата Falcon Heavy  - най-мощната в света до момента - вчера от компанията на  Илон Мъск  SpaceX, предава руското издание РБК. Шувалов изрази надежда, че сред участниците ще се появят своеобразни \"мъсковци\", \"създатели на \"Тесла\" и всичко останало\". \"Ще се постараем от своя страна да ви помогнем да си намерите място в живота, каквото виждате за себе си. Това не означава непременно общинска или държавна служба, може да е бизнес, и бизнесът, който сега ръководите или притежавате, да получи друго развитие\", добави той. РБК отбелязва, че според  доклад от миналата година  Русия е на 43-о (от 63 места) по умението да отглежда и задържа таланти. ", "date": "2018.02.07", "title": "Цитат на деня: Руският народ е по-талантлив, да ме прощават американците"}
{"url": "https://www.dnevnik.bg/evropa/2018/02/07/3125680_merkel_uspia_s_koalicionnoto_sporazumenie_no_poziciite/", "text": "Ангела Меркел е на 63 години, от които е прекарала 12 като канцлер на Германия. Тя дълго време изглеждаше непоклатима начело на държавата, но преди началото на четвъртия си мандат е отслабена от кризата с мигрантите и четирите месеца политическа бъркотия, пише \"Франс прес\". Днес  най-после бе сключено споразумение за коалиционно правителство  с Германската социалдемократическа партия, но Меркел ще трябва да почака още три-четири седмици, преди да разбере дали редовите социалдемократи приемат документа с референдум. От есента нещата вървят накриво за канцлера, като се започне от парламентарните избори през септември, на които консервативното й семейство регистрира най-ниския си резултат от 1949 г., включително заради възхода на крайната десница, която печели привърженици с изказванията си срещу мюсюлманите и Меркел. Големите германски вестници вече говорят за за упадък, и дори допускат някой друг да поеме канцлерския пост преди края на мандата през 2021 г. През есента на 2015 г. Меркел реши да отвори страната си за стотици хиляди кандидати за убежище, които обеща да интегрира и защитава. Тя обясни с \"християнски ценности\" историческото си решение, което взе без консултации с европейските партньори. В края на 2015 г. канцлерът, която по-рано бе описвана като нацистка заради неотстъпчивостта си към финансирането на Гърция, се превърна в \"майка Тереза\", в \"мама Меркел\" на бежанците. Година по-късно, след идването на власт на Доналд Тръмп, медии и политици я обявяват за \"лидер на свободния свят\". Медалът обаче си има и обратна страна. Мигрантската криза поражда тревоги, настъпва страх от исляма и атентатите и някои от консервативните й избиратели се пренасочват към крайнодясната партия \"Алтернатива за Германия\" (АзГ). През септември миналата година АзГ за пръв път влиза в парламента. Разбито е едно от следвоенните табута. и в Европа. Както тя отказва отказва да поема чужди дългове, така партньорска коалиция отказва да поема нейните мигранти. Ангела Меркел до голяма степен се е възползвала от икономическите реформи, които задейства предшественикът й социалдемократ Герхард Шрьодер, и е обвинявана от критиците си, че откакто е поела поста през 2005 г., не е предприела нищо за изграждане на бъдещето. Според противниците й единственото й важно дългосрочно решение - отказът от ядрена енергия през 2011 г. след злополуката в японската атомна централа \"Фукушима\" - е взето най-вече за да успокои разтревоженото обществено мнение. Миналата седмица в. \"Зюддойче цайтунг\" дори изрази опасение, че последният мандат на Меркел ще е без \"ръководна идея\", и призова политическите ръководители начело с канцлера да се окопитят или отстъпят./БТА", "date": "2018.02.07", "title": "Меркел успя с коалиционното споразумение, но позициите й са отслабени"}
{"url": "https://www.dnevnik.bg/sport/2018/02/07/3125658_vurhovniiat_sud_ne_e_suglasen_s_uslovnata_prisuda_za/", "text": "Върховният касационен съд (ВКС) не се съгласи с наложената от по-долна съдебна инстанция условна присъда на футболиста Борислав Балджийски. По тази причина върховните магистрати отмениха решението на Софийския апелативен съд (САС) от лятото на 2017 г. и върнаха делото за ново разглеждане от друг състав. През септември 2016 г. Балджийски беше осъден от  Софийския градски съд  на четири години затвор за  убийството на 36-годишния Петър Алексов . На 4 юли 2017 г. обаче САС намали присъдата на бившия футболист на \"Славия\" и \"Черно море\" на три години условно с 5 години изпитателен срок. Делото стигна до върховната инстанция по жалба на подсъдимия, който иска да бъде оправдан или поне да му бъде намалено наказанието, и по жалба на частния обвинител и граждански ищец, с която се иска увеличаване на наказанието и паричното обезщетение. Протест от прокуратурата не е подаден. Върховните магистрати не се съгласяват с наложеното от по-долната съдебна инстанция условно наказание. \"В този смисъл жалбата на частното обвинение е основателна и следва да бъде уважена. Не е съобразено обстоятелството, че смъртта на пострадалия е причинена в резултат на ненужна агресия, многократно надхвърляща повода за конфликта\", мотивират се магистратите. Те посочват, че за определяне на условна присъда трябва да е сигурно, че целите на наказанието ще бъдат постигнати и без ефективно осъждане. В случая обаче според ВКС целите няма да се постигнат с условна санкция.", "date": "2018.02.07", "title": "Върховният съд не е съгласен с условната присъда за футболиста Балджийски"}
{"url": "https://www.dnevnik.bg/ot_vas/novini_ot_vas/2018/02/07/3125681_nivoto_na_reka_dunav_v_santimetri/", "text": "Паркът покрай Дунав в Нови Белград малко преди в него да се влее река Сава е предпочитано място за разходка, но освен всичко друго е и място за живеене и отдих на вода", "date": "2018.02.07", "title": "Нивото на река Дунав в сантиметри"}
{"url": "https://www.dnevnik.bg/sport/2018/02/07/3125727_bojinov_podpisa_s_rieka_i_obeshta_da_ostavi_surceto_si/", "text": "Валери Божинов подписа с 14-и отбор в своята кариера и ще защитава цветовете на хърватския отбор \"Риека\". Българският нападател подписа за шест месеца с опция за удължаване на договора си с още две години. В последните две седмици футболистът беше на подготвителен лагер с отбора в Португалия, където премина пробен период. Божинов взе участие в три контролни срещи и се разписа веднъж от дузпа, с което явно е убедил треньора Матияж Кек, че заслужава договор. \"Благодаря на \"Риека\" за протегнатата ръка. Всички ме посрещнаха много добре, както президентът, така и треньорът Кек. Ще оставя сърцето си на терена и ще се боря \"Риека\" да постига успехи\", каза Божинов. Той си пожела да остане възможно най-дълго в отбора и да играе в европейските турнири. Божинов ще играе с фланелката с №10. Хърватия е осмата държава, в която ще се подвизава 31-годишният нападател. Преди това той игра в България, Италия, Англия, Португалия, Сърбия, Китай и Швейцария. Божинов е рекордьор сред българските играчи по брой на отбори, с които е подписвал. За последните 12 месеца нападателят ще играе в трети отбор, след като миналата зима премина във втородизионния китайски \"Мейджоу Хака\", но само четири месеца по-късно напусна. След това Божинов подписа с швейцарския \"Лозана\", където се  задържа само 97 дни  и в началото на октомври разтрогна, а  отборът обяви трансфера му за провал . В началото на годината нападателят  беше спряган за кипърския \"Анортозис\" , но той обяви това за спекулация. \"Риека\" е на четвърто място в хърватското първенство, на 15 точки зад лидера \"Динамо\" (Загреб), и няма изгледи да защити титлата си от миналия сезон. Местният шампионат се подновява този уикенд, като \"Риека\" играе с \"Истра\" у дома.", "date": "2018.02.07", "title": "Божинов подписа с \"Риека\" и обеща да остави сърцето си на терена"}
{"url": "https://www.dnevnik.bg/bulgaria/2018/02/07/3125729_rukovodstvoto_na_stolichnoto_chetvurto_raionno/", "text": "Ръководството на столичното Четвърто РУП е сменено днес, предаде БНР. Досегашният началник Теменужка Капчина е назначена в Главната дирекция \"Национална полиция\", сменени са и заместникът ѝ Теодор Тасев, както и началникът на разследващото звено Аделина Малакова. На мястото на Тасев днес е бил представен досегашният шеф на отдела \"Криминална полиция\" в районното Делян Гешев. Засега не е известно кой ще бъде новият началник на 4 РУП. БНТ съобщава, че по неофициална информация тримата ръководители в участъка са сменени заради данни, че са се подслушвали помежду си. В ръководството е имало вътрешно напрежение, отбелязва държавната телевизия. От Столичната дирекция на вътрешните работи са коментирали, че става дума за регулярни кадрови промени.", "date": "2018.02.07", "title": "Ръководството на столичното Четвърто районно управление е сменено"}
{"url": "https://www.dnevnik.bg/sport/2018/02/07/3125616_predi_golemiia_stud_gotovi_li_sa_bulgarite_za/", "text": "По време на зимните олимпийски игри ще бъде студено. Само по себе си това твърдение вероятно звучи горе-долу по начина, по който звучеше, и  темата за спасителите край олимпийския басейн по време на летните игри в Рио де Жанейро . Вкарано в определен контекст обаче, то води до същността. На зимни олимпийски игри е нормално да е студено, но в случая с Пьонгчанг става дума за голям студ с температури, падащи под -20 градуса. Очакванията са това да са най-студените зимни игри от Лилехамер 1994 насам. Метеорологичните условия далеч не са изненада, като  организаторите говореха по темата още преди два месеца . Сега те са притеснени, че част от зрителите, които имат билети за откриването в петък, се отказват. Спортисти и треньори опитват да се аклиматизират и да вземат всички необходими мерки в подготовката си за игрите. Германският отбор  се изненада от ниските температури , а британците, които имат стартове в първите дни на игрите, са били посъветвани да пропуснат церемонията по откриването. Алпийските скиори посочват, че ниските температури износват изключително бързо ските. Затова състезателите са принудени да използват нови още за следващата тренировка. \"Снежните кристали стават много остри, когато температурите достигнат -20 градуса. Основата на ските изгаря бързо, сякаш сте ги запалили\", каза звездата в алпийските ски Марсел Хиршер. Какво да очакват българите в Пьонгчанг? Топло посрещане с усещане за мраз Игрите ще бъдат открити в петък в 20.00 часа (13.00 часа българско време) с церемония, която ще продължи около 3 часа. Прогнозата е тогава температурата да е около -10 градуса. Това поставя голямо предизвикателство пред всички около 35 000 присъстващи - зрители, спортисти, артисти и организатори. Знаменосец на българската делегация  ще е сноубордистът Радослав Янков . Неговото участие е предвидено за 22 февруари, но това не променя изпитанието по време на церемонията. \"Един от проблемите е свързан с дългото стоене прав. Радо има едно малко сгъваемо столче, което може да ползва\", каза треньорът на Янков, Георги Атанасов, пред \"Дневник\". Надеждите му са, че ангажиментът на спортистите около церемонията ще приключи бързо. \"Ще вземем всички мерки. На място ще изискваме и допълнително подсигуряване от организаторите. Ако е необходимо - одеяла или друго. Проблемът е, че има сух студ със студен вятър\", добави Атанасов. Болезнен опит със студа има Ива Шкодрева-Карагьозова, която се е състезавала в няколко зимни олимпийски игри, включително и в Лилехамер, където беше знаменосец. Бившата състезателка по биатлон разказа пред \"Дневник\", че след церемонията по откриването през 1994 г. кожата на ръцете ѝ се напукала и дори имала кръв. \"Ако бях треньор, бих посъветвала българските биатлонисти да пропуснат откриването в Пьонгчанг. Не е желателно и е излишен разход на енергия. Още повече че на следващия ден е първият женски старт\", каза тя. Повече храна и лепенки по лицата По време на игрите в Пьонгчанг зрителите често ще виждат спортисти с лепенки по лицата. Това е мярка срещу студа по единственото открито място по телата на състезателите. \"Най-важно е доброто загряване преди състезание. Затова при такива температури спортистите ползват лепенки, загряващи препарати, допълнително облекло. Студът отнема от работоспособността на мускулите. Това влияе зле на онези състезатели, които нямат опит в такива условия\", каза Шкодрева-Карагьозова. Според нея минусовите условия биха затруднили българите. В биатлона допълнителен проблем е и стрелбата. \"Студът оказва влияние и върху оръжието. При по-ниски температури се ползват различни патрони. Отделно често се губи чувствителност на пръстите и това влияе при натискането на спусъка. Имала съм случай, в който в първите две стрелби пръстите ми бяха замръзнали и ги чувствах едва след това загрях\", разказа тя. Спомените ѝ за Лилехамер са, че е било много тежко. Шкодрева-Карагьозова има съмнения дали всъщност тогава температурите не са били и по-ниски от -18 градуса, при които е забранено да се провеждат състезания по биатлон. Двамата с Атанасов изтъкнаха, че студът се отразява донякъде и на хранителния режим на спортистите. \"Тогава е необходима малко по-калорична храна\", заяви Шкодрева-Карагьозова. \"Когато е студено, тялото изразходва повече енергия и съм забелязал, че тогава състезателите ядат повече\", каза треньорът на Янков. Сноубордистът, който е голямата надежда на България за медал, има опит със студа в Пьонгчанг. Преди година  той участва в старт от Световната купа в курорта . \"Имайки предвид, че сме в спорт на открито, студът не ни е чужд. За сноуборда може би дори е по-добре да е студено, макар да е по-трудна подготовката\", добави Атанасов.", "date": "2018.02.07", "title": "Преди големия студ: готови ли са българите за минусовите температури в Пьонгчанг"}
{"url": "https://www.dnevnik.bg/sviat/2018/02/07/3125444_dali_trumpoforiiata_nai-posle_udari_na_kamuk/", "text": "Когато говорим за фондови пазари, има три правила, които трябва да запомните. Първо, фондовият пазар не е икономиката. Второ, фондовият пазар не е икономиката. Трето, фондовият пазар не е икономиката.  Затова  пазарният срив от последните няколко дни  може и нищо да не означава.  От една страна, нека не предполагаме, че за спада има основателна причина (макар фактът, че в петък Дау Джоунс загуби 666 пункта, да сочи или намеса на сатанински сили, или някаква мистична връзка със злополучната инвестиция на  семейство Къшнър  в манхатънския небостъргач на Пето авеню, номер 666). Когато през 1987 година борсата се срина, икономистът Робърт Шилър направи изследване на мотивацията на инвеститорите в реално време. Оказа се, че сривът бе чиста проба самоподхранваща се паника. Хората не продаваха, защото някоя новина ги е накарала да преразгледат оценката си за стойността на акциите. Те продаваха, защото и другите продаваха.  От друга страна, нека не предполагаме също така, че понижаването на цените на акциите ни казва нещо съществено за икономическото бъдеще. Прочута е остроумната забележка на великия икономист Пол Самюълсън, че фондовият пазар е предсказал девет от последните пет рецесии. Сривът през 1987 година например бе последван не от рецесия, а от солиден растеж. Пазарните сътресения все пак би трябвало да ни накарат да се вгледаме внимателно в икономическите перспективи.  Данните, бих казал, сочат най-малкото, че Америка е на път към низходяща промяна в темпа на растеж. Наличните доказателства предполагат, че растежът през идното десетилетие ще бъде около 1.5% годишно, а не 3%, както  Доналд Тръмп и лакеите му продължават да обещават .  Данните предполагат също, че рисковите активи като цяло - акции, но също дългосрочни облигации и недвижими имоти, може би са надценени. Като оставим настрана  лудостта по биткойна , все пак не говорим за котировките на интернет компаниите от 2000 година или за недвижимите имоти от 2006 година. Стандартните показатели обаче са доста над исторически нормалните равнища и Колкото до този срив, ако зад него имаше някаква новина, това е докладът за заетостта от петък (2 февруари), който показа значително, макар и не огромно, увеличаване на възнагражденията. Нека да се разберем, увеличаващите се възнаграждения са нещо хубаво. Всъщност това, че досега възнагражденията не успяваха да се повишат значително, бе дълбоко разстройващ недостатък на иначе забележително устойчивото икономическо възстановяване, което започна в началото на управлението на предишния американски президент  Барак Обама . Сега обаче виждаме силно доказателство, че американската икономика се приближава към пълна заетост. Отчитаното  ниско равнище на безработицата  е само част от историята. Има и нарастваща готовност у работниците да напускат работните си места. Това е нещо, което те не правят, освен ако не са уверени, че ще си намерят нова работа. А сега възнагражденията най-накрая се увеличават, което сочи, че Да отбележим отново - всичко това са добри новини. Те обаче означават, че бъдещият американски растеж не може да дойде от връщане на безработните на работа. Той трябва да дойде или от увеличаване на резерва от потенциални работници, или от нарастване на производителността, т.е. когато един работник произвежда повече.  Хората от \" бейби бум \" поколението (родени през периода 1946-1964 година - бел. ред.) обаче вече се пенсионират и растежът на американското население в трудоспособна възраст, особено в началните години на трудовия живот, се е забавил до пълзене. Растежът на производителността пък е разочароващ. Взети заедно, тези фактори предполагат, че икономиката навярно ще нараства два пъти по-бавно от обещаваното от Тръмп.  Повярваха ли пазарите на Тръмп? Най-малкото те действаха така, сякаш американската икономика все още има много пространство за растеж. Попарването на тази вяра би трябвало да означава едновременно по-високи лихви и по-ниски котировки на фондовия пазар, каквито наблюдаваме в момента.  Е, цената на активите изглежда висока. Широко използван измерител за оценките на фондовия пазар ги поставя на 15-годишен максимум, а сходен показател сочи, че цените на недвижимите имоти са отстъпили малко под половината от стойността, натрупана при големия растеж на този пазар.  Поотделно тези цифри не са толкова тревожни. Бих казал, че акциите не изглеждат дори приблизително толкова надценени, колкото бяха през 2000 година, нито пък жилищният пазар - колкото бе в края на 80-те. Ако цените на активите понесат удар, можем да очакваме потребителите, които досега харчеха много и спестяваха малко, да се отдръпнат.  Всичко това може да е управляемо, ако може да се разчита, че хората на ключови позиции за определяне на политиката ще действат ефикасно. И точно тук започвам да се тревожа.  Със сигурност не е добре, че Тръмп се отърва от един от най-добрите председатели на Управлението за федерален резерв (УФР) в историята точно преди пазарът да започне да показва предупредителни сигнали.  Джером Пауъл , наследникът на  Джанет Йелън , изглежда разумен човек. Нямаме обаче представа колко добре ще се справи с криза, ако такава се развие.  Междувременно действащият министър на финансите (който заяви за Давос \"Не мисля, че това е свърталище на глобалисти\") може да е най-малко отличилият се, най-слабо информиран човек, заемал някога тази позиция. Дали сме се насочили към неприятности? Твърде е рано да се каже. Ако обаче сме, бъдете сигурни, че имаме възможно най-неподходящите хора за случая.  *Пол Робин Кругман е американски икономист и пишещ анализатор. През 2008 г. печели Нобеловата награда за икономика за неговите приноси за Новата търговска теория и Новата икономическа география.", "date": "2018.02.07", "title": "Дали тръмпофорията най-после удари на камък"}
{"url": "https://www.dnevnik.bg/sport/2018/02/07/3125671_olimpiiskite_igri_sa_povod_za_pomirenie_na_koreiskiia/", "text": "Участието на Северна Корея в зимните игри в Пьонгчанг дава надежда за помирение и намаляване на политическото напрежение на Корейския полуостров, смята папа Франциск. Той заяви, че Ватиканът е готов да подкрепи всяка \"полезна инициатива, които ще благоприятства за мира сред хората\". Участието на Северна Корея на игрите в Южна Корея стана факт след продължителни преговори между двете страни. Те се споразумяха да излязат под  общия флаг на Корейския полуостров по време на откриването на 9 февруари . \"Това дава надежда за свят, в който конфликтите могат да се разрешат спокойно с диалог и взаимно уважение, на каквото всъщност ни учи спортът. Нека тези олимпийски игри да бъдат голям празник на приятелството и спорта\", каза папата в своята реч за олимпийските игри. Общо 22-а състезатели от Северна Корея заминаха за Пьонгчанг. Страната изпрати 550 души, като в групата влизат 230 мажоретки за подкрепа на спортистите, 140 артисти и 30 таекуондисти, които ще участват в демонстрация. Северна и Южна Корея ще имат  обединен отбор по хокей при жените . Той е съставен от 23 южнокорейки и 12 севернокорейки, като по настояване на Международния олимпийски комитет е задължително поне три състезателки от Севера да бъдат сред картотекираните за мачовете.", "date": "2018.02.07", "title": "Олимпийските игри са повод за помирение на Корейския полуостров, смята папата"}
{"url": "https://www.dnevnik.bg/zelen/2018/02/07/3125796_ekoinspekciiata_v_burgas_globiava_dve_predpriiatiia/", "text": "Регионалната екоинспекция в Бургас ще наложи глоби от 40 хил. до 10 хил. лева на \"Лукойл Нефтохим\" и завода \"Кроношпан\" заради нарушаване на условията на комплексното разрешително, съобщи БНР. Решението за глобите е взето след общо 22 проверки в двете предприятия, извършени между 21 януари и 6 февруари, по сигнали за силна задушлива миризма. Измервателната станция в бургаския кв. \"Долно Езерово\" е показала превишаване на нормите на бензин, обясни директорът на екоинспекцията Тонка Атанасова. Превишаване на нормите на другите показатели не е установено, но независимо от това заводите ще бъдат санкционирани. причината е, че при възникнали неблагоприятни метеорологични условия не са намалили производствените си мощности. От регионалната екоинспекция съобщиха, че до две седмици предстои да бъде изградена автоматична гореща телефонна линия, на която денонощно ще се записват сигнали за замърсяване на въздуха.", "date": "2018.02.07", "title": "Екоинспекцията в Бургас глобява две предприятия заради замърсяване"}
{"url": "https://www.dnevnik.bg/evropa/2018/02/07/3125543_grafika_na_denia_zapadnite_balkani_i_es_-_putiat_napred/", "text": "Вчера Европейската комисия обяви новата си стратегия за Западните Балкани, озаглавена \"Надеждна перспектива за разширяване и засилен ангажимент на ЕС за Западните Балкани\". В нея Брюксел  подробно обяснява  какво трябва да направят шестте страни от региона (Сърбия, Черна гора, Косово, Македония, Босна и Херцеговина, Албания), за да се доближат до ЕС. Стратегията дава перспектива за еврочленство срещу изпълнението на конкретни условия. За Сърбия и Черна гора, които вече водят преговори за присъединяване, са посочени ориентировъчните стъпки, необходими за приключване на процеса до 2025 г. Ето кои са основните моменти от плана на ЕС за Западните Балкани.", "date": "2018.02.07", "title": "Графика на деня: Западните Балкани и ЕС - пътят напред"}
{"url": "https://www.dnevnik.bg/video/2018/02/07/3125838_video_drugite_novini/", "text": "Вим Вендерс с майсторски клас и премиера на СФФ Щварценегер става шериф", "date": "2018.02.07", "title": "Видео: Другите новини"}
{"url": "https://www.dnevnik.bg/sport/2018/02/07/3125843_vavrinka_predi_debjuta_si_v_sofiia_chuvstvam_se_mnogo/", "text": "Носителят на три титли от Големия шлем Стан Вавринка заяви, че физическото му състояние е доста по-добро, отколкото по време на Australian Open. Швейцарецът даде пресконференция преди  първото си участие в тенис турнира в София. Вавринка замени миналогодишния шампион Григор Димитров,  който се отказа заради контузия . 32-годишният швейцарец е поставен под №1 в основната схема и ще започне участието си в четвъртък с двубой срещу словака Мартин Клижан. \"Щастлив съм, че за пръв път идвам в България. Благодаря за поканата и за възможността да играя тази седмица. Последните шест-седем месеца бяха много трудни за мен. Australian Open беше първият ми турнир (след \"Уимбълдън\"), не бях напълно готов за игра, но сега се чувствам много по-добре\", каза Вавринка. Заради контузия в коляното бившият №3 в света пропусна втората половина на 2017 г. и падна до 15-ата позиция в ранглистата. След седем месеца извън корта той се завърна за Australian Open, където отпадна още във втория кръг след тежка загуба от сензацията на турнира Тенис Сандгрен. \"Знам, че не съм във върхова форма. Имам нужда от повече време, повече мачове, повече турнири. Точно това е причината да съм тук. В момента трябва да натрупам игрова практика и да опитам да започна отново да печеля\", каза още трикратният шампион в Големия шлем. Той допълни, че изобщо не мисли за титлата в София. \"Ще бъда много щастлив, ако спечеля турнира, но не искам да гледам толкова напред. За мен е важно, че съм обратно на корта и мога да играя. Гледам ден за ден и мач за мач. Това е начинът да започна да печеля отново.\" Вавринка сподели, че няма конкретни цели за бъдещето, тъй като е постигнал много повече, отколкото е очаквал и мечтал. \"Искам само да си дам шанс да спечеля още големи титли. Затова за мен най-важното е начинът, по който тренирам и се подготвям.\" Швейцарецът каза, че е чул много добри неща от Григор Димитров за София и турнира. Той определи най-добрия български тенисист като вълнуващ за наблюдаване играч на корта и много добър приятел извън него. \"Григор винаги е бил много приятен за наблюдаване. Той е изключителен атлет. Работи много здраво. С треньора му Дани Валверду вършат страхотна работа заедно. Ние често тренираме, често играем на двойки. Бях много щастлив, когато спечели титлата в Синсинати и финалите на АТП в Лондон. Той го заслужава, защото знам колко много труд влага, за да бъде на това ниво. Сигурен съм, че го чакат още големи успехи\", каза Вавринка.", "date": "2018.02.07", "title": "Вавринка преди дебюта си в София: Чувствам се много по-добре физически"}
{"url": "https://www.dnevnik.bg/sviat/2018/02/07/3125835_gruckata_prokuratura_zamesi_bivshi_premieri_v_skandal/", "text": "Гръцката прокуратура свърза двама бивши премиери и осем бивши министри със корупционно разследване заради практики на фармацевтичната компания \"Новартис\", съобщиха \"Катимерини\" и Би Би Си. Спорез разследващите гръцкото подразделение на швейцарската \"Новартис\" е плащало на политици и доктори, за да издейства специално отношение към произвежданите от нея лекарства. Прокурорите твърдят, че и десетимата гръцки политици са сред получавалите подобни подкупи. Според публикации в гръцки медии те са заемали различни постове в периода между 2006 и 2015 г. Имената им не се споменават, но в гръцки издания се появяват тези на бившите премиери Андонис Самарас (2012-2015 г.) и служебния Панайотис Пикраменос (май-юни 2012 г.) Изданията говорят и за \"защитени свидетели\", на чиито показания стъпват твърденията на прокуратурата. Освен това гръцкият парламент е получил папка с документи, които съдържат подробности от разследването, за да прецени дали политиците, които сега са депутати, трябва да запазят имунитета си. \"Новартис\" съобщи, че съдейства на съдебните власти, макар гръцкото подразделение да казва, че случаят е \"фарс\". Дадените общо подкупи са на стойност между 50 и 60 милиона евро според сегашните данни, а в схемата вероятно са замесени и около 30 други политици и държавни служители, смятат още разследващите. Заради появата на името му в гръцки медии Самарас обяви, че ще съди премиера Алексис Ципрас и правосъдния министър заради опит да се измести дневният ред на страната чрез атака срещу опозицията. Правосъдното министерство в Атина същевременно предупреди, че скандалът с \"Новартис\" вероятно  е по-голям от този със \"Сименс\"  от средата на миналото десетилетие. Според прокурорите щетите за държавата през деветте години на схемата - повечето от които съвпаднаха с икономическата криза - може да са достигнали милиарди.", "date": "2018.02.07", "title": "Гръцката прокуратура замеси бивши премиери в скандал с подкупи от фармацевтичен гигант"}
{"url": "https://www.dnevnik.bg/sviat/2018/02/07/3125587_republikanskata_partiia_zamesti_komunistite_s/", "text": "От време на време Републиканската партия излиза от релси. Тя направи това някога през периода на Джоузеф Маккарти, когато или не можеше да се противопостави на демагогията на сенатора от Уисконсин, или го насърчаваше в името на антикомунизма. Направи това и съвсем неотдавна, когато превърна  Хилъри Клинтън  от политически противник в абсолютно зло. Прави го и сега, като се опитва да прочисти ФБР и министерството на правосъдието от служители, които по някаква причина не са особено въодушевени от президента Доналд Тръмп. Тези републиканци виждат заговори там, където други виждат единствено здрав разум и дълг. Маккартизмът беше лекарство, за което нямаше болест. Вътрешният комунизъм не беше заплаха за Америка по времето, когато Джоузеф Маккарти влезе в Сената през 1947 г. За да посрещне заплахата, той първо трябваше да я измисли. Обяви, че Държавният департамент е пълен с комунисти, и даваше точни бройки - понякога 205, понякога 57, понякога 81. Отправяше безразборни обвинения в измяна, веднъж обвини цялата Демократическа партия. \"Двайсет години измяна\", каза той. Голяма част от Републиканската партия ръкопляскаше. Голяма част от Демократическата партия трепереше. Сега нещата са доста различни, разбира се. Републиканците нарушиха традицията, вземайки на прицел ФБР, което, особено под ръководството на дългогодишния директор  Едгар Хувър , с готовност служеше на нуждите на Републиканската партия. Хувър предаваше поверителна информация на Маккарти и неговия правен съветник Рой Кон, който в по-късните години стана наставник и адвокат на Тръмп, а накрая беше лишен от адвокатски права преди смъртта си през 1986 г. До днес Тръмп казва, че Кон му липсва. Днешната маккартистка фигура не е обикновен сенатор, а президентът. Все пак начинът на действие е сходен. Маккарти ругаеше комунистите в правителството, а Тръмп и неговите съюзници сипят ругатни срещу нещо, наречено \"дълбоката държава\". Както беше през 50-те години на ХХ век, правителството е завладяно от някаква сила и е враг на хората. Освен това  Тръмп е лъжец , какъвто беше и Маккарти. С времето обаче Маккарти започна да вярва в своята кауза, смята историкът Дейвид Ошински, чиято книга \"Такъв огромен заговор: светът на Джо Маккарти\" би трябвало да бъде задължително четиво. Антикомунизмът, започнал като политически опортюнизъм и начин за злепоставяне на демократите, се превърна във фиксидея. Тръмп обаче не вярва в нищо. Неговата цел е да провали разследването на специалния прокурор  Робърт Мюлър . Каузата на Тръмп е Тръмп. Все пак какво кара другите членове на партията на Тръмп да отхвърлят дългогодишната традиция - предаността към ФБР и уважението към държавните тайни - и да подкрепят президента? Донякъде това трябва да е свързано с политически опортюнизъм. Сега  Републиканската партия е партията на Тръмп . Ако той падне, и тя пада. Маккартизмът беше резултат от сеизмични промени в световните събития. В следвоенния период Съветският съюз се разшири към Източна Европа и успешно изпробва атомна бомба, а комунистите също така установиха контрол върху Китай. По подобен начин днешната лудост е нещо повече от просто отражение на политиката. Тя е емоционална и автоматична консервативна реакция на нежелана промяна. През епохата на Маккарти колонизацията на Източна Европа от Съветския съюз, неговите научни успехи и победата на китайските комунисти бяха приписвани на предателски заговори тук. В това имаше зрънце истина. Съветската атомна програма наистина беше подпомогната от американски и британски предатели, но правителството на Хари Труман не \"загуби\" Китай, каквито обвинения отправяха Маккарти и други. Съветският съюз също така не беше толкова изостанал в научната област, колкото мислеха много американци. Той беше способен да създаде атомна бомба сам. Днес консерваторите са замаяни от разтърсващи културни промени като широкоразпространеното приемане на  еднополовите бракове  и караниците за това  кой коя тоалетна да използва . Конкуренцията от чужбина и нахлуването на автоматизацията струват работни места, а в същото време имигрантите се превръщат във функционалния еквивалент на комунистите. За консерваторите настоящето изглежда непознато, а бъдещето - плашещо. Нещо е объркано. Тръмп каза, че ще направи Америка отново велика - \"отново\" е миналото, което се преструва на бъдеще. В крайна сметка Маккарти отиде твърде далеч, когато атакува армията, обвинявайки я, че укрива комунисти. Тръмп може би отива твърде далеч, като напада ФБР. Маккарти заплаши да атакува своите колеги сенатори от Републиканската партия, ако му се противопоставят. Тръмп прави подобни намеци. С течение на времето смущаващото поведение на Маккарти одързости неговите колеги и те се обърнаха против него. Републиканската партия днес действа като Републиканската партия от миналото, а умерените републиканци отново се плашат. Историята наистина може да се повтори. Маккарти беше алкохолик и се съсипа, но не бих разчитал Тръмп да направи същото. Този път избирателите ще трябва да действат. В противен случай политическите страхливци ще победят. /БТА", "date": "2018.02.07", "title": "Републиканската партия замести комунистите с имигрантите"}
{"url": "https://www.dnevnik.bg/sviat/2018/02/07/3125850_vuzdushni_udari_ubiha_desetki_civilni_v_buntovnicheski/", "text": "Най-малко 31 цивилни са загинали при бомбардировки на сирийския режим над Източна Гута - бунтовнически анклав недалеч от Дамаск, съобщи базираният в Лондон Сирийски център за наблюдение на правата на човека, цитиран от \"Ройтерс\" и \"Асошиейтед прес\". При бомбардировките според центъра са загинали и деца, а общо 65 души са ранени. Информацията се появи на фона на продължаваща седмици кампания на силите на президента Башар Асад в Източна Гута, където стотици хиляди са под обсадата на режима от 2013 г. насам. Атаката продължава въпреки уверенията на Русия за бунтовнически групировки, участващи в преговорите за Сирия в Женева, че ще се стигне до прекратяване на огъня. Неспазването на това обещание стана и повод някои от тях да  бойкотират мирния конгрес в Сочи  миналата седмица, участниците в който съставиха  комисия за нова конституция  още преди войната да е свършила. Според Сирийския център за наблюдение на човешките права артилерийският обстрел и въздушните удари на армията са били насочени срещу градчетата Дума, Бейт Сауа и Хамурие. Режимът системно отрича при подобни атаки да се прицелва в цивилното население и настоява, че се опитва да прочисти района от бунтовници. Други опозиционни активисти, цитирани от \"Франс прес\" и БТА, съобщават, че две болници са били поразени днес при вълна от въздушни удари Идлиб. Преди три дни в контролираната от бунтовници провинция беше свален руски изтребител Су-25. Вчера Организацията на обединените нации призова за незабавно хуманитарно примирие в Сирия, което да продължи най-малко месец. ООН отбеляза, че в Източна Гута не е имало никакви помощи от ноември. През декември там започнаха първите  медицински евакуации на тежко болни , но не бяха продължени. Миналата седмица организацията предупреди и за хуманитарна катастрофа  в северозападната част на страната , заради офанзивата на режима на Асад в провинция Идлиб и турската операция в Африн. Режимът и кюрдите в Сирия обвиниха Турция за инцидент в Африн Турски сили са обстреляли начално училище и главното водохранилище в района на Африн в Северозападна Сирия, обявиха сирийски държавни медии и кюрдските бойци, които се сражават срещу армията на Анкара и подкрепяни от нея бунтовници. Източници от турската армия са казали за \"Ройтерс\", че твърденията са неверни. Говорител на кюрдските Сили за защита на народа (YPG), които са основна цел на турската  операция \"Маслинова клонка\" , настояват, че артилерийски обстрел е засегнал и направил неизползваемо основното водохранилище, което снабдява град Африн. Сирийският център за наблюдение на правата на човека също съобщи, че турските сили са нанесли щети на водохранилището, на около 9 километра североизточно от Африн. Според центъра стотици хиляди жители и вътрешно разселени заради конфликта в Сирия зависят от него всеки ден. Според държавната агенция SANA в село Майданки близо до Африн снаряди на сили, които се сражават на страната на турската армия, са нанесли щети на училище, но без да причинят жертви. Сирийският режим неколкократно обвини Турция във въоръжена агресия срещу територията ѝ. Тази седмица и Иран  призова турските сили  да се изтеглят на север от границата със Сирия.", "date": "2018.02.07", "title": "Въздушни удари убиха десетки цивилни в бунтовнически анклав в Сирия"}
{"url": "https://www.dnevnik.bg/sport/2018/02/07/3125837_putin_rusiia_ostava_lider_v_svetovniia_sport_vupreki/", "text": "Руският президент  Владимир Путин  отчете затвърждаването на водещите позиции на страната в световния спорт през изминалата година. Според него ситуацията с олимпийците и наказанията не са повлияли на Русия и тя все още заема водещо място. Путин участваше на среща в Красноярск по подготовката на зимната универсиада през 2019 година. \"Въпреки ситуацията с нашите олимпийци, руският спорт без съмнение остава лидер в световния спорт и на водещо място по организирането на големи спортни събития\", каза Путин. Той обясни, че задачата на всички е \"да дадем на студентския спорт тласък и незабравим празник\". Русия няма право да участва с отбор на олимпийските игри в Пьонгчанг, заради системния допинг, използван от руски спортисти.  Международният олимпийски комитет (МОК)  допусна само руснаци под неутрален флаг, въпреки че  доживотните санкции на 28 олимпийци бяха отменени . В следващите четири години Русия ще приеме няколко големи турнира. Още това лято в страната ще бъде световното първенство по футбол, а през 2019 г. освен универсиадата, в Сочи ще се проведе световното първенство по бокс. Шампионатът по хокей на лед пък е в Сиктивкар през 2021 г., а година по-късно в Казан ще бъде домакин на световното първенство по плуване в малък басейн. През 2015 г. градът вече беше домакин на шампионатите в голям басейн (50 м). \"Всички тези големи състезания трябва да отговарят на нивото, което показахме на универсиадата в Казан и олимпийсите игри в Сочи. Те са предназначени, за да оставят след себе си и значително наследство чрез инфраструктура. Също така чрез спорта трябва да укрепим своите ценности\", добави Путин. Държавният глава на Русия предпочете да се фокусира върху това какво трябва да се довърши по организацията на универсиадата, вместо да хвали свършеното дотук.", "date": "2018.02.07", "title": "Путин: Русия остава лидер в световния спорт въпреки ситуацията около олимпийците"}
{"url": "https://www.dnevnik.bg/sport/2018/02/07/3125679_video_kogato_podkrepata_kum_ljubimiia_otbor_se_okaje_v/", "text": "Футболните фенове винаги отиват на мач с желанието със своята подкрепя да помогнат на любимия отбор. Понякога обаче дори най-страстните привърженици могат да се окажат във вреда на своя тим. Точно това, макар и неволно, се случи в гостуването на \"Боавища\" на заемащия последното място в португалското първенство \"Авеш\". При резултат 2:0 за \"Авеш\" домакините отбелязаха трети гол чрез Витор Гомеш след явна засада. Съдията Фабио Верисимо реши да се допита до  системата за видеоповторения , но заради огромен флаг, който се развява точно пред камерата на линията на засадата, не видя ситуацията. Верисимо попита за мнение и видеоарбитъра в стаята за повторение, но след липсата на категорична позиция от него реши да зачете попадението за \"Авеш\". Последният в португалската лига спечели с 3:0 и поднесе най-голямата изненада за кръга, с което остави именития си съперник на девето място в класирането след 21-ия кръг. Системата за видеоповторения добива популярност и се използва във все повече европейски шампионати. През това лято тя ще бъде в помощ на съдиите и на световното първенство в Русия. Въпреки това наскоро беше обяснено, че  видеоповторенията работят с точност 98.9%  заради допустими грешки или субективен фактор.", "date": "2018.02.07", "title": "Видео: Когато подкрепата към любимия отбор се окаже в негова вреда"}
{"url": "https://www.dnevnik.bg/bulgaria/2018/02/07/3125861_zdravnata_inspekciia_zatvori_plovdivski_zavod_zaradi/", "text": "Завод за осветителна тела в Пловдив е затворен принудително, защото работниците са пили заразена вода, съобщи Би Ти Ви. Един от тях е приет за лечение в инфекциозна болница в града. Вчера работниците се вдигнали на бунт и отказали да работят заради многото болни. Около стотина души, работещи в завода, се оплакали от повръщане и стомашно-чревни проблеми. От здравната инспекция казват, че работниците не са се разболели едновременно, а постепенно, но сигналът при тях постъпил едва вчера. \"Става дума за предизвикване на храносимлателни разстройства от вода, която не отговаря на хигиенните изисквания. От два дни насам става ясно, че има проблем във водопроводната система\", обяснява директорът на РЗИ – Пловдив Ваня Танчева-Манчева.", "date": "2018.02.07", "title": "Здравната инспекция затвори пловдивски завод заради замърсена питейна вода"}
{"url": "https://www.dnevnik.bg/bulgaria/2018/02/07/3125876_za_72_chasa_e_arestuvan_ediniiat_ot_mladejite_obirali/", "text": "За 72 часа е задържан в ареста единият от младежите, които наемали апартаменти и след това ги обирали. Срещу него се водят общо 5 досъдебни производства, съобщи \"Нова телевизия\". Мярката за неотклонение беше удължена от прокуратурата, защото според наблюдаващия прокурор има опасност младежът да се укрие или да извърши друго престъпление. Младежите  бяха задържани вчера , след като сами се предадоха в полицията. Така само единият от тях остава зад решетките. \"В Софийска районна прокуратура се водят общо 5 досъдебни производства срещу това лице, като по някои от тях има и повдигнато обвинение\", заяви пред \"Нова телевизия\" Невена Зартова от софийската районна прокуратура.", "date": "2018.02.07", "title": "За 72 часа е арестуван единият от младежите, обирали наети апартаменти"}
{"url": "https://www.dnevnik.bg/photos/2018/02/07/3125625_fotogaleriia_svetovnite_snimki_na_denia_-_7_fevruari/", "text": "Снежен градски пейзаж от Испания.", "date": "2018.02.07", "title": "Фотогалерия: Световните снимки на деня - 7 февруари 2018 г."}
