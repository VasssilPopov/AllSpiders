{"url": "https://www.dnevnik.bg/zelen/2018/01/16/3113474_proverka_na_sustoianieto_i_sobstvenostta_na_hijite_na/", "text": "Столичните общински съветници ще поискат да бъде създадена междуведомствена група, която да включва техни представители и служители на дирекция \"Природен парк Витоша\". Задачата й ще бъде да провери състоянието и собствеността на всички хижи на Витоша. Това се разбра от днешното заседание на временната комисия за Витоша в общинския съвет. Същевременно кметът на София Йорданка Фандъкова е възложила на кмета на район \"Витоша\" Теодор Петков да създаде комисия от служители на районната администрация и на Държавната агенция за метрологичен и технически надзор. Тя ще инспектира състоянието на всички лифтове и влекове в планината. В случай че проверките покажат, че някои от съоръженията са опасни, кметът на София може да поиска ремонтирането или премахването им. Същевременно днес в интервю Фандъкова посочи, че  развиването на зимния туризъм е възможно единствено със строежа на спортни съоръжения . Искането на Фандъкова е по повод спирането на  лифта над Симеоново заради обледяване в събота . Лифтът, както и повечето съоръжения в планината са собственост на дружеството \"Витоша ски\". След спирането на лифта по автобусна линия 66 беше пуснат един допълнителен автобус. По искане на Фандъкова допълнителният автобус ще се движи по линията всеки уикенд. Така инвервалът на движението му ще бъде намален наполовина до 30 минути. Освен този автобус общината ще осигурява и един резервен.", "date": "2018.01.16", "title": "Проверка на състоянието и собствеността на хижите на Витоша ще поискат общинските съветници"}
{"url": "https://www.dnevnik.bg/sport/2018/01/16/3113519_ludogorec_obiavi_bileti_ot_50_do_90_leva_za_macha_s/", "text": "Между 50 и 90 лева ще струват билетите за  първия двубой между \"Лудогорец\" и \"Милан\"  от 1/16-финалите на Лига Европа. Българският шампион посреща  седемкратния европейски първенец  на 15 февруари в Разград. Реваншът в Италия е седмица по-късно. На 18 януари в тренировъчния комплекс на \"Лудогорец\" започва продажбата на билети за притежателите на абонаментни карти и членовете на фенклубовете. Тя ще продължи до 20 януари. Допълнително ще бъдат обявени датите и местата за свободна продажба, заявиха от клуба. Билетите за мача на \"Лудогорец арена\" са в три ценови категории. Най-евтините пропуски са за трибуна \"Моци\". По 90 лева струват билетите за централната трибуна и блокове 3 и 4 в сектор \"В\". В сектор \"А1\" и блокове 1, 2, 5 и 6 на сектор \"В\" ще се влиза срещу 75 лева. От \"Лудогорец\" заявиха, че ще има строг пропускателен режим, като билетите ще бъдат съпътствани с поименен ваучер. В него освен имената на посетителя и неговото място на стадиона ще бъдат упоменати всички правила, които трябва да бъдат спазвани по време на мача. \"Ръководството на клуба уведомява всички посетители на двубоя да носят билет, ваучер и документ за самоличност. Лицата, чиито имена от документите за самоличност не съвпадат с тези от ваучера, няма да бъдат допускани на стадиона. \"Лудогорец\" ще уведоми допълнително за реда и начина за подмяна на ваучер, в случай че притежател на билет е възпрепятстван до дойде на мача\", обясниха от клуба.", "date": "2018.01.16", "title": "\"Лудогорец\" обяви билети от 50 до 90 лева за мача с \"Милан\""}
{"url": "https://www.dnevnik.bg/politika/2018/01/16/3113516_i_delian_dobrev_shte_dava_elena_ioncheva_na_prokuror/", "text": "Депутатът от ГЕРБ Делян Добрев ще подаде сигнал срещу колежката си от БСП Елена Йончева \"там където трябва\". На пресконференция в партийната централа продължи задочният дебат между него и Йончева. Няколко дни след като  БСП изпрати сигнал в прокуратурата  за обществени поръчки за 50 млн. лева, спечелени от близки до \"зетя\" на депутата от ГЕРБ Делян Добрев - Даниел Гарговq фирми, на \"Позитано\" 20 бе представена  схема за обвързаности между фирми  на Гаргов, на бащата на депутата - Александър Добрев, и офшорни компании. От ГЕРБ отговориха с \"разкритието\", че по време на кампанията за парламентарните избори кандидат-депутатът Елена Йончева е използвала служебна кола на служебния областен управител на Хасково за да закара фотографа и до границата. \"Според мен това да използваш по време на предизборна кампания като кандидат за народен представител служебен автомобил и шофьор на областния управител за лични цели, свързани с предизборната ти кампания, е престъпление\", каза Добрев. Според Добрев от БСП целят да го отстранят от политиката, което се разбира от това, че в момента, в който от БСП са внесли жалба в Конституционния съд срещу неприемането на оставката на Добрев като депутат, атаките срещу него са спрели. В момента, в който в публичното пространство е станало ясно, че си е оттеглил оставката, атаките са започнали пак с още по-голяма сила. \"За мен проблемът е в човека, а не в каквото и да е друго\", добави Добрев. Добрев каза, че въпросната линия за пелети, за която БСП дадоха пресконференция, е заложена във връзка със заема. \"Въпреки лъжите на г-жа Йончева за тази инвестиция не е ползван нито един лев европейски средства\", каза Добрев. Той добави, че по негово настояване баща му не е кандидатствал за финансиране от ЕС. \"Сигурно в този район единствената линия за пелети, която не е ползвала пари от Програмата за развитие на селските райони, а е построена изцяло с кредити, е тази на моя баща\", каза Добрев. Той добави, че \"Екотрадекс\", с която от БСП го свързват, \"има два санирани блока в община Хасково с кмет от ГЕРБ допреди 6 месец и 3 в община Свиленград с кмет от БСП\". Добрев напомни, че първият голям договор на същата фирма е с община Смолян през 2006 г., чийто тогавашен кмет е Дора Янкова, която е депутат от БСП. \"Само този договор е за сумата от близо 10 млн. лв. Втори договор пак в Смолян през 2009 г. е на стойност 6,3 млн. лв. Ако г-жа Йончева искаше да ни каже истината, щеше да ни каже, че същата тази група от фирми в Хасково са загубили повече поръчки, отколкото са спечелили. Загубили са най-голямата поръчка за 20 млн. лв. за сметосъбиране и сметоизвозване\", допълни Добрев. Той обеща пред медиите, че никога няма да се занимава с роднините на Елена Йончева, както тя прави с неговите. Бившият депутат Антон Тодоров обаче не се притесни да се занимава с роднините на Йончева и в традиционния си въпросителен стил попита дали нейният баща е бил резидент на Първо главно управление на ДС в централата на НАТО, дали руският дядо на Йончева Гавриил Точкин е бил служител в НКВД и продължи в този дух с други роднини. Тодоров намекна въпросително, че Йончева е служителка на Военното разузнаване и чуждо разузнаване. \"Защо 2 седмици след назначаването на Елена Йончева в администрацията на държавния глава, след пътуването на президента на 30 януари до Брюксел, той един петък около 16.00 часа е уволнил Елена Йончева без никакво обяснение? Генерал Деси няма пръст в тая работа, друга е причината. Свързана ли е с неприемане на нейното присъствие там поради достъп до чувствителна информация и невъзможността да си гарантира, че тя няма да изтече в дадена посока?\", \"попита\" още Тодоров. На въпрос на \"Дневник\" дали е престъпление разкриването на секретен сътрудник Тодоров отговори, че разкрил един, който сега живее в Белград (Цветан Василев - б.а.), който го съдил, но после бил оправдан. За финал Тодоров честити рождения ден на лидера на БСП Корнелия Нинова и обеща, че след два дни ще публикуват нова порция документи за сагата \"Техноимпекс\" - \"как за една година са източени 100 000 долара чрез фиктивни договори с либийски и марокански адвокати\".", "date": "2018.01.16", "title": "И Делян Добрев ще дава Елена Йончева на прокурор"}
{"url": "https://www.dnevnik.bg/zdrave/2018/01/16/3113509_zdravniiat_ministur_se_zae_s_nai-nediscipliniranite/", "text": "Направен е пълен анализ на финансовото състояние на областните болници. На места е установено, че управлението на лечебните заведения не се извършва по най-добрия начин, че контролът е занижен или че не се поддържа добре сградният фонд. Към септември 2017 г. около 200 млн. лв. са общите задължения на държавните болници, като просрочените са близо 57 млн. лв. и проблемът се задълбочава. Това обобщи министърът на здравеопазването Кирил Ананиев след днешната си среща с ръководителите на всички областни болници в страната. Министерството беше поело ангажимент да състави индивидуални оздравителни планове за всички държавни лечебни заведения в лошо финансово състояние, които днес представи пред Националното сдружение на областните многопрофилни болници. Предстои преструктуриране там, където са установени проблеми. Ананиев уточни, че държавните болници нямат общи правила за финансовата си дейност и това е една от причините за разликите в управлението и състоянието им. Затова заедно с екипа си работи по изготвянето на общи правила, които трябва да бъдат готови в началото на следващия месец, обяви той. Освен управленски пропуски и лош контрол в някои болници  проверките, извършени до този момент от здравното министерство , показаха и фалшиви щатни позиции - запълнени работни места на медицинския персонал, но без действителни служители. Министърът поясни, че въз основа на проверките държавните болници са разпределени в четири групи, като лечебните заведения в последната, четвърта, група са декапитализирани, в лошо финансово състояние и са в невъзможност за изплащане на задълженията си към кредиторите. По думите му действията на Министерството на здравеопазването са насочени в момента към тази група болници, сред които и тази в Ловеч,  която е на ръба на фалита и за която вече бяха предприети действия . Ананиев посочи, че с екипа си ще бъдат в постоянен контакт с ръководствата на областните здравни заведения, за да може чрез интензивен диалог да се извършат всички планирани от министерството промени, свързани с преструктуриране, управление и финансиране.", "date": "2018.01.16", "title": "Здравният министър се зае с най-недисциплинираните областни болници"}
{"url": "https://www.dnevnik.bg/sviat/2018/01/16/3113529_koe_e_amerikanskoto_semeistvo_durjalo_trinadesette_si/", "text": "Елегантен дом в предградията. Три коли. Коледна украса. Но никой от съседите не е предполагал какъв ужас се крие зад спуснатите завеси на семейство Търпин, разказва репортер на Би Би Си. Няма отговор и на най-страшния въпрос – защо едно семейство ще държи във вериги, мрак и глад тринадесетте си деца? 57-годишният Дейвид Алън Търпин и 49-годишната му съпруга Луис Ана Търпин бяха арестувани, след като една от дъщерите им успяла да избяга и да подаде сигнал в полицията. Наложени са им гаранции в размер на 9 млн. долара. Според изявлението на силите на реда 17-годишното момиче е изглеждало всъщност на 10 години. В къщата в Перис, Калифорния, полицията е открила останалите 12 деца на възраст от 2 до 29 години. Някои от тях са били приковани с вериги и катинари към леглата си и държани в мрачни и вмирисани стаи. 7 от децата на двойката са били на възраст над 18, всички са били недохранени и много мръсни. Сега те се намират в местни болници. Наблюденията на полицията се потвърждават и от публичния фейсбук профил на семейство Търпин. В него са качени снимки от пътешествия до Лас Вегас и Дисниленд, както и многобройни кадри с най-малкото дете – още бебе. Нито едно от дребните и бледи деца не изглежда пълнолетно. Те стоят усмихнати до родителите си, които неколкократно са подновявали брачните си клетви. Трябваше да се запитаме защо никога не виждаме децата, казва пред \"Ройтерс\" от една от съседките на семейството. \"Като се замисля, имаше предупредителни знаци, но никога не бихме си помислили това. Няма начин да не видиш или да не чуеш девет деца\", казва 50-годишната Кимбърли Мълиган. Преди две години забелязала три от тях и им направила комплимент за коледната украса на къщата, а те замръзнали, сякаш искали да станат невидими. Родителите на Дейвид Търпин казаха пред телевизия Ей Би Си, че са \"шокирани\" от разкритията и че не се виждали семейството на сина си в последните няколко години, но че са били добри християни и че Бог ги е призовал да имат толкова много деца. Семейството е живяло в Тексас, преди да се премести в Калифорния през 2010 г., разказва Би Би Си. Търпин е обявявал фалит два пъти, макар по време на втория да е имал сравнително добре платена работа като инженер. Съпругата му е била домакиня. Децата са били обучавани у дома, в частно училище, регистрирано от баща им. В Калифорния тези институции са извън юрисдикцията на министерството на образованието, държавата няма право да ги следи и оценява. Те отговарят само пред родителите на учениците. Бабата и дядото твърдят, че обучението им е било строго и че е трябвало да учат дълги пасажи от Библията наизуст.", "date": "2018.01.16", "title": "Кое е американското семейство, държало тринадесетте си деца оковани и недохранени"}
{"url": "https://www.dnevnik.bg/sviat/2018/01/16/3113471_prezidentskite_izbori_v_rusiia_ostanaha_bez_nezavisimi/", "text": "Най-големият социологически институт в Русия обяви, че е спрял да публикува данни за предстоящите президентски избори, за да избегне затваряне от властите заради клеймото \"чуждестранен агент\", предадоха \"Комерсант\" и РБК. \"Левада център\" е единствената социологическа организация от трите по-големи в Русия, която не се счита за близка до Кремъл. От 2016 г. обаче се смята за \"чуждестранен агент\" от властите. Изследванията ѝ преди вота, до който има малко над 2 месеца, ще продължат, но няма да бъдат публикувани \"засега\" без консултации с адвокати. Възможно е някои от проучванията да се появят след изборите. Още през септември представители на организацията предупредиха, че като \"агенти\" няма да могат да дават данни от екзит пол в изборния ден. Кремъл приветства решението като необходимо. Говорителят на президента Владимир Путин Дмитрий Песков каза, че \"Левада център\" не е имал голям избор, тъй като, макар да е \"голяма организация с авторитет\", \"според закона е (чуждестранен) агент (и) няма да има право да върши такава работа, предаде \"Ройтерс\". Освен това в Русия има и други социологически центрове, добави Песков, цитиран от РБК. Въпросният закон цели да попречи на други страни да се месят в руската политика, тъй като според Путин въпросните \"агенти\" се използват от чуждестранни служби. На \"чуждите агенти\"  е забранено  да \"участват в каквато и да било форма в предизборната кампания\". Публикуването на изборни нагласи се счита за такова участие и \"помощ\" към кандидати, участващи в надпреварата. Страх от закриване За \"Ведомости\" директорът на \"Левада\" Лев Гудков каза, че решението да не се публикуват повече проучвания за изборните нагласи (потвърдено и за \"Ройтерс\") е заради глобите или дори евентуалното закриване, до което може да се стигне, ако организацията бъде обвинена, че е нарушила закона за чуждестранните агенти и се е намесила в политиката на Русия. \"Нашите резултати се отличават незначително от тези на ВЦИОМ (Общоруския център за изследване на общественото мнение), разликите са в нюансите. Но резултатите (на представителите на властта) винаги са били по-ниски при нас\",  казва още той  за \"Ведомости\". \"Опитваме се да разберем ситуацията си\", каза изследователят от \"Левада\" Степан Гончаров. Решението означава, че в хода на кампанията ще има по-малко обективна, несвързана с властите информация за обществените нагласи. \"Левада\" е в списъка на нетърговските организации, изпълняващи функции на \"чуждестранен агент\", от 2016 г. Тогава властите обясниха, че името му може да бъде премахнато от списъка, ако центърът смени статута си от \"нетърговска\" на \"търговска\" организация. В последните седмици центърът вече публикува някои текстове, които показват, че  кампанията по привличане  на избиратели, водена от Кремъл, не работи достатъчно ефективно. Според проучването едва една трета от  избирателите  категорично са решили да гласуват (този дял все пак  може да достигне 54 на сто ), докато целта на руското президентство е активността да стигне 77% (именно толкова ще гласуват според държавния социологически  център ВЦИОМ ). В резултат опозиционният лидер  Алексей Навални , чийто опит да се кандидатира беше блокиран, започна \"контракампания\", която цели да понижи активността.", "date": "2018.01.16", "title": "Президентските избори в Русия останаха без независими социологически данни"}
{"url": "https://www.dnevnik.bg/biznes/2018/01/16/3113502_vruzkata_mejdu_julen_i_vitosha_ski_bila_samo_v/", "text": "Няма връзка между концесионера на ски зоната в Банско \"Юлен\" и \"Витоша ски\" - дружеството, собственик на ски съоръженията на Витоша. Това съобщи пред Би Ти Ви членът на управителния съвет на \"Витоша ски\" и адвокат Петър Петров. По думите му той самият е единствената връзка между двете компании и то в качеството му на адвокат, разбиращ от тази материя. \"Ако от нас зависеше, отдавна Витоша щеше да е модерна планина\", каза Петров и увери, че компанията е готова с инвестиционен проект за подмяна и модернизиране на ски съоръженията. Неговата прогноза е, че ако отпаднат всички нормативни пречки пред инвестиционния проект, той ще може да се реализира в рамките на две години. Той постави срока при хипотезата, че всяка стъпка от него бъде обжалвана по съдебен ред от група хора, които, според него, са против развитието на зимните спортове в България. Адвокатът повтори, че основно препятствие за подмяна на старите лифтове е ограничението в Закона за горите и в сегашния план за управление на природния парк, които изискват учредяване на право на строеж за новите стълбове и изключването на съответните точки от горския фонд. Изрази задоволство обаче, че политическите сили са постигнали консенсус по този въпрос. \"Пълно безобразие е да не се използва такава даденост поради нормативни пречки. Когато институциите дадат възможност да подменим съоръженията, ще го направим на момента\", увери Петров.", "date": "2018.01.16", "title": "Връзката между \"Юлен\" и \"Витоша ски\" била само в общия адвокат"}
{"url": "https://www.dnevnik.bg/sport/2018/01/16/3113521_vlastite_v_ispaniia_proveriavat_i_fondaciiata_na_mesi/", "text": "Звездата на \"Барселона\" Лионел Меси се оказа в центъра на нов данъчен скандал, информират \"Шпигел\" и \"Ел Мундо\". Аржентинецът отново е проверяван от властите в Испания. Този път причината е дейности на неговата фондацията с нестопанска цел. Според съвместната публикация на \"Ел Мундо\" и \"Шпигел\" по документи, предоставени от Football Leaks, испанските власти проверяват връзката между фондацията на футболиста и плащания от \"Барселона\". От документите ставало ясно, че за периода 2010-2016 г. \"Барселона\" е отпуснал на фондацията на Меси 12.5 милиона евро. Това представлява над 70% от приходите на организацията с нестопанска цел. Паричните преводи са разследвани от испанската данъчна служба Agencia Tributaria. Според законите в страната благотворителните организации трябва да използват 70% от своите приходи за предмета на дейността си. За \"Фондация Лионел Меси\" тя е подпомагане на деца в нужда. \"Фондацията е основана през 2007 г. и желае да помага на деца, които да имат същите възможности да сбъднат мечтите си, както и да получат еднакви медицински грижи и образование като останалите\", пише в сайта на фондацията. Властите в Испания подозират, че на практика паричните преводи са заплати и бонуси към футболиста. Смята се, че това е направено, за да се избегнат нови усложнения около данъчните проблеми на Меси. Голмайсторът на \"Барселона\"  получи присъда от 21 месеца през 2016 г.  заради неплатени 4.1 милиона евро данъци, които бяха пренасочени в офшорни компании. Аржентинецът  се размина само с глоба , тъй като испанското законодателство позволява първа присъда до две години затвор да бъде заменяна с пробация. През ноември Меси  подписа нов договор с клуба до 2021 г.  с клауза за откупуване 700 милиона евро. По непотвърдена информация, която се цитира и от двете издания, каталунците гарантират годишен приход на футболиста от 100 милиона евро. Това включва заплатите, бонусите и парите от имиджовите му права.", "date": "2018.01.16", "title": "Властите в Испания проверяват и фондацията на Меси за укрити данъци"}
{"url": "https://www.dnevnik.bg/photos/2018/01/16/3113540_snimka_na_denia_dumite_na_ubitata_dafne_karuana/", "text": "Паметници в Малта бяха покрити с последните думи на убитата журналистка Дафне Каруана Галиция, предаде ДПА. \"Мошеници навсякъде. Положението е безнадеждно\", беше написано на тениски, покриващи паметници на известни политически личности като Уинстън Чърчил, бившия малтийски премиер Дом Минтоф и бившия президент Гуидо де Марко. В страната бяха издигнати и плакати с думите \"Спрете безнаказаността веднага\". Акцията беше предприета за отбелязване на три месеца от убийството на Каруана Галиция, заяви във Фейсбук групата \"Окупирай правосъдието\". На снимката: Основателят на малтийската столица Жан де Валета.", "date": "2018.01.16", "title": "Снимка на деня: Думите на убитата Дафне Каруана Галиция по паметници в Малта"}
{"url": "https://www.dnevnik.bg/kultura/2018/01/16/3113503_cirkovi_artisti_kum_deputati_ne_sravniavaite/", "text": "В отворено писмо към депутати и медии известни циркови артисти поискаха изкуството им да престане да се използва като обидна метафора за случващото се на политическата сцена. \"Ние, цирковите артисти, които обединяваме думичката \"цирк\" отправяме апел и протест към вас, господа, да престанете да злоупотребявате с нашето изкуство като синоним на нещо нечестно, хаотично, долно и унизително. Да престанете да ни унижавате, като непрекъснато сравнявате действията си с нашето изкуство\", пише в документа, подписан от близо 50 артисти, сред които членове на известните фамилии Балкански, Кехайови и Романови. \"Ние, цирковите артисти, сме професионалисти, полагайки къртовски труд по един много добър, организиран и планиран начин, изцяло обратно на начина, по който се употребява думата цирк. Ако при нас има хаос, артистите ще се нараняват изключително тежко всеки ден\", добавят от гилдията. Те подчертават, че думата е синоним на красота, смелост, отговорност, отдаденост и висок морал, и изброяват колегите си, пострадали в името на изкуството през изминалите десетилетия. Миналата година се навършиха  120 години от основаването на българската циркова школа,  създала немалко световноизвестни имена. \"Българският цирк разнася славата на България по всички точки на земното кълбо. Единствено вашата неграмотност за блестящите постижения на българското цирково изкуство ви позволява да ни обиждате\", заявяват подписалите. \"Настояваме да се спре с тази негативна и обидна асоциация с думата \"цирк\".", "date": "2018.01.16", "title": "Циркови артисти към депутати: Не сравнявайте действията си с нашето изкуство"}
{"url": "https://www.dnevnik.bg/photos/2018/01/16/3113425_fotogaleriia_dog-a-porte_v_milano/", "text": "Елегантността в облеклата не е запазена територия само за хората. Моделиер от Милано провокира с модна линия, специално разработена за кучета.  Страстта към модата и любовта към животните вдъхновява Джована за \"Temelini Milano's Dog-à-Porter\".", "date": "2018.01.16", "title": "Фотогалерия: Дог-а-порте в Милано"}
{"url": "https://www.dnevnik.bg/sviat/2018/01/16/3113515_iskat_da_si_promenim_istoriiata_i_drugi_makedonski/", "text": "Българското и македонското правителство може и да реагираха с приветствени изявления, след като парламентът в Скопие ратифицира Договора за добросъседство - външното министерство в София изпрати съобщение до медиите минути след гласуването. Много македонски медии обаче далеч не бяха толкова еуфорични. Някои от популярните издания и агенции като \"Макфакс\", \"Мета\", МКД и \"Нова ТВ\" и \"Локално\" бяха сдържани, отразявайки събитието и давайки глас и на поддръжниците, и на противниците на договора (в някои от тези издания имаше и коментари, приветстващи договора, в последните седмици и месеци, и нови положителни оценки не биха казали нещо ново). Всички медии отразиха изявлението на  Никола Сърбов от ВМРО-ДПМНЕ , според когото документът \"вреди на интересите на Македония\", \"деградира\" македонския език и дава възможност за промяна на историята. И изказването на Ферид Мухик, независимия депутат от групата на управляващите социалдемократи, който се въздържа по време на ратификацията и го обяви за асиметричен, също се появи във водещите издания. Македонската редакция на \"Дойче веле\" пък  беше силно критична  към решението на ВМРО-ДПМНЕ да бойкотира заседанието, на което се гласува договорът. \"На последния конгрес ВМРО-ДПМНЕ прие резолюция за интеграция в ЕС и НАТО, а с днешния бойкот всъщност попречи на една от стъпките, които водят към тези цели\", пише \"Дойче веле\" и цитира Ненад Новковски, университетски преподавател и бивш министър от времето на Любчо Георгиевски, според когото поведението на иначе говорещата за евроинтеграция партия е \"изненадващо\" и \"безотговорно\". На другия полюс бяха реакциите в редица масови издания. Непосредствено след ратификацията \"Курир\" излезе със  заглавията  \"Само с 61 гласа се ратифицира срамен и вреден договор за добросъседство с България\" и \"В България  еуфорично дочакаха  ратификацията\". Във втория текст се припомниха думите на външния министър Никола Димитров, който преди гласуването, а и преди визита в София миналата година, каза, че Македония и България не са изцяло доволни. \"И макар Никола Димитров от трибуната на събранието да заяви, че с този договор нито ние, нито България да сме изцяло доволни, еуфорията при българските политици и българската общественост говори обратното.\" Изтъква се, че експерти предупреждават за възможността България да блокира евроинтеграцията на Македония. На следващия ден в \"Курир\" се появи и заглавието \"Димитров лъже, че и двете страни са еднакво недоволни: Националистите в София поддържаха договора за промяна на македонската история\" и цитира коментар на евродепутата  Ангел Джамбазки . Остро критична беше и свързаната с ВМРО-ДПМНЕ телевизия \"ТВ Нова\", която анализира договора като  \"отказ от македонското малцинство\" . Дни по-рано, на 1 януари, когато България пое ротационното председателство на Съвета на Европейския съюз, сайтът на телевизията отбеляза, че София, която сега за пръв път е председател на съюза, налага  договора като условие  за членство. Сайтът \"Прес 24\" цитира дебат между лингвиста Гоце Цветановски и историка Драко Яневски по македонска телевизия, но предаде изказвания единствено Цветановски. По време на дебата \"за Македония като българско-албанска федерация\" последният е казал, че договорът отрича съществуването на македонския народ преди 1944 г. и на македонския език - изтриват се и история, и нация. \"В лингвистиката съществува македонска теория за произхода на първия славянски език, а това е старославянският\", отбелязва той. \"Какво трябва да направим ние като лингвисти? Сами да се отречем или да отречем чужденците, които още много отдавна пишат, че основата на старославянски език е в македонските диалекти, по-точно в околностите на Солун и солунско? Какво трябва сега, сами да си подкопаем основите?\"", "date": "2018.01.16", "title": "\"Искат да си променим историята\" и други македонски коментари за договора с България"}
{"url": "https://www.dnevnik.bg/evropa/zemedelie/2018/01/16/3113556_fond_zemedelie_izplati_oshte_11_mln_lv_na_zemedelcite/", "text": "Фонд \"Земеделие\" изплати над 10.68 млн. лв. като втори транш от схемата за отстъпка от стойността на акциза за горивата, ползвани в селскостопанската техника, съобщиха от институцията във вторник. Средствата са преведени на над 8200 производители в секторите животновъдство и растениевъдство. През декември по схемата, финансирана изцяло от националния бюджет, бяха преведени близо 73 млн. лв. Отстъпката за литър гориво е 0.40 лв. за кампания '2017, каквато бе ставката и през предходната година. Фермерите, отглеждащи животни, които не попадат в обхвата на схемите за обвързано подпомагане, трябва да имат регистриран животновъден обект по Закона за ветеринарномедицинската дейност според правилата за подпомагане.", "date": "2018.01.16", "title": "Фонд \"Земеделие\" изплати още 11 млн. лв. на земеделците за акциз върху горивата"}
{"url": "https://www.dnevnik.bg/sport/2018/01/16/3113553_futbolniiat_sujuz_uvelichi_bjudjeta_si_za_2018_g_s_nad/", "text": "Българският футболен съюз (БФС) гласува бюджет от 19.1 милиона лева за 2018 г. Сумата е изчислена при прогнозен ръст на приходите от 6 милиона лева, обяви зам. изпълнителният директор на БФС Павел Колев след  днешното заседание на изпълнителния комитет на организацията . Бюджетът за тази година е с 63% по-голям от миналогодишния. През 2006 г. - първата година на Борислав Михайлов като президент на БФС - сумата е била 7 милиона лева. \"Сами си направете сметка къде сме стигнали сега\", каза Колев. Най-големите приходи на футболния съюз идват от правата за излъчването на мачовете на националния отбор и от предстоящото участие в първото издание на новия турнир за национални отбори - Лига на нациите. Тези две пера ще донесат на БФС по 3.91 милиона лева. Третото най-голямо перо е програмата \"Хеттрик\" на УЕФА, от която ще постъпят 3.6 милиона лева. Друга програма - Forward на ФИФА, ще осигури общо 1.824 милиона лева за оперативни и инфраструктурни проекти. По програмата за развитие на детско-юношеския футбол, която се финансира от Министерството на младежта и спорта (ММС), в бюджета на БФС влизат 1.536 милиона лева. Телевизионните права от българския шампионат носят на футболния съюз 550 хиляди лева. Административните приходи са 450 хиляди лева, а приходите от входни билети - 200 хиляди лева. Най-малко пари в бюджета на БФС идват от спонсори - само 120 хиляди лева. Останалите три милиона в бюджета са от наличните средства на футболния съюз към 31 декември 2017 г.", "date": "2018.01.16", "title": "Футболният съюз увеличи бюджета си за 2018 г. с над 60%"}
{"url": "https://www.dnevnik.bg/sviat/2018/01/16/3113559_opashki_v_berlin_za_maratonki_s_godishna_karta_za/", "text": "Стотици германци чакаха от нощните часове срещу вторник пред два магазина в Берлин заради уникални 500 чифта маратонки. Според германски медии някои ентусиасти са заели местата си още в събота вечерта. Причината е, че в чест на 90-годишнината на градския транспорт в столицата (Berliner Verkehrsbetriebe или BVG) компанията \"Адидас\" произведе ограничена серия, комбинирана с годишна карта за метрото. Маратонките са с цветовете на дамаската на седалките на BVG, а картите са пришити към езиците на спортните обувки. Покупката е изключително изгодна, защото маратонките струват 180 евро, докато картата за 12 месеца нормално струва 730 евро. \"Вече имам купувач, готов да плати 850 евро. От това могат да се изкарат добри пари\", казва за \"Ройтерс\" Никита Дутченко, която казва, че не е отишла на училище, за да чака на опашка в минусовите температури. Маратонките са обновена версия на модела EQT Support 93/Berlin от 1993 г., станал особено популярен в бившата ГДР. От BVG не за пръв път прибягват до оригинални рекламни трикове, като през последните години използват забавни реклами и промоции. Компанията твърди, че не печели никакви средства от партньорството с \"Адидас\" и че повечето купувачи най-вероятно просто ще си носят придобивката, за да се покажат на приятели, а не за да пътуват с метрото. \n     Това е реакция и на използваният в промоцията трик - картата важи, само ако си обул маратонките (това веднага бе критикувано като дискриминация към хората с деформации или ампутация на крака). Друга особеност е, че тя не покрива цялата мрежа на градския транспорт (както е с нормална BVG карта), а само подземната железница и автобусите. Маркетинг специалистите на \"Адидас\" имат слабост към подобни проекти - през есента на миналата година в чест на бирения празник \"Октоберфест\" те пуснаха маратонки, \"резистентни към повръщано\".", "date": "2018.01.16", "title": "Опашки в Берлин за маратонки с годишна карта за метрото"}
{"url": "https://www.dnevnik.bg/sviat/2018/01/16/3113076_drugata_bulgariia_koiato_mojeshe_da_e_evropredsedatel/", "text": "Поредицата от статии за състоянието на България и нейното правителство около началото на европредседателството не спира повече от две седмици и човек започва да се пита за какво точно ще получи половин милион лева хонорар APCO Worldwide - една от най-големите независими PR агенции в света. Тя единствена се отзова на обявата за обществена поръчка на Министерството на външните работи за агенция, която да отговаря за международната комуникацията на българското председателство на Съвета на ЕС. Очевидно, началото на опита да бъде представена България в по-добра светлина и отвъд клишетата - заслужени или не съвсем - е най-малкото неубедително и твърде късно. Неизвестно защо чуждестранни журналисти бяха поканени да се запознаят със страната и нейното ръководство близо две седмици след началото на председателството, а не два месеца преди това, например. Договорът с APCO е за периода от 1 януари до 30 юли 2018 г.,  съобщи преди по-малко от месец в.\"Капитал\" , и вероятно още тук започват проблемите. От обявлението на поръчката става ясно още, че комуникацията ще бъде насочена основно към политически групи в ЕС, европейските институции, неправителствени организации и други експертни групи. Вероятно авторите на поръчката са предполагали, че членовете на изброените групи и институции не четат западна преса. Сред основните задължения на PR агенцията ще бъдат изготвяне на концепция за комуникацията, организиране на събития, представяне на водещи фигури от екипа на председателството и организиране на пътувания на журналисти от чуждестранни медии в България. Компанията трябва още да разработи ключови послания и да изготви механизъм за координация и комуникация с говорителите на българското председателство и българските институции. Запитан \"Какво е основното послание или идея, които искате да се разпространявате\", Николас Уайт, старши директор на белгийския клон на APCO Worldwide отговаря: \"Ние подкрепяме целите на българското председателство за постигане на сигурна, стабилна и солидарна Европа чрез засилен консенсус, конкурентоспособност и сближаване.\" Първите критични статии се появиха в последните дни на 2017 г. и почти никъде в тях нямаше consensus и competitiveness, а журналистите изглежда решиха да пощадят читателите си и да не им пишат за cohesion. Как тази мантра от три думи е подета от APCO Worldwide става ясно от следващия отговор на Уайт - \"в действителност много от подготвителните работи бяха вече извършени от екипите във външното министерство и от министерството на европейското председателство заедно с останалите министерства.\" Любопитна е и появата в поръчката на израза \"говорители на българските институции\", защото в правителствата на Бойко Борисов тази дъжност практически изчезна от администрацията. Да се сещате кой е говорител на министерството на външните работи, например? Няма и да се сетите, защото такъв от доста време няма. На сайта му и в момента като говорител е представена... Бетина Жотева. Тя не е на този пост вече от почти две години. Четирима са говорителите на Министерството на председателството, но те са базирани предимно в Брюксел, а е по-вероятно чуждестранните журналисти да искат да разговарят с техни колеги в София. До края на декември на мястото за контакти в сайта стоеше единствено снимката и електронна поща на министър Лиляна Павлова. Същото е и в министерството на финансите - там за контакти има един единствен стационарен телефон на централата, номер на факс (!?) и адрес на електронна поща за обратна връзка. Резултатът от питането с думата \"говорител\" за целия сайт показва  . Почти същото е и в министерството на икономиката. Затова навсякъде в администрацията се срещат медийни съветници и PR-и, които се занимават с това в коя медия, при кой журналист и по какви въпроси да отиде министърът им, но нямат никакви правомощия в разумен срок да дадат елементарен официален отговор от името на институцията. Едва ли някой се изненадва на финала на статията \"Икономическият растеж на България маскира нуждата от освежаване на управлението\" на \"Файненшъл таймс\", за която основно е разговаряно с представители на неправителствения сектор и бизнеса. \"Високопоставени официални представители на министерствата на финансите и икономиката не отговориха на молбата ни за интервюта преди България да поеме председателството\". Дори да допуснем, че е имало изготвена \"концепция за комуникация\", кой да я комуникира към медиите?  Как да се представи, тогава, България в друга, по-благоприятна, светлина? Кого да координира наетата PR-агенция? В структурата на Министерския съвет, например, има Дирекция Координация по въпросите на на Европейския съюз и на страницата ѝ последното съобщение е от 19 юни миналата година. За председателството са отделени  няколко кратки текста без дата . Контакти с тази дирекция КВЕС няма. Ако си мислите, че вероятно сте се объркали, на сайта на външното министерство  изрично е обяснено , че \"Дирекция \"Координация по въпросите на Европейския съюз\" в администрацията на Министерския съвет осъществява цялостната координация с ресорните министерства и институции в страната в областта на европейските въпроси\". През август 2017 г. Министерският съвет създаде още едно административно звено - Координационен борд по въпросите на Българското председателство на Съвета на Европейския съюз. Негов председател е Моника Панайотова - заместник-министърът за председателството и отговарящ за връзките с Европейския парламент. Членове са началникът на политическия кабинет на министър-председателя, заместник-министри, постоянният представител на България към ЕС и директорите на дирекциите \"Координация по въпросите на ЕС\" в МС и \"Политики и институции в ЕС\" в МВнР. Как и къде да попитате какво прави този борд? Контакти с него няма и е логично да попитате директно Правителствената информационна служба. Само че на сайта на Министерския съвет ви очаква шок -  страницата на службата  е от... 25 септември 2005 г. На нея има телефон на централа, един фиксиран и отново факс. Следват имена на министерства, които отдавна не съществуват и на говорители, някои от които днес дори са извън системата на администрацията. Какво да направи APCO Worldwide с всичко това? Как да реагира PR агенцията, след като \"Блумбърг\" разказа , че преди 10 години българите са влезли в ЕС с надежда да подобрят стандарта си на живот, да дойдат инвестиции от чужбина и политическите институции на България да отговорят на европейските стандарти. Вместо това 10 години по-късно има друга България, която разочарово мнозина от гражданите си и която не се възползва от шансовете да напредне, пише агенцията \"Човек не може да избяга от впечатлението, че България пропусна възможности за икономически растеж. Предвид равнището на икономическо развитие и нивото на заплатите в България, тя би трябвало да изпреварва всички по темпове. Но не го прави\", коментира пред \"Блумбърг\" Отила Данд, анализатор от лонската консултантска компания \"Тенео интелиджънс\". Според агенцията основна причина е корупцията в страната, залегнала в сърцевината на много от трудностите ѝ. Анализатори вече почти не вярват, че след доминираща позиция в българската политика през последните 10 години Бойко Борисов е способен вече да направи нещо реално в борбата с нея. Бившият правосъден министър Христо Иванов директно нарича това \"10-годишна имитация на реформи\". \"Вдига се много пушилка, която до нищо няма да доведе. Вижте колко опити бяха правени през последните години в правосъдието и борбата с корупцията и нищо не се случи\", казва и Даниел Кадик, програмен директор на фондация \"Фридрих Науман\" в София. Макропоказателите на икономиката изглеждат добре, но макар да ги споменават, западните издания пак се завръщат към израза \"най-бедната страна в ЕС\". Жизненият стандарт, измерен в покупателна способност на глава от населението, се е увеличил от 34% от средния в ЕС през 2007 г. на 53% през 2016 г. И това не стига, за да спре хората да емигрират. Няколко анализатори казват за \"Файненшъл таймс\", че  убийството на бизнесмена Петър Христов  е изтъкнало за пореден път връзките между политици, бизнесмени и организираната престъпност.  Нужни са структурни реформи, които няколко последователни правителства пренебрегват заради натиска от местни групи или отсъствието на административен капацитет, цитира \"Файненшъл таймс\" български икономисти. Не се вижда да ври и кипи от инвеститори, казва Руслан Стефанов от Центъра за изследване на демокрацията. \"Причината е в използването на регулациите за конкретни частни интереси и в дефицита на добро управление\", допълва той. \"Резултатът е, че договори за инфраструктура, финансирана от ЕС, и обществени поръчки отиват в ръцете на шепа привилегировани.\" Красен Станчев, ръководител на Института за пазарна икономика, пояснява за изданието, че \"цената\" на това да си имаш работа с правителството - разходите за получаване на разрешителни, контрол и рушвети - е по-голямо бреме за бизнеса от корпоративния данък, който е едва 10%. Подкупите са станали нещо като квази-данък и по принцип ръстът би бил по-голям, ако той не съществуваше, допълва той. Иво Прокопиев от \"Алфа финанс холдинг\" (той е съсобственик на Икономедиа АД, издател на \"Дневник\" - бел. ред.) обръща внимание на тревогата, че правителството няма ясна идея как да се справи, ако - както мнозина очакват - намалеят еврофондовете за България за следващия бюджетен период след 2020 г. Според Прокопиев над половината от сегашния икономически растеж от 3-4% годишно се дължи изключително на финансовите инжекции от ЕС. Елвин Гури от Empower Capital изказва загриженост, че икономически проблеми в Западна Европа може да се \"комбинират\" с кредитен балон в на българския строителен пазар. \"Това, комбинирано с края на сегашната помощна програма на ЕС, може да забави икономиката\", допълва той. Няколко водещи издания на Запад напомниха, че по време на българското председателство започват преговорите - формално председателствани от България - за следващия бюджет на ЕС и за отношенията с Великобритания след Брекзит. А сега се поставете на мястото на чуждестранен журналист, който съвестно е опитал да получи позицията на официалните власти в София - най-малкото в отговор на изказаните критики и мнения от неправителствения сектор и бизнеса. Предполага се, че след като повече от година се знае кога започва европредседателството и че ще има интерес към страната, българите са се подготвили като за XXI век. Но това става в другата, въображаемата и желаната България, която така и не се случи през последните 10 години.", "date": "2018.01.16", "title": "Другата България, която можеше да е европредседател"}
{"url": "https://www.dnevnik.bg/bulgaria/2018/01/16/3113116_konstitucionniiat_sud_shte_gleda_pet_dela_sred_koito_i/", "text": "Конституционният съд (КС) ще проведе заседание днес, като в дневния му ред са включени разглеждането на пет дела, сред които и това за оставката на депутата от ГЕРБ - Делян Добрев. Съдът допусна разглеждането по същество на казуса, който стигна КС след жалба от БСП. Повод за нея беше факта, че през октомври м.г.  мнозинството в парламента безпрецедентно не гласува оставкаъа на Добрев, който я подаде след скандала \"Кумгейт\" . Миналата седмица стана известно, че в края на 2017 година депутатът от ГЕРБ е оттеглил оставката си. От БСП настояват КС дa пpeĸpaти пълнoмoщиятa нa Дoбpeв, зaщoтo пapлaмeнтът e нямaл пpaвoмoщия дa oтxвъpля зaявлeниeтo мy зa нaпycĸaнe нa Hapoднoтo cъбpaниe. Cъдът тpябвa дa peши дaли дa пpeĸpaти дeлoтo пopaди липca нa пpeдмeт, или дa ce пpoизнece пo пpинципния въпpoc мoжe ли Hapoднoтo cъбpaниe дa глacyвa и oтxвъpля дoбpoвoлнo пoдaдeнa ocтaвĸa нa нapoдeн пpeдcтaвитeл. Докладчик е Константин Пенчев. Прехвърлянето на делата за корупция в специализирания съд  Съдът ще разгледа и  искането на Върховния касационен съд (ВКС)  за обявяване на противоконституционност на текстовете от Наказателно - процесуалния кодекс, с които делата за корупция и още 40 престъпления бяха  прехвърлени  от Софийския градски в специализирания съд. Промените бяха гласувани през лятото и влязоха в сила през ноември. Докладчик по делото е бившият заместник-председател на ВКС Таня Райковска. В дневния ред на КС е включено и делото, образувано по искане на пленума на Върховния административен съд (ВАС) дали Конституцията ги задължава да разглеждат като първа инстанция делата срещу актове на Министерски съвет и министрите. Според съдиите има неяснота в нормата на основния закон, а това води и до нееднозначното й тълкуване. Става въпрос за член 125, ал. 2 от Конституцията, cпopeд ĸoйтo: \"Bъpxoвният aдминиcтpaтивeн cъд ce пpoизнacя пo cпopoвe зa зaĸoннocттa нa aĸтoвeтe нa Mиниcтepcĸия cъвeт и нa миниcтpитe, ĸaĸтo и нa дpyги aĸтoвe, пocoчeни в зaĸoнa\".. Докладчик е бившият заместник-председател на ВАС Стефка Стоева. Конституционният съд с докладчик Кети Маркова ще разгледа и делото, образувано по искане на омбудсмана Мая Манолова за пpoтивoĸoнcтитyциoннocт нa чл. 245, aл. 1 oт Koдeĸca нa тpyдa в чacттa, ĸoятo пoзвoлявa нa paбoтoдaтeля дa изплaщa чacт, a нe цялaтa paбoтнa зaплaтa, т.e. \"в paзмep нa 60 нa cтo oт бpyтнoтo мy тpyдoвo възнaгpaждeниe, нo нe пo-мaлĸo oт минимaлнaтa paбoтнa зaплaтa\". Според Манолова, привилегията нарушава Конституцията, принципите на правовата държава и междунардното право, зaяви Манолова. Петото дело в дневния ред е искането на БСП за ycтaнoвявaнe нa пpoтивoĸoнcтитyциoннocт нa paзпopeдбитe нa § 15 oт Πpexoдни и Зaĸлючитeлни paзпopeдби ĸъм Зaĸoнa зa измeнeниe и дoпълнeниe нa Зaĸoнa зa coбcтвeнocттa и пoлзвaнeтo нa зeмeдeлcĸитe зeми. С тях се предвижда нoви ycлoвия зa oтдaвaнe пoд нaeм и apeндa нa пacищaтa, и ливaдитe oт дъpжaвния и oбщинcĸия пoзeмлeн фoнд. Промените бяха приети с обратна сила и позволяват само животновъди, които мoгaт дa гapaнтиpaт oпpeдeлeнo нивo нa гъcтoтa нa живoтни в cъoтвeтнитe пacищa да ги наемат. Докладчик е Борис Велчев.", "date": "2018.01.16", "title": "Конституционният съд ще гледа пет дела, сред които и това за оставката на Делян Добрев"}
{"url": "https://www.dnevnik.bg/politika/2018/01/16/3113551_parlamentut_shte_razgleda_zakonut_peevski_za_ktb/", "text": "Законопроектът на Делян Пеевски, Йордан Цонев и Хамид Хамид /ДПС/ за промени в Закона за банковата несъстоятелност ще бъде гледан на първо четене в парламента, според проекта за седмична програма. Законопроектът  бе одобрен от Правната комисия  през октомври със 7 гласа на ГЕРБ и ДПС и 4-има въздържали се от БСП. Проектът е огласен като мярка срещу вторичното ограбване на активите на КТБ /в несъстоятелност/. По време на комисията се твърдеше, че целта му е да бъдат улеснени синдиците да попълнят масата на несъстоятелността, чрез възстановяване на \"неправомерно заличените обезпечения\". За целта се предвижда обратно действие на норми от проектозакона, за да бъдат обявени за нищожни редица цесии, при които вложителят се е споразумял с длъжника на банката, който е кухо дружество, и последният е поел неговото вземане, обаче не е платил нито на него, нито е внесъл дълга си на банката. Увеличава се от от две на пет години срокът, в който синдиците да могат да завеждат отменителни искове за такива сделки. Целта е да бъдат отменени фиктивните прихващания и цесии, най-вече от началния етап след затварянето на банката, и по този начин да бъде спряно ограбването на активите, без да пострадат добросъвестните купувачи, обясни тогава депутатът от ДПС Хамид Хамид. Представителите на БСП коментираха по време на комисията, че ретроактивното действие на нормите в законопроекта е притеснително за правната стабилност, и това бил мотивът им да се въздържат, затова трябва да се иска консултация от специалисти. Единственото постъпило становище в парламента  е на бившия правосъден министър Христо Иванов и \"Да, България\" . В него се казва, че проектът противоречи на Конституцията и европейските правни норми. Икономистът Георги Ганев от Центъра за либерални стратегии, смята, че  поправките \"Пеевски\" за КТБ са, за да вземат активи , които им се изплъзват, сред които \"Дунарит\".", "date": "2018.01.16", "title": "Парламентът ще разгледа законът \"Пеевски\" за КТБ"}
{"url": "https://www.dnevnik.bg/sport/2018/01/16/3113059_ot_den_do_pladne_zashto_bulgarski_sportni_klubove/", "text": "От днес нашият клуб вече не съществува. Горе-долу толкова кратко и ясно, макар и с по-различни думи беше съобщението, с което  преди седмица \"Хасково 2012\" обяви, че прекратява участието си в женското баскетболно първенство, а и проекта си като цяло . Тънкият момент е, че не става дума за кой да е отбор, а за този, който постигна златен дубъл миналия сезон. Нещо повече - отказът дойде в разгара на сезона и ден след затварянето на трансферния прозорец, което остави куп състезателки \"блокирани\". Извън частния случай  . Казусът с оттеглянето на \"Хасково 2012\" се добавя към редица други от последните години и поставя куп въпроси, чиито отговори би трябвало силно да притесняват хората, свързани с българския спорт и развитието му. Защото вече изглежда нормално клуб с успехи да изчезне от днес за утре. Проблемите са много дълбоки и са свързани с мисленето на спортните хора, голяма част от които още живеят в миналия век. Липсва мисълта за бъдещето, за отношението към привържениците като най-ценен актив, но пък се разчита на големите пари на някой, който утре вече може и да не дава. Днес съм тук, за утре не знам \"Хасково 2012\" се появи на сцената преди шест години и набързо извървя пътя до върха в българския баскетбол. Големият успех дойде миналия сезон, когато съставът, в който имаше няколко американки,  спечели титлата и купата . През лятото беше решено  през следващите три сезона в женския баскетбол клубовете да използват само български състезателки . Тогава \"Хасково 2012\" беше против, но продължи участието си в първенството. И така до 11 януари, когато с кратко съобщение всичко приключи. \"Считаме за недопустимо упражняването на натиск, отправянето на заплахи и неетичното поведение от страна на конкуренти. Благодарим на всички, които са подкрепяли под каквато и да е форма клуба. За нас е голяма гордост, че оправдахме доверието на феновете ни в град Хасково със спечелването на двата златни медала през 2017 година\", написаха от клуба. \"Хасково 2012\" се нареди до \"Лукойл Нефтохимик\", ЦСКА и \"Дунав\" в списъка с шампиони в женското баскетболно първенство, които вече са само част от статистиката му. Всъщност, тези четири клуба спечелиха 12 от последните 13 сезона. Единственият оцелял е първенецът от 2016 г. \"Монтана 2003\". Изчерпаният проект През май 2016 г.  \"Дунав\" обяви, че прекратява дейността си . Тогава от русенския клуб, спечелил четири поредни титли между 2012 и 2015 г. посочиха като причина за решението си емоционалното изчерпване на проекта. \"Клубът не е фалирал. Нямаме неразплатени задължения към състезателки и треньор. Проектът се изчерпа като енергия, а не като финанси. Това е обществен проект, в който влязохме със съзнанието и енергията, че подкрепяме нещо позитивно. Изпълнихме и една своя мечта, която през 2011 г. звучеше налудничаво - постигнахме две победи в евротурнирите в новата зала в Русе\", каза тогава членът на управителния съвет Иван Иванов. Наскоро изчерпан се оказа и друг баскетболен проект - този на \"Лукойл Академик\". Затова  \"Лукойл България\" пренасочи инвестициите си към \"Левски\" . Там големият проблем се оказа липсата на публика. \"Бяхме номер 1 в България, но за съжаление нямахме публика. Отбори без публика нямат успехи в дългосрочен план. Надявам се, че \"Левски\" ще прегърне идеята\", каза бившият спортен директор на \"Лукойл Академик\" Сашо Везенков при  представянето на \"Левски Лукойл\" . Тук големият въпрос е защо отбори, които са абсолютни хегемони в страната си и имат успехи, се изчерпват емоционално. И защо не успяват да изградят около себе си не просто публика в смисъла на маса хора, които посещават мачовете, а  . В ранните години на проекта си \"Лукойл Академик\" пълнеше залата (макар и предимно за европейските си мачове), но не само че не успя да надгради и да превърне тази публика в своя опора, а с времето я загуби. \"Проект\" е куха дума На върха на вълната и славата бяха също баскетболният \"Левски\" и волейболният \"КВК Габрово\". Общото между тях е, че под финансовия гръб на фирми, близки до Цветан Василев и КТБ, изградиха силни отбори и развиха проектите си. След фалита на банката дойде и краят на приказката за двата клуба. Ръководеният от Константин Папазов \"Левски\" направи немислимото и спря хегемонията на \"Лукойл Академик\", за да стане шампион в първенството. След спирането на потока от средства обаче се наложи Папазов да прави спасителна акция, но козът със силата на привържениците се оказа закъснял ход. Привличането на 10 хиляди сини запалянковци в \"Арена Армеец\" помогна на клуба единствено да завърши сезона. В Габрово дори и не направиха опит за спасителна акция. Там стана това, което става в повечето случаи - завесата беше спусната, изпълнителите се насочиха към друг \"проект\", а за публиката остана възможността единствено да приеме суровата действителност. А тя е, че в българския спорт \"проект\" в почти всички случаи е куха дума. Ръководителите на тези проекти често преливат средства от едно място в друго, разчитат на близки фирми и говорят, че спортът е бизнес. Но само говорят. Такъв беше случаят и с волейболния  \"ЙЕБ-Шумен\", който \"за да привлече вниманието\" взе в състава си две състезателки от Иран . А месеци по-късно вече е извън първенството. Макар и малко, има и светли примери като  волейболните \"Марица\"  при жените и ЦСКА при мъжете ( червените научиха урока си за богатия спонсор по трудния начин ), които вече няколко години проявяват постоянство в политиката си към привържениците и правят всичко възможно, за  . Но те понякога са заложници на проблемите във вътрешните първенства или федерациите и остават силно зависими от общото развитие на своя спорт. Питайте пивоварните В световен мащаб спортът все повече е бизнес за много пари, в чиято основа са залегнали непрестанното ангажиране на привържениците, привличане спонсори и сключване на договори за телевизионни права. В България този процес се изчерпва с това за спонсори по приятелска линия да бъдат привлечени близките до ръководството фирми. Липсва мисълта за утрешния ден, за изграждането на общност от привърженици, която да е в основата на пирамидата и да предпазва клуба от сътресения и внезапно изчезване. И това е проблем както на клубовете, така и на лигите, и на федерациите. Защото, както е осъзнал и Везенков - отбори без публика нямат успехи в дългосрочен план. Та през 2018 г. част от клубовете във футбола, волейбола и баскетбола дори все още нямат сайтове. Но вероятно най-показателен отговор за нивото на българския спорт могат да дадат пивоварните. Точно така, защото навсякъде спортът и бирата вървят ръка за ръка. А българският спорт вероятно е единственият в света, от който пивоварните отсъстват като рекламодател. Феновете знаят защо.", "date": "2018.01.16", "title": "От ден до пладне: защо български спортни клубове постигат успехи и бързо потъват"}
{"url": "https://www.dnevnik.bg/sviat/2018/01/16/3112846_moje_li_novata_strategiia_na_trump_za_vuzpirane_da/", "text": "Имайки предвид Русия, правителството на Тръмп се стреми да разработи нова ядрена огнева мощ, която според него ще улесни възпирането на заплахи за европейските съюзници. Планът, който още не е одобрен от президента Доналд Тръмп, има за цел да направи по-малко вероятно избухването на ядрен конфликт. Критици твърдят, че той ще направи обратното. Предложението е представено в документ за политики, известен официално като \"Преглед на ядрената позиция\" (Nuclear Posture Review), който като цяло прави ядрените позиции на САЩ по-агресивни. Това е първият подобен преглед от 2010 г. и едно от няколкото проучвания на стратегията за сигурността, предприети, откакто Тръмп встъпи в длъжност. В много отношения той потвърждава ядрената политика на президента Барак Обама, включително ангажимента му да замени всички ключови елементи на ядрения арсенал с нови, по-модерни оръжия в идните две десетилетия. В него се казва, че САЩ ще се придържат към съществуващите споразумения за контрол на въоръженията, като същевременно се изразява съмнение към изгледите за каквито и да е нови такива договори. Очаква се ядрената доктрина на Тръмп да бъде оповестена в началото на февруари и да бъде последвана от свързана с нея политика за ролята и разработването на отбранителния потенциал на САЩ срещу балистични ракети. Доктрината на Тръмп се различава от подхода на Обама по това, че в отбранителната политика на САЩ. Подобно на Обама, Тръмп ще обмисля използването на ядрени оръжия само при \"крайни обстоятелства\", като същевременно поддържа известна двусмисленост какво означава това. Тръмп обаче смята, че тези оръжия имат по-цялостна възпираща роля, както се вижда от плана за разработване на нови способности за противодействие на Русия в Европа. \"Хъфингтън пост\" публикува в четвъртък в интернет проекта на доклада за ядрената политика, а \"Асошиейтед прес\" отделно се сдоби с копие от него в петък. Попитан за коментар, Пентагонът го определи като недовършен документ \"преди вземане на решение\", който още не е прегледан и одобрен от Тръмп, разпоредил го преди година.  Русия и донякъде Китай са очертани като проблеми за ядрената политика, които изискват по-твърд подход. Според правителството руските политики и действия са заредени с потенциал за погрешни преценки, водещи до неконтролируемо изостряне на конфликта в Европа. В частност то посочва руска доктрина, известна като \"ескалиране с цел деескалиране\", която предвижда Москва да използва или да заплаши, че ще използва ядрени оръжия с по-малка мощност в ограничен конвенционален конфликт в Европа, вярвайки, че по този начин ще принуди САЩ и НАТО да отстъпят. Правителството предлага решение от две стъпки. Първо, да модифицира \"малък брой\" съществуващи балистични ракети с голям обсег, пренасяни от стратегически подводници \"Трайдънт\", за да ги приспособи към ядрени бойни глави с по-малка мощност. Второ, да разработи \"в дългосрочен план\" изстрелвана от морето крилата ракета с ядрен заряд, възстановявайки оръжие, съществувало през Студената война, но изведено от въоръжение през 2011 г. от правителството на Обама. Взети заедно, тези стъпки имат за цел допълнително да разубедят от \"регионална агресия\". Интересът към състоянието и ролята на американските ядрени оръжия се увеличава в момент, когато Северна Корея разработва собствен ядрен арсенал, който според нея е насочен срещу САЩ. Правителството на Тръмп разглежда севернокорейските заплахи, наред с това, което смята за провокативна ядрена реторика от Русия, като доказателства, че условията в областта на сигурността или още повече да ограничат тяхната роля в националната отбрана. В ядрения доклад също така се прави необичайно споменаване на ново руско оръжие - безпилотно торпедо с ядрен заряд, което може да се придвижва под водата до отдалечени цели. Специалистът по ядрени оръжия от Съюза на американските учени Ханс Кристенсен се пита дали правителството не преувеличава руската заплаха и дали отговаря с правилното решение. Според него обаче е ясно, че Москва е засилила страховете на Запад с агресията си в Украйна. \"Ясно е, че ситуацията с Русия е до голяма степен пряка конфронтационна ситуация\", каза той. \"Борбата става ожесточена.\" Брус Блеър, който е служил като офицер, отговарящ за изстрелване на ядрени ракети, и е съосновател на организацията \"Глобал зиро\", застъпваща се за премахване на ядрените оръжия, нарече доклада \"по същество документ на статуквото\", освен плана за разработване на нови ядрени възможности за противодействие на Русия. Той се тревожи, че това може да доведе САЩ до \"въвличане в ядрена война с Русия\". Блеър направи коментара отчасти въз основа на запознатост със съдържанието на доклада, преди той да се появи в интернет. \"Мотивацията, която движи Пентагона, е страх от новата възможност на Русия за поразяване на американската и западноевропейската гражданска инфраструктура - финансова, енергийна, транспортна и комуникационна - с кибернетични и конвенционални сили\", каза Блеър. Москва разработи тази доктрина през последните години, за да проучи уязвимите места в жизненоважна инфраструктура на Запада като комуникационните мрежи, каза той. Това попада в категория на заплаха, която правителството на Тръмп нарича \"неядрена стратегическа\", което означава, че може да бъдат причинени неприемливо голям брой жертви или разходи. Авторите на ядрената доктрина на Тръмп твърдят, че добавянето на нови американски ядрени способности за възпиране на Русия в Европа ще намали риска от война, а няма да го увеличи. Те се тревожат, че авиацията, способна да пренася ядрено оръжие, която в момента е единствената разположена в Европа ядрена сила за противодействие на Русия, става по-ненадеждна отчасти защото може да бъде уязвима за руската противовъздушна отбрана. Оттук и фокусът върху добавяне на изстрелвани от морето американски ядрени оръжия. \"Това няма за цел да дава възможност за \"ядрени бойни действия\", нито го прави\", се казва в доклада. Вместо това целта е да се намали вероятността от ядрен конфликт, като се гарантира, че \"потенциалните противници\" не виждат възможни предимства от изостряне на конвенционален конфликт до ядрени ниво. /БТА", "date": "2018.01.16", "title": "Може ли новата стратегия на Тръмп за възпиране да доведе до ядрена война с Русия"}
{"url": "https://www.dnevnik.bg/evropa/2018/01/16/3112868_s_otslabeni_pozicii_merkel_se_gotvi_da_oglavi/", "text": "Коалицията на изгубилите\": това название на бъдещото правителство, което Ангела Меркел се готви да оглави, придоби голяма популярност в Германия, тъй като канцлерът, на практика, пристъпва с отслабени позиции към четвъртия си и несъмнено последен мандат. Принципният съюз,  постигнат в петък след петдневни пазарлъци  от нейния консервативен лагер и социалдемократите (ГСДП), проправя път за създаване в края на март на т.нар. в страната \"голяма коалиция\" между двете най-големи политически формации. \"В действителност голямата коалиция е миникоалиция, тъй като тя представлява не повече от 53 процента от избирателите\" в резултат на парламентарните избори, отбеляза германският политолог Карл-Рудолф Корте пред телевизия Цет Де Еф. Крехко мнозинство. В предишния Бундестаг Християндемократическият съюз (ХДС) на Ангела Меркел, неговите баварски съюзници - Християнсоциалния съюз (ХСС) - и ГСДП заемаха две трети от депутатските места. През септември обаче традиционните партии получиха наказателен вот. Канцлерът, разбира се, спечели изборите, но с един от най-слабите резултати за партията й в следвоенната епоха (едва 33 процента от гласовете), а ГСДП отбеляза спад на 20.5 процента. Причината: резкият възход на крайната десница, с близо 13 процента от гласовете на изборите, и връщането в парламента на либералната партия с изцяло дясна програма. Изгубилите Отначало ГСДП си взеха бележка от \"санкцията\" на избирателите срещу предишната \"голяма коалиция\" (от 2013 до 2017 г.), декларирайки,  че искат да са градивна опозиция  преди да решат да направят  обратен завой  заради невъзможността за съставяне на правителство. Симпатизантите на социалдемократите остават много предпазливи, показва допитване, огласено в събота от седмичното сп. \"Шпигел\". Едва 41.9 процента от запитаните одобряват новото споразумение с консерваторите. В по-широк план, бъдещият червено-черен съюз ентусиазира само 35 процента от анкетираните, докато 49.7 на сто го определят като \"негативен или много негативен\". Внезапно опозицията се преизпълни с радост. \"Изгубилите изборите решиха да се преоткрият\", коментира един от водачите на радикалната левица Дитмар Барч. Консерватори и социалдемократи, от които по определение се очаква да представляват конкуриращи се политически платформи, вече управляваха заедно осем от последните 12 години. Сега те се готвят да добавят към тях още четири, с риск да облагодетелстват още повече крайнодясната партия \"Алтернатива за Германия\" (АзГ). Удължаването на този съюз \"ще направи подарък на АзГ под формата на нови успехи на задаващите се регионални избори\", позволявайки на партията да води кампания на тема \"не по врат, а по шия\", предупреди в събота политологът Вернер Пацелт във в. \"Ханделсблат\". И тримата партийни лидери, договорили споразумението в петък, обаче са с разклатени отвътре позиции. Отминал апогей? Позициите на социалдемократа Мартин Шулц са под въпрос след разгрома на парламентарните избори. Тези на водача на ХСС Хорст Зеехофер, поканен да заеме министерски пост в Берлин, бяха оспорени в партията му от група опоненти, обезпокоени от възхода на АзГ. Колкото до канцлера, макар засега на хоризонта да не се очертава сериозен претендент за неин приемник, дебатите в партията й за времето \"след Меркел\" вече започнаха. Множество кадри от нейното движение призовават за \"подмладяване\" на ръководството. Германската икономика е във върхова форма, но в политически аспект канцлерът изгуби точки след кризата с бежанците, а управленският вакуум в Германия от септември насам не й беше от помощ. През този период френският държавен глава Еманюел Макрон, за сметка на това,  изпълни пространството  в европейски и международен план с редица впечатляващи дипломатически инициативи. \"По отношение на политическите инициативи за Европа, Франция понастоящем води с 10 на нула, не бива да оставяме резултата в това положение\", отбеляза със съжаление наскоро германският външен министър Зигмар Габриел. \"Ако съдим по (спада в) популярността и отношението на общественото мнение, можем да заключим, че апогеят на Ангела Меркел е отминал\", казва преподавателят по политология Оскар Нидермайер. Дали при тези обстоятелства тя ще може да довърши нов четиригодишен мандат? \"Ако си мисли за интереса на партията с оглед на изборите, не би трябвало\", допълва политологът, залагайки на предсрочно оттегляне след две години./БТА/", "date": "2018.01.16", "title": "С отслабени позиции Меркел се готви да оглави \"коалиция на загубилите\""}
{"url": "https://www.dnevnik.bg/biznes/online_trade/2018/01/16/3112830_telefoni_videoigri_koli_-_kakvo_turseha_potrebitelite/", "text": "Електронните джаджи остават най-търсени от потребителите на платформата за покупки и продажби  olx.bg  и в последния месец на 2017 година. Интересът към електрониката се увеличава осезаемо в сравнение с предходния месец и търсенията са с 40 хиляди повече до над 287 хил., показват данните на платформата, предоставени на \"Дневник\" като част от съвместния проект за онлайн търговията  OLX география . Iphone, Playstation, BMW, Nike и Аdidas са най-търсените думи в сайта през миналия месец (облакът от думи може да видите в  интерактивната карта ). Същевременно намалява интереса към втората по популярност категория - \"Автомобили и авточасти\", но и тук се отбелязват близо 210 хил. търсения. Сред най-популярните категории остават и \"Мода\", \"За бебето и детето\" и \"Спорт, книги и хоби\". През декември интересът към стоките от категория спорт и хоби се увеличава и тя се нарежда на четвърто място по предпочитания с близо 78 хиляди търсения. Най-активни в търсенията са потребителите от Северна България, както и в столицата и софийска област. Висока е активността и във Варна, Пловдив, Стара Загора (вижте картата). Най-голямо е търсенето на електроника в областите Разград, Търговище, Варна, Русе и Велико Търново (данните за всяка област се изчисляват на глава на населението). В Перник, София-област, Пазарджик, Кюстендил и Монтана най-желани са автомобилите и авточастите. И през декември Ямбол остава единствената област, където повече от всичко друго се търсят стоките от категория \"Мода\".", "date": "2018.01.16", "title": "Телефони, видеоигри, коли - какво търсеха потребителите в OLX"}
{"url": "https://www.dnevnik.bg/sviat/2018/01/16/3112929_papa_francisk_koito_iska_bedna_curkva_za_bednite/", "text": "Първият папа, дошъл от Новия свят - аржентинецът Хорхе Берголио, е съвсем различен от предшествениците си. В изказа му се промъкват революционни нотки от неговия латиноамерикански континент. В Чили и Перу тази седмица папата, който ще направи двайсет и второ пътуване в чужбина, говори не само на испански, но и на духовния и културен език, разбираем за всички. \"Чувствам се свободен, не ме е страх от нищо\", казва папа Франциск, приел тежката задача да ръководи църквата на 1.3 млрд. католици на планетата, от които 49 на сто са на двата американски континента. Така говори \"американски папа\", анализира епископ Марсело Санчес Сорондо, негов сънародник, който познава аржентинския йезуит от десетилетия. \"Общото между Северна и Южна Америка е, че техните общества с европейски корени са жадни за независимост; усещането за свобода е общата основа на цяла Америка\", обяснява пред АФП Сорондо, който е професор по философия и канцлер на Папските академии на науките и на обществените науки. Първият папа, поканен да говори пред американския Конгрес, има силно чувство за човешко достойнство и свобода, продължава той. Свобода и социална справедливост Вярно е обаче, че в усещането за свобода в двете Америки са се появили разлики с обедняването на Юга. \"Папата е много чувствителен към въпроса за социалната справедливост - нещо повече латинско, отколкото северноамериканско и на което се дължи интересът му към онеправданите \"периферии\", казва монсеньор Сорондо. Архиепископът на Буенос Айрес беше почти неизвестен, когато  бе избран на 13 март 2013 г.  и стана първият папа, харесал името Франциск, в израз на почит към  Свети Франциск от Асизи  - образец за християните, посветил се изцяло да служи на бедните. Потомък на италианско емигрантско семейство от Пиемонт,  Хорхе Берголио  се превръща в \"свързващо звено между Стария континент и Новия свят\", но \"драматичната история на Аржентина от края на 20 век е основният фон на личния му възход\", обобщава ученият Джовани Мария Виан, ръководител на \"Осерваторе Романо\", в предисловието на книгата \"Франциск - американският папа\". На  кардинал Берголио  бе поръчано преди десет години в Апаресида, в Бразилия, да изготви заключителния документ на Съвета на латиноамериканските епископи. На този форум епископите от континента взимат решения по важни въпроси веднъж на десет години. Този текст, широко известен в Латинска Америка, съдържа много голяма част от сегашните ангажименти  на Франциск , отбелязва ватиканистът Никола Сенез в книгата \"Словото на папата\". В Апаресида Хорхе Берголио дава израз на възмущението си от \"скандалното неравенство\" - една от ключовите насоки в работата му като църковен глава, посочва ватиканистът.  Във всички документи от епископските конференции се дава \"приоритет на проблемите на бедните\", потвърждава монсеньор Сарондо. \" Папата е силно критичен към капитализма , принасящ в жертва човешките права, и това е типично за латиноамериканските епископи\", добавя той. Полският папа Йоан Павел Втори също разобличаваше \" дивия капитализъм \", но Франциск е по-конкретен - застъпва се за \"бедна църква за бедните\" и живее скромно в малко жилище, отбелязва сънародникът му. Хорхе Берголио - \"истински пастир на терен\", е обикалял надлъж и нашир бедните предградия на Буенос Айрес. Той редовно дава за пример този мултикултурен и мултирелигиозен мегаполис, населен с хора от различни раси, когато убеждава със силни думи Старата Европа да приема мигранти. Опитът, който е натрупал в годините на аржентинската икономическа криза, е в основата на неговата визия за \"нищетата на големите градове\", чиито жители са селяни, изгубили културните си опори. В неотдавнашни беседи пред френския социолог Доминик Волтон, папата изразява съжаление, че Латинска Америка няма силата \"да реагира в отговор на огромната земеделска експлоатация\" и да \"оказва съпротива срещу културната експлоатация на собствените си граждани\". Народ и народна благочестивост Възгледите му са силно повлияни от \"теологията на народа\" - аржентински вариант на \"теологията на освобождението\", която не проповядва насилие и класова борба от марксистки тип. Това течение откроява културата и благочестието на хората от народа. Папата се възхищава на богослужението на местните култури, на което ще наблегне в Чили и Аржентина. \"В народното благочестие разцъфтява народната памет\", гласи твърде мистичната дефиниция, която папата дава пред млад аржентински журналист в неотдавнашните си беседи под заглавие \"Латинска Америка\". Папата доверява, че е назначил латиноамерикански кардинали, защото \"те привнасят духа на новите църкви, духа на една история на вяра и кръв\". Така той преобразява по свое подобие конклава, който ще избере негов приемник. /БТА", "date": "2018.01.16", "title": "Папа Франциск, който иска \"бедна църква за бедните\""}
{"url": "https://www.dnevnik.bg/analizi/2018/01/16/3112711_konvenciiata_i_teoriite_za_ideologicheskiia_virus/", "text": "В предишния свой текст  се опитах да възразя на развихрилите се у нас страхове от \"световна конспирация на либералите\", подхвърлили ни – в най-последни дни – една Конвенция (уж) за \"превенция и борба с насилието над жени и домашното насилие\". Подозрението за конспиративни цели на Конвенцията (инак с пределно ясно заглавие и формулирани задачи) събуди отначало съдържащата се в нея дефиниция за \"пол\" като за \"социално изградени роли, поведения и характеристики, които определено общество смята за подходящи за жените и за мъжете\". Как така – сепнаха се \"конспиролозите\"? Та нали полът е \"  характеристика на индивида (фабрично така сме направени)\"! Не ни ли казва следователно Конвенцията, че \"полът\" всъщност е \"социално изградена роля\", която макар \"дадено общество\" да е сметнало за \"подходяща\" за определени индивиди (до ден-днешен \"мъже\" или \"жени\"),   \"общество\" – напр. утрешното – би могло да престане вече да смята за \"подходяща\" за тях и да я предостави на свободата на тези индивиди? С други думи, ако полът е \"социално изградена  \" на индивида, то днешният индивид би могъл да си избере утре онази \"роля\", която си поиска. \"Игралият\" до днес \"ролята\" на мъж индивид може от днес нататък да заиграе другата \"роля\" и щом \"полът\" е \"роля\", той може да стане \"жена\", както пък жената – \"мъж\" и т.н. След като на паникьосалите се от \"лукавата\" дефиниция в Конвенцията бе посочено, че в оригиналните езици на документа въпросното определение   (на англ. думата в цитирания документ щеше да е тогава  ),  , която дума отдавна е терминологизирана в социалната наука и означава съвсем не   различия на мъжа и жената, а техните характеристики, които дадено общество или култура   с присъщото и подобаващото за мъжкия и за женския пол (и които могат наистина да бъдат доста различни в различните общества и култури, включително противоречащи на европейско-християнското общество и култура и затова следва да се инкриминират в Европа), нещата трябваше да се успокоят. Те обаче не се успокоиха. Защото сега се оказа пък, че с термина   на Запад отколе си служели и различни леви (феминистки) и ЛГБТ движения, които, да – тълкувайки   като \"роли\", които обществото свързва с подобаващото за мъжкия и женския пол, все пак настояват, че индивидът би трябвало свободно   тези роли. Конвенцията специално уговаря (в цитирания миналия път от мен \"Пояснителен доклад\"), че понятието  , с което   си служи, \"няма за цел да измести термини като жени и мъже\", но нали вече е ясно, че други подразбират под   друго. Ами ако утре   \"разбиране\" надделее? Ами ако утре някой каже, че под   в тази конвенция трябва да се подразбира   ЛГБТ разбирането (защото то вече е едно от разбиранията на този термин)? Да, страховете от корспиративен \"заговор\" не се успокоиха. Те се фиксираха сега върху тази непозната (за повечето от \"конспиролозите\" до днес) \"чуждица\", с която, чувано е, си служели също и ЛГБТ дейците. А нали те са дейци, които целят   \"нормализация\" за \"извратените\" си идеи, и значи не могат, просто   да не се опитат да се възползват (ако вече не са се и възползвали) от \"подпъхването\" на \"техния\" термин в документа. Понеже съм далеч по-запознат с живота на Църквата (ни), ще прибягна тук до една аналогия на ситуацията, която разискваме, със ситуация имала (до неотдавна) място именно в нейния живот. И тъй, в началото на 20-те години на ХХ век един Константинополски патриарх на име Мелетий (Метаксакис) решава да реформира богослужебния календар на Православната църква, като се съобрази (най-сетне – след повече от три века) с астрономическото преизчисление на датите, извършено в края на XVI век на Запад по поръка на тогавашния Римски епископ. Патриархът се решава да направи това, защото и държавите в Европа са започнали да съобразяват това преизчисление в гражданските си календари. И ето – патр. Мелетий (Метаксакис) – свиква в Константинопол събор (на който да – не се отзовават всички) и чрез него се опитва да наложи т.нар. нов (богослужебен) стил (календар), компенсиращ астрономичното изоставане с 13 дни, установено по-рано на Запад. Особеността на т.нар. \"нов стил\"   – трябва особено да го подчертаем – се състои в това, че той касае само празниците от т.нар. неподвижен цикъл, т.е. празниците – на светците, Христовите и Богородичните празници – които се честват   дата през годината, но не и т.нар. Пасхалия, тоест датата на празнуване на Пасхата, която се изчислява по комбинация от лунния и слънчевия календар и затова всяка година е различна (в рамките на определен период). В \"новия\" православен църковен календар Пасхалията остава непроменена – остава си \"старата\" (за разлика от католическата), именно защото единствена е свързана с определени канонични изисквания, които в рамките на аналогията не е нужно да бъдат разяснявани. С две думи – реформата на Мелетий е напълно резонна и внимателно извършена. Само че изведнъж тя среща остра реакция от неподозирани дотогава крайно консервативни среди в Православието като цяло и макар в следващите десетилетия \"новият стил\" да се възприема от повечето негови поместни църкви (БПЦ например го приема през 1968 г.), тази тяхна реакция не изчезва. Напротив, води до отделянето на цели групи в тези поместни православни църкви, неприемащи промяната и обособяващи се по-късно в т.нар. \"старостилски\" (разколнически) общности. От какво е мотивирана реакцията? В последна сметка от това, че реформата на календара за първи път е изработена на Запад, в средите на   църква, която – известно е – е \"отпаднала от Православието\" и вече е чужда нему. На възражението, че чисто   въпрос, по който тази църква се е произнесла в края на XVI век, е все пак абсолютно ирелевантен към догматическите различия между нея и Православието и следователно в извършената реформа няма нищо собствено   (т.е.  -православно), старостилната реакция отговаря с твърдото си убеждение, че \"няма как това да е така\", след като реформата изхожда оттам, където \"няма благодат\". Добре, в какво собствено е подлият \"анти-православен\" ход, извършен от католиците с календарната реформа, при това цели три века и половина преди (чрез Константинополския патриарх) той да пробие крепостта на Православието? Това питат не-виждащите нищо страшно (и неправославно) в \"новия стил\". И ето: тук \"старостилните\" ревнители наистина изпадат в затруднение, защото трябва да обяснят какви по-конкретно раз-православящи Православието следствия, приетият \"от Запад\" нов стил произвежда. А това никак не е лесно, защото такива  . Невярно е (твърдяното понякога от старостилците), че старият стил бил канонизиран още на Първия Вселенски събор в 325 г. (решения за неподвижния календар на този събор въобще не са взимани). Невярно е също, че \"новият стил\" прави възможно християнската Пасха в определени години да се празнува в един и същи ден с (или преди) иудейската Пасха (което наистина е забранено с канон). И то е невярно, именно защото новият стил   (за разлика от католицизма), както бе казано, не пипа Пасхалията. Какво остава? В някои години постът преди Петровден (който зависи и от датата на \"подвижната\" Петдесетница) можел да стане пределно кратък – само ден или дори да го няма; двата празника Пасха и Благовещение (празнувано по нов стил вече на 25 март) не можели никога да съвпаднат. Добре, но за нито едно от тези две неща няма канонично изискване – т.е. Петровият пост   кратък, а Благовещение и Пасха непременно да трябва   да съвпадат. Ако следователно в това се състоят всички \"поражения\" за Православието, плод на приетия \"от Запад\" нов стил, то те не са никакви поражения и реакцията на \"старостилците\" е безпочвена. И ето тук идва техният последен \"аргумент\". Да – казват – въвеждането на новия стил не нарушава с нищо догматическия и каноническия строй на Православието, но доколкото той е изработен в Католическата църква, която   воюва за душите на православните, то неговото приемане от нас не може да не представлява начало на едно отстъпление от крепостта, в която сме се утвърдили срещу католицизма; не може да не представлява стартиране на едно   (апостасия), която оттук нататък ще продължи да \"пълзи\" в душите на православните – стартиране на една \" \", като която оттук нататък ще се стилизират (и осъждат) всички последващи реформи в църковния живот, колкото и оправдани и ирелевантни към \"календара\" да са те. Чрез въвеждането на \"новия стил\" Католическата църква – казват старостилците – (с помощта на \"фанариотите\" от Константинопол) стартира един процес на \"постепенно\" раз-православяване на Православието. \"Новият стил\" следователно представлява по същество конспиративно-произведен на Запад \" \" (нека да води сам по себе си единствено до \"флуктуации\" в богослужението), но който стартира необратима \"пълзяща апостасия\" в поместните православни църкви, която на финала ще доведе до \"апостасия\" от православността изобщо. Мисля, че вече е ясно каква е аналогията, която правя тук. Когато един светоглед е поразен (или изманипулиран) от катастрофично-конспиративни страхове, когато е скован (спонтанно или съзнателно) от реактивен консерватизъм, той много лесно може да \"препарира\" съвсем невинни реалии, идващи \"отвън\" като \"вирус\", подобен на \"новостилството\". Днес – внушават ни определени среди – нашият източен, посткомунистически, православен свят е \"окупиран\" (Дугин ще каже дори – \"епистемологически окупиран\") от идеологията на триумфиращия на Запад нео-либерализъм (днешния аналог на \"католицизма\" тогава), който поначало (и като него тогава) желае световно господство. Във фундамента на нео-либерализма обаче стои идеята за \"абсолютно автономната личност\", която, щом е така автономна, може да не се съобразява повече с никакви \"традиционни\" ограничения за свободата си (с никакви \"традиционни ценности\") и следователно   да реши дори да раз-човечи самата себе си, да се превърне в пост-(или свръх-)човешка, в хибрид, в киборг. Всичко следователно, което идва днес от този \"либерален свят\", може и трябва да бъде   заподозирано, че цели реализирането тъкмо на тази абсолютно автономна личност и в света на \"традиционното\". Да, последното битува все още и на Запад, но основното му \"убежище\" все пак е тук, при нас, на Изток и следователно \"либералната идеология\" има за обект на своето \"облъчване\" най-вече и   \"нас\". Днес, следователно, на мястото на едновремешния \"съблазняващ\" католицизъм и неговия \"наместник\" на Изток (Константинополския патриарх), е застанал целокупният \"западен свят\". Респективно, неговият обект вече е не (просто) Православието, а \"светът на традицията\" (на \"традиционните ценности\") изобщо. А поради това всеки \"вирус\", конспиративно произведен там, в света на \"либерализма\", по битие цели да порази днес вече не просто \"  човек\", а – въобще  . Та ето – казват ни – отначало, след падането на Берлинската стена, \"раз-човечаването\" на традиционния човек \"либералната идеология\" извършваше чрез подкопаването на \"традиционните ценности\" като цяло. Днес обаче тя вече е решила да се прицели направо в най-дълбоката, фундаментална \"традиционна ценност\", поразяването на която ще доведе до загиването и на всички други. Прицелила се е в \"половата идентичност\" на човека – ценност, буквално на границата на етиката с антропологията. В този смисъл понятието   (\"социален пол\") днес се разчита като аналог на \"новия стил\" от началото на ХХ век. И точно както с \"новия стил\" тук започват и спекулациите на съвременните – вече глобалистични – \"старостилци\". Щом – казват ни те – понятието   е произведено там, в \"либералния Запад\", където идеал е абсолютно автономната личност, то няма как да не е произведено именно като \"вирус\", който, след като бъде приет в тялото на \"традиционния ни свят\", ще започне процесът на неговото разлагане. Ето – алармират ни – днес ни предлагат да го приемем в текста на една, наглед безобидна \"конвенция за превенция и борба с насилието над жени и домашното насилие\". Но нали знаете как се разбира още днес това понятие в средите на войнстващия феминизъм, на ЛГБТ движенията? Приемем ли го веднъж с \"подлата\" Истанбулска конвенция, същите тези движения тутакси ще започнат раз-човечаването ни. Но, възразява им се, понятието   – просто понятието, само по себе си все още не извършва никаква релативизация на биологичния пол. Тя би се извършила само ако изрично се възприеме   ЛГБТ значението на  . По принцип (а и в тази специално Конвенция обаче)   означава просто онези \"социално изградени роли, поведения и характеристики\", които   свързва с \"подобаващото за мъжкия и женския пол\" – т.е. с подобаващите \"мъжествености\"   и с подобаващите \"женствености\"  , и значи е аналогично на реформата в богослужебния календар само в нейната астрономическа част. Така е, преглъщат съвременните аналози на старите \"старостилци\", но щом това понятие ни предлага да възприемем \"либералният Запад\", то няма как да няма в обществото ни функцията на \"вирус\", който, макар и сам по себе си миниатюрен като всеки вирус, неминуемо ще предизвика оттук нататък \"пълзяща апостасия\" от човешкото и – на финала ще доведе до раз-човечаването на човека, до \"тоталния ЛГБТ човек\". Та помислете – нали утре \"нестереотипната\" от традиционна, патриархална гледна точка \"роля\" на жената да е   участничка в сексуалната брачна игра,   да доведе до отказа ѝ от \"брачен секс\" и тогава мъжът ѝ, който (\"с право\", пак от традиционна гледна точка) ще я \"шамароса\" за отказа ѝ, ще може да бъде наказателно преследван (както вече ни предупреди един нашенски \"традиционалист\"). Вдругиден всичко това може да доведе пък до такова \"нетрадиционно\" овластяване на жените, което ще сведе вече   до \"дискриминиран пол\" и т.н., и т.н. Изобщо ще започне една война на половете, която ще ги \"изтощи\" докрай и ще ги докара дотам сами да \"капитулират\" пред раз-човечителите. \"Вирусът\", щом е \"вирус\" – казват ни – действа    . Ето защо, докато е време – нека да побързаме и да се отделим от поемащата по пътя на \"пълзящата апостасия\" общност, и ако това се окаже дори целокупната общност, към която до днес сме принадлежали – да си потърсим друга общност, все още \"здрава\". Например евразийската.", "date": "2018.01.16", "title": "Конвенцията и теориите за \"идеологическия вирус\""}
{"url": "https://www.dnevnik.bg/sport/2018/01/16/3112455_fotogaleriia_purvite_stupki_za_sezona_v_snejniia/", "text": "Турнир по снежен волейбол за жени и мъже се проведе в Турция. Събитието беше част от Европейския тур, организиран от Европейската волейболна конфедерация (CEV).", "date": "2018.01.16", "title": "Фотогалерия: Първите стъпки за сезона в снежния волейбол"}
{"url": "https://www.dnevnik.bg/bulgaria/2018/01/16/3113125_ot_dnes_mejdu_sofiia_i_baku_ima_direktni_poleti_za_29/", "text": "Премиерите на България и Азербайджан Бойко Борисво и Артур Расизаде откриха в Баку първата директна авиолиния между двете страни. Веднъж седмично - във вторник, между Баку и София ще има полет на Азербайджанските авиолинии чрез нискобюджетната им компания Buta Airlines, съобщи правителствената информационна служба. Цената на еднопосочния билет е 29 евро . \"Това е една прекрасна възможност азерите да идват на ски и на летен туризъм у нас и да разгледат културно-историческите ни красоти. В същото време българите само за 3 часа могат да дойдат в една прекрасна страна с много традиции\", заяви по време на официалното откриване премиерът Борисов. Сред първите пасажери на новата авиолиния бяха водените от Борисов министри - на транспорта Ивайло Московски, на енергетиката Теменужка Петкова, на икономиката Емил Караниколов и на земеделието Румен Порожанов. Директната въздушна линия между България и Азербайджан бе договорена между премиера Бойко Борисов и президента на Азербайджан Илхам Алиев при неговото посещение в България през 2015 г.", "date": "2018.01.16", "title": "От днес между София и Баку има директни полети за 29 евро"}
{"url": "https://www.dnevnik.bg/sport/2018/01/16/3113124_djokovich_i_sharapova_vliazoha_s_burzi_pobedi_v/", "text": "Новак Джокович се завърна с успех на корта. Шесткратният шампион в Australian Open спечели убедително с 6:1, 6:2, 6:4 мача си срещу Доналд Йънг. Това беше първият официален двубой за сърбина след миналогодишния \"Уимбълдън\" и последвалите проблеми с лакътя. Същото важеше и за Стан Вавринка, който стигна до 6:3, 6:4, 2:6. 7:6 срещу Рикардас Беранкис. Шампионката от 2008 г. Мария Шарапова влезе с бърза победа в надпреварата в Мелбърн. Тя се наложи с 6:1, 6:4 срещу Татяна Мария. Успешно беше началото и за Анжелик Кербер и Каролина Плишкова, които вече са във втория кръг. Джокович имаше нужда от по-малко от два часа, за да премине в следващата фаза. Той направи достатъчно, за да спечели бързо, но не показа най-добрия си тенис. Сърбинът нямаше никакви затруднения срещу Йънг, като от началото владееше инициативата. Той направи 26 печеливши удара и четири аса по пътя към успеха. Отделно се възползва от колебанията на съперника си на начален удар. Във втория кръг Джокович очаква евентуален мач с Гаел Монфис. Шарапова влезе вихрено в надпреварата и имаше нужда от 80 минути за победата срещу германката, която е 47-а в света. В първия сет рускинята спечели всички геймове, в които съперничката ѝ сервираше. Татяна Мария постави предизвикателство пред Шарапова в началото на втория сет, като проби и поведе с 3:1. Шампионката от 2008 г. отговори мигновено и направи обрат, за да си осигури място в следващия кръг. Там Шарапова ще играе с 15-ата в света Анастасия Севастова.", "date": "2018.01.16", "title": "Джокович и Шарапова влязоха с бързи победи в Australian Open"}
{"url": "https://www.dnevnik.bg/sport/2018/01/16/3113120_sledvashtiiat_mach_na_grigor_dimitrov_shte_e_v_sriada/", "text": "Григор Димитров ще изиграе следващия си мач от Australian Open в сряда преди обед. Двубоят на българския тенисист с американския квалификант Макензи Макдоналд ще започне не по-рано от 10.00 ч. Срещата е първа във вечерната програма на централния корт \"Род Лейвър\". Димитров  започна с убедителна победа срещу друг квалификант - Денис Новак от Австрия . Макдоналд, който заема 186-ото място в световната ранглиста, се наложи с 6:4, 6:3, 4:6, 6:1 срещу шведа Елиас Имер. Победителят от мача ще срещне в третия кръг кипърския ветеран Маркос Багдатис или поставения под №30 Андрей Рубльов от Русия. \"Всичко зависи от моята игра и от това как ще се справям аз на корта. Това е всичко, аз съм концентриран върху нея. Останалото не е под мой контрол. Наистина се нуждая да остана съсредоточен и спокоен. Разчитам на своята игра\", каза Димитров след успешната първа стъпка.", "date": "2018.01.16", "title": "Следващият мач на Григор Димитров ще е в сряда преди обед"}
{"url": "https://www.dnevnik.bg/evropa/2018/01/16/3113128_shotlandiia_shte_zagubi_85_procenta_ot_brutniia_si/", "text": "Брутният вътрешен продукт (БВП) на Шотландия ще се свие с 8.5 процента, ако Великобритания напусне Европейския съюз без споразумение за търговията (т. нар. твърд Брекзит), като ще се лиши от достъпа до единния пазар на ЕС и ще бъде принудена да плаща вносни мита според тарифите на Световната търговска организация (СТО). Това заяви вчера първият министър на Шотландия Никола Стърджън, цитирана от световните агенции. Стърджън опита да засили натиска върху британското правителство да остане в единния пазар след излизането от ЕС, подчертавайки, че все по-голямо политическо мнозинство подкрепя такава сделка, отбелязва \"Ройтерс\". Спадът на БВП с 8.5 процента или с 12.7 млрд. паунда до 2030 година е равнозначен на това, всеки жител на Шотландия годишно да губи по 2300 паунда (3100 долара), каза тя пред \"Скай нюз\". По думите й при сключване на споразумение за свободна търговия между Великобритания и ЕС загубите ще се свият до 6.1 процента от БВП, информира ТАСС. Стърджън, която при референдума от юни 2016 г. подкрепяше кампанията за оставане в ЕС, призова британското правителство да заеме, \"най-малко вредната\" позиция за Шотландия и Обединеното кралство като цяло. \"Ако трябва да се продължи с Брекзит, то оставането в единния пазар е единствената възможност, която има смисъл\", каза първият министър пред медии, представяйки оценката за последиците от Брекзит. Великобритания обаче загуби месеци  през първата фаза на преговорите , само за да капитулира пред исканията на ЕС и трябва да действа по-реалистично при възобновяването на преговорите за бъдещото търговско споразумение през март, допълни тя, цитирана от \"Ройтерс\". /БТА", "date": "2018.01.16", "title": "Шотландия ще загуби 8.5 процента от брутния си вътрешен продукт при \"твърд\" Брекзит"}
{"url": "https://www.dnevnik.bg/na_put/2018/01/16/3111707_praga_organizira_nosht_na_hotelite_za_svoite_jiteli/", "text": "В нощта на 26 срещу 27 януари - петък и събота, в Прага се организира необичайна акция - Нощ на хотелите. Тогава част от най-известните и луксозни хотели на чешката столица ще позволят на всички желаещи да се потопят в техния свят. Посетителите могат да узнаят как работи персоналът и да влязат в помещения, до които обикновено гостите нямат достъп. Хотелските ресторанти ще предложат специално меню, спа центровете, басейните и залите за фитнес също ще приемат гости. При това в Нощта на хотелите стая в петзвезден хотел ще може да бъде наета само за 777 крони или малко над 30 евро. Всъщност акцията е насочена не към туристите, а към жителите на града, които не биха имали друг повод да отседнат там на хотел. Хотелите в града са 787 с 91 хил. легла, а всеки 11-ти пражанин работи в туристическата индустрия. С нощта на отворените врати хотелите канят жителите на кварталите, в които се намират, и на бизнесите, които се развиват паралелно на туристическата индустрия.", "date": "2018.01.16", "title": "Прага организира нощ на хотелите за своите жители"}
{"url": "https://www.dnevnik.bg/evropa/2018/01/16/3113130_grucki_fermeri_planirat_blokadi_na_22_ianuari/", "text": "Фермерите в Гърция изкарват тракторите на 22 януари и смятат да издигнат блокади по пътищата. Решението е взето от земеделските производители от района на Кардица на съвещание снощи. В него са участвали 25 браншови сдружения, съобщава в. \"Та неа\", цитиран от БТА. Председателят на федерацията на фермерските дружества от района на Кардица, Централна Гърция, Вангелис Бутос казал пред гръцката агенция АНА-МПА, че решението за блокадите е взето и че тракторите вече са на селските площади, а днес фермерите ще обсъдят и формата на протестите в следващите дни. Земеделските стопани в Гърция са недоволни от насъбралите се според тях проблеми в бранша, които с течение на времето са се изострили и са довели до драстично намаляване на доходите им. Фермерите настояват с данъци да бъдат облагани само реалните им доходи, необлагаемият за тях минимум да е 12 хиляди евро, да се премахне осигуряването и да се намали възрастовата граница за пенсиониране на 60 години за мъжете и 55 години за жените. Земеделските производители искат още гарантирани цени за тяхната продукция, безплатно здравеопазване, достойни пенсии, премахване на единния имотен данък и създаване на държавен фонд, който да поема на сто процента обезщетенията им за щетите, нанесени от природните бедствия. Междувременно вчера гръцкият парламент одобри проектозакон за нови мерки за икономии, съдържащ фискални, енергийни и трудови реформи, изисквани от международните кредитори в замяна на отпускане на нов транш от спасителната програма за страната. Докато вървяха дебатите преди гласуването, пред сградата на законодателния орган  имаше многохилядна демонстрация .", "date": "2018.01.16", "title": "Гръцки фермери планират блокади на 22 януари"}
{"url": "https://www.dnevnik.bg/bulgaria/2018/01/16/3113135_fandukova_obvurza_remonta_na_liftovete_na_vitosha_s/", "text": "За да се направи реконструкция на лифтовете на Витоша, трябва да се издаде разрешение за строеж, но много хора са против това. Така столичният кмет Йорданка Фандъкова коментира пред БНТ темата в какво състояние са съоръженията в планината и призова всеки, който има правно решение на казуса да ѝ го изпрати, за да го рзгледа. Тя добави, че трябва да се развива зимният туризъм, като това обаче е обвързано само със строежа на спортни съоръжения. Фандъкова добави, че още тази седмица ще има изготвен доклад за състоянието на лифтовете и дали те са за ремонт. Тя обаче подчерта, че  в концесионния договор за общинското дружество \"Въжени системи\" , сключен през 2007 г., не е записано, че съоръженията трябва да се поддържат. Според нея негативните коментари на част от общинските съветници по концесионната сделка са излишни, тъй като техните предшественици гласували положително за него, като уточни, че  става въпрос за ДСБ.  \"Планът за управление на Витоша трябва да бъде приет възможно най-бързо. Трябва да се узаконят пистите, които в момента се ползват за писти, а не са такива\", каза още кметът на София, като допълни, че е провела разговори със собственика на лифта от Княжево до Копитото и му е предложила да се откаже от него, ако няма намерение да го пусне, за да може някой по-заинтересован да се захване с него. Тя заяви, че от следващата седмица ще бъдат увеличен броят на автобусите по линия 66, които стигат до хижа \"Алеко\". Ще има и автобус на долната станция на Симеоновския лифт, който ще се включва в движението, ако са се събрали много хора. Освен това общината била готова да финансира изграждането на малък влек за децата, които се учат да карат ски. Фандъкова каза още, че тази година няма да може да бъде пусната трамвайната линия между кварталите \"Дружба\" и \"Младост\". Проектът се бавел заради отчуждаването на терени по трасето. По думите ѝ в парк \"Възраждане\" в столицата ще се изгради закрит общински басейн с минерална вода.", "date": "2018.01.16", "title": "Фандъкова обвърза ремонта на лифтовете на Витоша с правото на строеж в планината"}
{"url": "https://www.dnevnik.bg/kultura/2018/01/16/3113152_obiavena_e_obshtestvena_poruchka_za_elektronen/", "text": "Министерството на културата е обявило обществена поръчка за разработване и внедряване на електронен регистър на недвижимите културни ценности, както и за дигитализиране на документацията за 1490 обекта, съобщи вестник \"Строител\". Прогнозната стойност на дейностите е 1 196 984 лв. без ДДС, а втора поръчка на стойност 276 404 лв. без ДДС е за доставка на скенери и обучение на най-малко двама служители да работят с тях. Парите са по линия на програмата \"Добро управление 2014 – 2020\". Началото на самия регистър ще бъде поставено с дигитализацията на архива на недвижимите и археологическите културни ценности с национално и световно значение. Така базата данни ще бъде достъпна отвсякъде, което значително ще улесни работата с паметниците на културата. Архивът на Националния институт за недвижимо културно наследство пази архитектурните планове, историята на собствеността, промените и одобрението на различни промени за над 40 000 ценни обекта на територията на България. По-голямата част от паметниците на културата са категория местно значение и по-ниско, като за тях ще се търси отделно финансиране по програми и \"дай боже, наше финансиране\", каза министърът на културата Боил Банов миналата година. Фактът, че досега архивът бе на хартия, забавяше процедурите и даваше възможности за злоупотреби. Списък на паметниците на културата от световно и национално значение съществуваше и досега, но бе непълен и съдържаше само базова информация за обектите. Миналата седмица Банов обяви, че тази година министерството ще инвестира с половин милион повече средства - до 1.5 млн. лв. - за реставрация. \"Могат да кандидатстват общини и частни собственици на имоти, които са ценност, след това комисията разглежда исканията и подпомага там, където е възможно, и там, където желанията са адекватни\", посочи той пред агенция \"Фокус\". Обществените поръчки за архива на НИНКН са по открити процедури.", "date": "2018.01.16", "title": "Обявена е обществена поръчка за електронен регистър на паметниците на културата"}
{"url": "https://www.dnevnik.bg/bulgaria/2018/01/16/3113153_kratki_novini_cisterni_zapochnaha_da_transportirat/", "text": "Цистерни започнаха да транспортират опасния химикал трихлоретан от \"Полимери\" От днес започна транспортирането за Франция на 2700 тона с опасния химикал трихлоретан от бившия завод \"Полимери\" - Девня. Според плановете месечно ще бъдат извозвани по 12 цистерни с химикала. Би трябвало цялото количество да бъде транспортирано за 6-7 месеца. В началото на тази година заради опасността от изтичане на трихлоретан, в Девня беше обявено частично бедствено положение. Причината беше корозирал контейнер, в който се е намирал опасният химикал. Борисов поздрави Заев за ратификацията на Договора за приятелство Министър-председателят Бойко Борисов поздрави премиера на Македония Зоран Заев за ратификацията на Договора за приятелство, добросъседство и сътрудничество с България. Документът беше подписан миналата година в Скопие. Според премиерите договорът гарантира устойчивото изграждане на приятелски отношения между България и Македония. От своя страна Заев пожела успех на Борисов при представянето на приоритетите на българското председателство на Съвета на ЕС в Страсбург утре. Взрив разруши три сгради в Антверпен Двама души загинаха, а 14 бяха ранени при експлозия в белгийския град Антверпен, разрушила три сгради. Полицията отхвърля версията за атентат. Няма официално съобщение за причината за експлозията, но според белгийски медии става дума за изтичане на газ. Пет души са пострадали сериозно, един човек е в критично състояние. Пиян шофьор помете спирка на градския транспорт в столицата Инцидентът е станал около 21 ч. снощи на бул. \"Ал. Малинов\" в ж.к. \"Младост\" в София, съобщи \"Нова телевизия\". В катастрофата не са участвали други автомобили и няма пострадали хора. Пробата за алкохол на водата е показала над 1 промил. Лекар е задържан в нетрезво състояние на дежурство в София Лекар е арестуван по време на дежурство в София заради употреба на алкохол, съобщи \"Нова телевизия\". Медикът е бил дежурен в поликлиника в кв. \"Сухата река\", а до задържането му се е стигнало след сигнал на пациенти, че е в нетрезво състояние. Пристигналите полицаи установили наличие на алкохол от 1.27 промила. Първоначално лекарят отказал да даде проба за алкохол и се държал агресивно, като е бил задържан за 24 часа и ще му бъде повдигнато обвинение за хулиганство. Около 300-400 хил. българи може да се разболеят от грип Тази прогноза направи главният държавен инспектор Ангел Кунчев пред БНТ. Той уточни, че това ще е общият брой на заболелите за 3-4 седмици, през които на различни места в страната може да има грипна епидемия. Очаква се епидемични нива до края на тази седмица да достигнат областите Пазарджик, Габрово, Пловдив, Стара Загора, Благоевград, София-област и Ямбол.", "date": "2018.01.16", "title": "Кратки новини: Цистерни започнаха да транспортират опасния химикал трихлоретан от \"Полимери\""}
{"url": "https://www.dnevnik.bg/sviat/2018/01/16/3113149_religioznata_propaganda_v_rusiia_tlaska_horata_kum/", "text": "През последното десетилетие хората в Русия са започнали по-силно да вярват, че има живот след смъртта и че \"умрелите роднини могат да влияят върху живите\",  представя \"Комерсант\"  изводи от проучване на центъра \"Левада\". По останалите показатели отношението към свръхестественото остава почти без промени: всеки седми жител на Русия поне веднъж е прибягвал към алтернативната медицина, а всеки десети е търсил врачка или астролог. \"По-скоро вярват\" в \"религиозни чудеса\" 31 на сто от анкетираните, други 13 на сто са напълно сигурни, че такива има. Четирийсет и пет процента от жителите на федерацията вярват, че талисманите понякога носят късмет, а 51 на сто от запитаните смятат, че някои ясновидци могат да предричат бъдещето. Половината граждани на Русия са убедени, че \"някои духовни лечители\" притежават \"лечебни сили, дадени от Бога\". Поклонниците и противниците на хороскопите са почти равен брой в руското общество - 40 на сто вярват, а 43 на сто не вярват във влиянието на звездите. Нарастващият брой вярващи в свръхестествени явления сред руското население се дължи на религиозната пропаганда, засилена през последните години, коментира Наталия Зоркая от \"Левада\".  Хората \"се приобщават към тенденцията, че да си религиозен и православен е нещо добро, но въпреки това един и същ човек може да иде и на църква, и при врачка, и на астролог\", констатира анализаторът пред \"Комерсант\", цитиран от Би Би Си.", "date": "2018.01.16", "title": "Религиозната пропаганда в Русия тласка хората към свръхестественото, сочи проучване"}
{"url": "https://www.dnevnik.bg/photos/2018/01/16/3112607_fotogaleriia_da_piesh_kafe_s_kotka/", "text": "Аня Павлика имала мечта - да притежава кафене, но да не е обикновено... Забелязала, че заради темпото и условията на живот в големите градове жителите им често не могат да си позволят да имат котка. И така, котешкото кафене \"Мяу\", което тя открива във Варшава, се превръща не само място за срещи с пухкавите любимци, но и неразделна част от градския живот.", "date": "2018.01.16", "title": "Фотогалерия: Да пиеш кафе с котка"}
{"url": "https://www.dnevnik.bg/sport/2018/01/16/3113160_bundesligata_izprevari_visshata_liga_po_poseshtaemost/", "text": "Германската  Бундеслига  е най-посещаваното първенство в Европа, сочат данните на Асоциацията на европейските професионални лиги (EPFL). За изминалия сезон 2016-2017 средната посещаемост на двубоите от Бундеслигата е била 40 693 души. По този показател германският шампионат изпреварва Висшата лига на Англия, където средната посещаемост е 35 838. Следват Ла Лига и Серия А, които са далеч назад с 27 609 и 22 177 души. На петото място е френската Лига 1 с 21 202 души средна посещаемост на мачовете. Русия, която ще бъде домакин на световното първенство през лятото, е дори след Португалия по средна посещаемост, като цифрата 11 415 души, а иберийската страна е с 11 838. Русия е една от страните, които бележи най-голям спад – между два и пет процента. Останалите страни, в които се наблюдава отлив, са Шотландия, Сърбия, Швейцария, Норвегия и Австрия. Спад над 5% има в първенствата на Гърция, Румъния, Турция и Украйна. България не присъства в проучването на EPFL. В Румъния средната посещаемост е 2783 зрители, докато в Сърбия е дори по-малко – 2233. Въпреки, че Бундеслигата е начело по средна посещаемост, стадионите не са запълнени, сочат данните на EPFL. През миналия стадион съоръженията в Германия са били пълни 64.7%, докато тези в  Англия далеч повече – 96.5% . Заради петте поредни титли на \"Байерн\" (Мюнхен) в Бундеслигата има спад в сравнение със сезон 2011-2012, когато средната посещаемост в страната беше 44 293 души. Пълният доклад на EPFL може да бъде изтеглен от  тук .", "date": "2018.01.16", "title": "Бундеслигата изпревари Висшата лига по посещаемост"}
{"url": "https://www.dnevnik.bg/evropa/2018/01/16/3113156_sasht_se_prostrelvat_v_kraka_kato_se_otkazvat_ot/", "text": "Еврокомисарят по търговията няма никаква идея какво ще каже Доналд Тръмп пред присъстващите на Световния икономически форум в Давос следващата седмица, но е ясна какво ще е посланието на ЕС към президента на САЩ, пише \"Ройтерс\". Америка сама \"се прострелва в крака\", като се оттегля от световното лидерство в търговията, коментира Сесилия Малмстрьом пред агенцията. Под нейното ръководство съюзът постигна успехи в редица търговски преговори през последните години. През декември  ЕС и Япония завършиха преговорите  по споразумението за свободна търговия, а по-късно тази година блокът се надява да подпише  споразумение с Меркосур . Оттеглянето на САЩ при управлението на Тръмп изигра голяма роля в тази насока, коментира еврокомисарят. Страните по света отчаяно искат да имат нови търговски партньори и ЕС, отново самоуверен след годините на икономическа криза и вота за излизане на Великобритания от ЕС през 2016 г., с нетърпение запълни дупката. \"Ние показахме, че сме преодолели острата криза, така че много страни се обръщат към Европа за лидерство и партньорство\", допълни Малмстрьом, която също ще бъде в Давос. \"С други държави сега ние определяме стандартите и това е още една причина оттеглянето на САЩ да е лошо за тях, защото сега се задават стандарти и те ще са световни\", подчерта еврокомисарят. След като  дойде на власт преди година , Тръмп изтегли Вашингтон от Транстихоокеанското партньорство, заплаши да прекрати Северноамериканското споразумение за свободна търговия (НАФТА) и да въведе мита върху стоманата, което би засегнало европейските му партньори и Китай. Малмстрьом обаче посочи конфронтацията между Вашингтон и Световната търговска организация като особено тревожна. Администрацията на Тръмп блокира назначаването на съдии в един от органите на СТО, който се занимава с решаването на търговски спорове. Ако САЩ не променят позицията си, целият орган може да спре да функционира, предупреди Малмстрьом. \"Ние искаме лидерството на Америка по света. Те не трябва да се изключват\", допълни тя.", "date": "2018.01.16", "title": "САЩ \"се прострелват в крака\", като се отказват от лидерството в търговията, заяви еврокомисар"}
{"url": "https://www.dnevnik.bg/tehnologii/2018/01/16/3111542_ljubiteli_astronomi_otkriha_sistema_ot_ekzoplaneti/", "text": "Система от най-малко пет екзопланети е открита от любители астрономи чрез проект, наречен Exoplanet Explorers. Той е част от онлайн платформата Zooniverse, в която членуват хиляди ентусиасти, търсещи космически обекти извън Слънчевата система. Те са успели да открият екзопланетите, използвайки данни от телескопа \"Кеплер\", съобщи НАСА. Това е първото подобно откритие на любители астрономи чрез използването на т.нар. краудсорсинг, който комбинира усилията на множество хора в търсенето на конкретна цел. Те са анализирали през цялата 2017 г. данните от телескопа, за да стигнат до системата от планети. Първоначално те открили четири екзопланети. Кръстили системата К2-138 и след още по-обстоен анализ са установили, че всъщност в нея има пет планети. Според тях е напълно възможно да бъде намерена още една. Всички планети в системата са по-големи от Земята. До подобни открития се стига, след като НАСА предоставя на дадени организации на любители астрономи данните от \"Кеплер\". Това се налага, тъй като информацията е огромна и по този начин космическата агенция получава подкрепа в търсенето си на обекти извън Слънчевата система. От НАСА уточниха, че наскоро са изпратили нова база данни на Zooniverse, които обаче все още не са обработени. Преди месец космическата агенция обяви, че е  открила осма планета , обикаляща около подобната на Слънцето звезда Кеплер 90 в съзвездието Дракон. Това е станало благодарение на изкуствен интелект, разработен от Google и базиран на използването на самообучаващи се алгоритми.", "date": "2018.01.16", "title": "Любители астрономи откриха система от екзопланети"}
{"url": "https://www.dnevnik.bg/bulgaria/2018/01/16/3113151_delian_dobrev_popita_dali_elena_ioncheva_raboti_za/", "text": "Пореден рунд на обвинения между ГЕРБ и БСП по скандала, станал известен като \"Кумгейт\", се състоя тази сутрин в телевизионния ефир. След като миналата седмица депутатът от БСП Елена Йончева изнесе  поредни обвинения , че фирми, близки до роднина на Делян Добрев в Хасково, са печелели поръчки за 50 млн. лв., народният представител от ГЕРБ отвърна, като на свой ред ѝ отправи обвинения. В сутрешния блок на Би Ти Ви Добрев попита Йончева дали изпълнява поръчки на хасковски бизнесмени и дали работи за чуждо разузнаване. \"Г-жа Йончева служител ли е на определени служби в България или в чужбина? Тя изпълнява ли поръчки на български или чужди служби за моята дискредитация заради енергийни проекти\", попита Добрев. Депутатът заяви, че Йончева \"има фиксация към мен\", и разказа, че имало един хасковски бизнесмен, който буквално седи в стола на кмета Добри Беливанов и дава задачи. Без да назовава имена или да навлиза в детайли, Добрев попита дали Йончева \"изпълнява поръчки на трима бизнесмени от Хасково\". \"Това, което тя прави с моето омаскаряване, е поръчка\", е мнението на депутата от ГЕРБ. Той попита и дали Йончева има общо със собственика на фалиралата КТБ Цветан Василев, като заяви, че по време на предизборната кампания за парламентарния вот в Хасково тя \"живя в именията на Цветан Василев\". Показа и нейни снимки от предизборната кампания в Хасково заедно с хора от щаба на левицата. По думите му един от мъжете на снимките имал присъди в Испания и попита дали по време на кампанията в областния град той е отговарял за криминалния контингент или за друго. \"Той си е сменял три пъти имената. Последното му име мисля, че е Борис Архондев\", каза Добрев. Той отговори и на обвиненията на БСП, че фирми на съпруга на братовчедката на Добрев – Даниел Гаргов, са печелели обществени поръчки. Депутатът показа документи и заяви, че първите търгове за сметосъбиране са печелени още през 2006 г. в Смолян по времето на кмета Дора Янкова (БСП), а фирмата била загубила общствени поръчки в Хасково през 2016 г. Той изтъкна, че Даниел Гаргов е съпруг на третата му братовчедка и с него \"аз по закон не съм свързано лице\", както и че не е възложител на поръчките. Разказа, че майка му и баща му са теглили кредит от финансова институция, в която Гаргов имал малко участие, и определи това като нормално. \"Вие, като теглите кредит, къде отивате първо – при приятел, който може да ви даде парите, или във финансова институция, където имате познат, където по-лесно ще ви дадат парите\", попита депутатът. След това упрекна левицата, че още от времето на комунизма има навика да обвинява децата заради родителите им. За днес в Конституционния съд е насрочено делото за оставката на депутата от ГЕРБ Делян Добрев. То е по искане на \"БСП за България\", след като миналата година депутатът подаде оставка в разгара на скандала,  придобил известност като \"Кумгейт\" , но  мнозинството в парламента я отхвърли . Впоследствие Добрев оттегли оставката си като народен представител.", "date": "2018.01.16", "title": "Делян Добрев попита дали Елена Йончева работи за чуждо разузнаване"}
{"url": "https://www.dnevnik.bg/sviat/2018/01/16/3113155_puchdemon_ne_moje_da_stane_premier_na_katalunia_ot/", "text": "Крайно необходимо\" е присъствието на всеки кандидат за премиер на Каталуня да присъства в парламента, за да опита да стане премиер на автономната област. Това смята правният отдел на законодателния орган в доклад, цитиран от вестниците \"Ел паис\", \"Ла вангуардия\" и \"Ел насионал\". В доклада, поръчан от няколко каталунски партии, се казва, че според юристите самата процедура на избор на премиер предполага дебат, чиято цел е да се насърчи диалог \"между кандидата и другите депутати\". Според тях се подразбира, че присъствието гарантира всичко, което характеризира дебат от подобен вид - \"устния характер, (възможността) директно да се възрази и гаранцията за (незабавна реакция)\". Следователно се изисква депутатите да могат да \"видят, почувстват и разберат лично развитието на дебата\". Така процедурата по назначаване на премиер има \"изключително личен характер\" и \"без прякото и лично участие на кандидата за президент на Женералитат (автономните власти в Каталуня - бел. ред.) би липсвал основен елемент\" от нея. Тя няма за цел на \"ратифицира\" или \"потвърди\" каталунския лидер, а да установи \"диалог\", продължават те. Освен това кандидат-премиер трудно ще представи програмата си, докато е на 1300 километра разстояние в Брюксел. Препятствие С документа се отхвърля всяка възможност Пучдемон да опита да заеме длъжността от разстояние - нещо, което  той планира да направи от Брюксел , чрез приложение за видеоконферентна връзка или чрез упълномощен човек (например депутат). Уволненият премиер се опасява, че ще бъде задържан незабавно, ако се върне в Испания, заради националната заповед за арест във връзка с разследването за бунт и подстрекателство към размирици заради кампанията за независимост на Каталуня. Не може да има \"никакво средство нито заместител на лицето, което трябва да е главният участник в съгласие със закона и регламента\", продължава текстът, възложен от ръководството на парламента по искане на каталунските социалисти. Заключенията в текста нямат обвързващ характер, но са  още едно препятствие  пред опитите на Пучдемон да се върне на поста, без да се намира в Испания. Вчера испанският премиер  Мариано Рахой дори заплаши , че прякото управление, наложено от Мадрид на Каталуня, ще продължи, ако каталунският лидер продължи с плановете си.", "date": "2018.01.16", "title": "Пучдемон не може да стане премиер на Каталуня от разстояние, смятат юристите на парламента"}
{"url": "https://www.dnevnik.bg/evropa/2018/01/16/3112976_kak_izglejda_bulgariia_v_es_infografika/", "text": "На 1 януари България  стана председател  на Съвета на Европейския съюз. На всеки шест месеца нова държава членка поема председателството. През този период съответната страна ръководи срещите на всички нива в съвета и помага да се осигури приемственост в работата на ЕС там. По този повод Евростат публикува информация и статистики за България. Според данните в научноизследователския сектор в България половете са балансирани - половината изследователи са жени. Друг интересен факт е, че България е на първо място по брой зъболекари в ЕС, а товарните превози по вътрешния воден транспорт са повече от една четвърт от всички товарни превози в страната. България е един от най-големите износители на слънчогледово семе в ЕС, а 18% от работещите в страната са заети в земеделието. Заетостта сред мъжете в България на възраст между 20 и 64 години е 71.3% - малко по-ниска от средната за ЕС по същия критерий (76.9%). Сред жените в същата възрастова категория заетостта е 64% при средна за ЕС по този показател 65.3%. Износът за страни от ЕС е 68% от общия, а 67% от стоките се внасят от държави - членки на ЕС. Завършилите висше образование (% от лицата между 30 и 34 години) са 33.8% при средно за ЕС 39.1%. Рано напусналите училище и обучение (като процент от лицата между 18 и 24 години) са 13.8% при средно за ЕС 10.7%. Рискът от бедност и социално изключване е висок - 40.4% при средно в ЕС 23.5%. Безработицата е 6.1% (към октомври 2017 г.), като младежката безработица е 11.5%. В ЕС са съответно 7.4% и 16.5%. Делът на населението на 65 и повече навършени години е 20.4% при 19.2 на сто в ЕС, а този на населението под 15 години е 14% при 15.6% в ЕС. Разходите за научноизследователска и развойна дейност (0.69%) са доста по-ниски от тези в ЕС (2.03%). Тези данни са за 2015 г.", "date": "2018.01.16", "title": "Как изглежда България в ЕС (инфографика)"}
{"url": "https://www.dnevnik.bg/sport/2018/01/16/3113173_v_manchestur_junaited_vse_oshte_viarvat_che_mogat_da/", "text": "Можем да настигнем \"Сити\", битката не е приключила\", това се чу след победата на \"Манчестър юнайтед\" над \"Стоук сити\" с 3:0 в понеделник вечер. \"Червените дяволи\" са в серия от седем двубоя без загуба (четири победи и три равенства), която започна след поражението от градския съперник на 10 декември. В началото на годината \"Юнайтед\" изглеждаше погребан, но след загубата на \"Сити\" от \"Ливърпул\" и стопяването на пасива до 12 точки, бойният дух на \"Олд Трафорд\" се завърна. \"Винаги се борим за победа и вярваме, че можем да ги настигнем. Разбира се, те са на първо място, но загубиха своя мач, което им се случва за първи път през този сезон\", каза Пол Погба, който беше определен за играч на мача срещу \"грънчарите\". Френският халф уточни, че случилото се дотук през сезона няма никакво значение, защото тепърва предстои решителната битка за титлата. \"Гледаме напред и единствената ни цел е титлата. Няма да се откажем, защото сме \"Юнайтед\". Трябва да печелим максимално много точки в следващите няколко седмици\", каза още Погба. Победата на \"червените дяволи\" ги приближи на 12 точки, което не е непреодолима дистанция в историята на английския футбол. През сезон 1995-1996 \"Юнайтед\" навакса именно такъв пасив от \"Нюкасъл\", при това изоставаше с 12 точки точно след 23 мача, колкото се изиграха и до момента. Преди 22 години \"свраките\" водеха убедително, но от средата на януари до март допуснаха пет загуби от осем мача, което позволи на \"червените дяволи\" да ги настигнат. До момента това остава и най-голямата разлика, която отбор наваксва, за да стане шампион впоследствие. През сезон 1995-1996 \"Юнайтед\" имаше много млад състав, като именно тогава сред титулярите се наложиха юношите на клуба Дейвид Бекъм, Гари и Фил Невил, Ники Бът, Райън Гигс и Пол Скоулс (тогава на възраст между 18 и 22 години). Именно от тогава датира и фразата \"Не можеш да спечелиш титлата с деца\", произнесена от легендата на \"Ливърпул\" Алън Хансен, която впоследствие е оборена. Въпреки приповдигнатото настроение на \"Олд Трафорд\" Жозе Моуриньо предпочете да остане здраво стъпил на земята. \"Мисля, че разликата все още е прекалено голяма. Това е дистанция, която е по-лесно да се контролира от лидера. Бил съм в такова положение и знам, че играеш без напрежение, като същевременно имаш и голяма увереност, защото можеш да си позволиш няколко грешки\", каза мениджърът на \"Юнайтед\". Той уточни, че независимо от разликата тимът му трябва да печели всеки мач, за да може да има по-добра изходна точка за следващия сезон.", "date": "2018.01.16", "title": "В \"Манчестър юнайтед\" все още вярват, че могат да спечелят титлата"}
{"url": "https://www.dnevnik.bg/evropa/2018/01/16/3113184_cheshkiiat_premier_iska_parlamentut_da_sneme_imuniteta/", "text": "Чешкият премиер Андрей Бабиш поиска от депутатите да снемат парламентарния му имунитет, за да може да бъде разследван по сигнали за измама в момент, когато се бори да спечели подкрепа за своето правителство на малцинството, предаде \"Ройтерс\". Полицията разследва дали Бабиш, който е вторият най-богат човек в Чехия,  е получил незаконно субсидия  от ЕС в размер на 2 милиона евро преди едно десетилетие чрез скриване на информация, че е собственик на ферма и на конферентен център. Бабиш отрича да е нарушил закона. Премиерът отправи молбата си, преди да се яви на изслушване в парламентарна комисия, на което ще се реши дали да се препоръча снемане на имунитета му. Парламентът също така ще възобнови дебатите по вот на доверие на еднопартийното правителство на Бабиш, чиято партия \"Действие на недоволните граждани 2011\" (АНО) има 78 от 200 депутатски места. Очаква се  той да загуби вота , тъй като повечето други партии смятат, че не може ръководителят на правителството да е подследствен. Бабиш увери, че неговата молба да бъде снет имунитетът му няма връзка с гласуването на доверие на кабинета му, отбелязва ТАСС, позовавайки се на чешката държавна агенция ЧТК.", "date": "2018.01.16", "title": "Чешкият премиер иска парламентът да снеме имунитета му, за да го разследват за измама"}
{"url": "https://www.dnevnik.bg/sport/2018/01/16/3113181_siti_se_otkazva_ot_aleksis_sanches_no_chelsi_vliza_v/", "text": "Лидерът във Висшата лига \"Манчестър сити\" се отказва от намерението си да привлече нападателя на \"Арсенал\" Алексис Санчес, твърдят BBC и Sky Sports, позовавайки се на източник от клуба. \"Гражданите\" изглеждаха като фаворит за подписа на чилиеца, който иска да напусне \"Емиратс\". Смяташе се, че Санчес ще се събере с бившия си треньор от \"Барселона\"  Хосеп Гуардиола  и дори е склонен да жертва голям бонус само за да подпише с \"гражданите\" сега, а не през лятото като свободен агент. През уикенда Санчес  беше изваден от групата на \"Арсенал\"  за гостуването на \"Борнемут\", а Арсен Венгер обяви, че очаква развитие на въпроса с негов трансфер в следващите 48 часа. Изненадващо \"Манчестър юнайтед\" се включи в битката за Санчес, като според медиите на Острова предлага повече пари на \"Арсенал\" и по-голяма заплата на чилиеца. \"Мениджърът Гуардиола и президентът Халдун ал Мубарак смятат, че футболистът е прекалено скъп, и прекратяват всички преговори с неговите представители\", пише BBC. Твърди се, че Санчес е поискал прекалено висока заплата от \"гражадните\", но те отказват, тъй като това би разбило съблекалнята. Според Sky Sports \"Юнайтед\" е готов да плат 35 милиона паунда на \"Арсенал\", както и бонус от 5 милиона на агента на Санчес. Също така на \"Олд Трафорд\" предлагат заплата от 350 хиляди паунда седмично на нападателя. В момента на \"Емиратс\" той взима 140 хиляди.  За подписа на чилиеца обаче се появи и нов кандидат, като това е шампионът \"Челси\".  Мениджърът на сините Антонио Конте  харесва Санчес и го искаше още в бившия си тим \"Ювентус\", когато нападателят играеше за \"Удинезе\". На \"Стамфорд бридж\" се нуждаят от подсилване в предни позиции, където разчитат единствено на Алваро Мората и Еден Азар. Освен това \"Челси\" има опит в това да отмъква футболисти в последния момент. През 2013 г. сините подписаха с Вилиан от руския \"Анжи\", въпреки че преминаването му в \"Тотнъм\" беше сочено като сигурно. В последните месеци нападателят на \"Арсенал\" неколкократно изрази желание да си тръгне, за да печели титли. След трансфера си на \"Емиратс\" през 2014 г. за 32 милиона паунда той спечели два пъти ФА къп, но обясни, че иска да е шампион. През лятото Санчес беше договорен за \"Сити\" в сделка за 60 милиона паунда, но в последния момент \"Арсенал\" отказа да го пусне, защото не успя да договори негов заместник. Впоследствие преговорите му за нов договор с \"артилеристите\" пропаднаха, след като Санчес искаше двойно по-висока заплата от тази, която получава.", "date": "2018.01.16", "title": "\"Сити\" се отказва от Алексис Санчес, но \"Челси\" влиза в битката за чилиеца"}
{"url": "https://www.dnevnik.bg/bulgaria/2018/01/16/3113189_bez_reformi_ne_triabva_da_se_davat_pari_na_mvr_obiavi/", "text": "Проблемите в МВР няма да се решат с отпускането на още 100 млн. лв. за заплати. Вътрешното министерство е едно от най-нереформираните и свръхнаселените и пари не бива да се отпускат без реформи. Това е записано в позиция на Асоциацията на организациите на българските работодатели (АОБР) за  обещанието на премиера Бойко Борисов  да се дадат пари за увеличение на полицейските заплати,  за да спрат протестите  по време на европредседателството, съобщава в днешния си брой в. \" Сега \".  \"Година след година всички наблюдаваме постоянния натиск за увеличаване на разходите за сектор \"Сигурност\". Пак година след година ние НЕ забелязваме подобряване на усещането на гражданите за гаранции за собствената им сигурност или за защитата на тяхното имущество. Сектор \"Сигурност\" и по-специално МВР си остават НЕреформирани и \"свръхнаселени\". Едновременно с това обещаната превенция на престъпността остава на ниско ниво, а разкриваемостта не бележи ръст\", пише в позицията на асоциацията.  Работодателите припомнят, че България е сред страните, които отделят най-много средства за сектор \"Сигурност\", а в същото време разкриваемостта е ниска. Според тях на начина им на харчене. Според асоциацията трябва рязко да се съкрати администрацията в МВР и с парите да се увеличат заплатите на полицията. Бизнесът вижда изхода в рязко съкращаване на чиновническите длъжности за сметка на повишаване заплатите на хората, които работят \"на терен\" - очи в очи с криминалната престъпност. \"Това е огромен резерв за повишаване броя на хората, които работят на терен, за увеличение на заплатите им и за рязко подобряване на техническата им осигуреност\", пише в позицията.  Работодателите призовават управляващите да направят радикална реформа в сектор \"Сигурност\" и да спрат с безсмисленото наливане на средства без задължение за ефективност. Асоциацията заявява, че подкрепя честните полицаи, които имат основания за недоволство най-вече когато става дума за екипирането им и за неясноти и непрозрачност при провеждане на обществени поръчки. Миналия четвъртък България официално пое европредседателството. За същия ден бе насрочен полицейски протест. Преди това обаче премиерът Бойко Борисов извика на среща в Министерския съвет представителите на синдикатите и ръководството на МВР. На нея обеща допълнителни 100 млн. лв. за полицейски заплати, макар преди това вътрешният министър Валентин Радев многократно да беше заявявал, че пари за увеличение няма. Такова бе направено в началото на годината с отпускане на 55 млв. лв. повече за бюджета на МВР. След което Радев заяви,  че не разбира за какво още протестират полицаите . Иначе след срещата при Борисов и зам.-вътрешният министър Красимир Ципов и зам.-председателят на ГЕРБ Цветан Цветанов заявиха, че отпуснатите пари не са сделка, за да няма протести. Полицейски протест в четвъртък все пак имаше, но на следващия ден най-големият полицейски синдикат обяви, че  временно спира протестите , които провежда от миналата година на всеки празник на полицията.", "date": "2018.01.16", "title": "Без реформи не трябва да се дават пари на МВР, обяви бизнесът"}
{"url": "https://www.dnevnik.bg/zdrave/2018/01/16/3113200_novo_ogranichenie_se_vuvejda_za_inovativnite_lekarstva/", "text": "Нови скъпи лекарства ще могат да се изписват само там, където се проследява ефектът от тях, а именно в университетските болници в София, Пловдив и Варна и във ведомствените клиники – Военна болница, Транспортна болница, МВР болница и болница \"Лозенец\". Това се разбира от решение на Националния съвет по цени и реимбурсиране на лекарствата, което обхваща 18 нови лекарства, чиято цена от тази година ще се покрива от здравната каса, съобщи  capital.bg . С решението на практика се въвежда ново ограничение за лекарствата, за които миналата година първоначално бе наложен  мораториум, а впоследствие отменен след протести на пациентски организации . Изданието цитира източници от съвета по цените, според които новите медикаменти ще се изписват само в ограничен списък от болници в трите големи градове, а също ще бъде определян броят на пациентите, чието лечение ще бъде проследявано. По-голямата част от засегнатите медикаменти са за онкологични заболявания, а в списъка не фигурират ключови лечебни заведения като комплексните онкологични центрове (КОЦ), повечето от които не са университетски болници. \"Капитал\" отбелязва, че ако наредбата не бъде променена, онкологичните центрове като пловдивския, който е общински и е най-големият по брой пациенти, няма да имат право да проследяват пациенти. Проследяване няма да може да се извършва и в частни болници, освен ако не са университетски. В разпространена до медиите позиция Министерството на здравеопазването определи като \"фалшива новина\" твърденията на пациентски организации, че с промените се въвежда нов мораториум върху иновативните лекарства за онкоболни. \"Болниците, които ще проследяват ефекта от терапията с новите 13 лекарства, трябва да бъдат университетски и да са кадрово и апаратурно обезпечени по профила на съответното заболяване. Касае се за високотехнологични иновативни лекарствени продукти, които са предназначени за много малък кръг пациенти, от порядъка на 10-15 души, а концентрирането им в университетските болници гарантира, че те ще получат най-доброто лечение\", заявяват от ведомството. Оттам уверяват, че не става дума за рестрикции, тъй като при необходимост списъкът може да бъде променян по всяко време, и \"нито един пациент няма да остане без необходимата му лекарствена терапия\".", "date": "2018.01.16", "title": "Ново ограничение се въвежда за иновативните лекарства, които преодоляха мораториума"}
{"url": "https://www.dnevnik.bg/evropa/2018/01/16/3113194_fainenshul_taims_polsha_shte_bude_nai-goliamoto/", "text": "Полша е страната, където избухва Втората световна война и където съветската империя започва да се разпада. Сега Полша може още веднъж да изиграе ключова роля в европейската история. Борбата между Европейската комисия в Брюксел и полското правителство се очертава като екзистенциално изпитание за ЕС, пише във в. \"Файненшъл таймс\" журналистът Гидиън Рахман. През декември  Еврокомисията за пръв път задвижи процедура , която може да лиши държава членка от правото да гласува при вземане на общи решения. Полското правителство е обвинявано, че нарушава основополагащите принципи на ЕС, включително \"демокрацията, равенството, върховенството на закона и спазването на човешките права\". Европейската комисия дълго време изпитваше мъчителни колебания дали да предприеме нещо срещу Полша. От една страна, тя все още е истинска демокрация, защото там има силни независими медии и дейни опозиционни партии. От друга страна, полското правителство вече започна да  вгорчава живота на независимите медии  и се опитва да прокара \"реформи\" в изборната система, които пораждат опасения Тези, които се надяват, че ЕС ще спечели решителна победа срещу популисткия авторитаризъм в Полша, вероятно ще бъдат разочаровани, защото Брюксел и в двата случая може би е в губеща позиция. Ако ЕС не бе предприел нищо, щеше да бъде обвинен в пренебрегване на заплахите срещу демокрацията и върховенството на закона. Но след задвижване на процедурата срещу Варшава националистическото правителство може да заклейми чуждестранните бюрократи, които се опитват да подкопаят полската независимост. Дори по-зле - ЕС може напълно да загуби битката. Унгария, която също върви към авторитарен популизъм,  заплаши да наложи вето  на всеки ход срещу Полша. Така Аргументите, че ЕС прилага двойни стандарти, са подкрепени от събитията в Испания, където избрани от народа политици бяха хвърлени в затвора за  организиране на референдум за независимост  на Каталуния. Да, ЕС може да отвърне, че референдумът е бил незаконен, че испанските съдилища действат съгласно конституцията и свободата на медиите е ненакърнена. Обаче правителството във Варшава ще заяви, че Испания, а не Полша, вкарва опозиционни политици в затвора. С  промените в полското правителство от миналата седмица  може би вече се върви към компромис и ЕС, натоварен с реформа в еврозоната и Брекзит, може би е склонен да приеме всяко полско предложение за мир. Но това, казва Гидиън Рахман, ще е грешка, защото проблемите с Полша и Унгария са предизвикателство към основополагащите ценности на ЕС и са дори по-важни от Брекзит./БТА", "date": "2018.01.16", "title": "\"Файненшъл таймс\": Полша ще бъде най-голямото изпитание за Европа"}
{"url": "https://www.dnevnik.bg/bulgaria/2018/01/16/3113198_etichnata_komisiia_na_sudiiskata_kolegiia_shte_obsudi/", "text": "Съдийската колегия на Висшия съдебен съвет (ВСС) ще обсъди случая с двете осъдителни решения на Бургаския районен съд по дела заведени от Петър Низамов - Перата срещу две бургаски медии. Казусът ще бъде обсъден днес в етичната комисия, а след това колегията може би ще се събере отново, за да вземе становище. От заседанието днес не стана известно дали бе взето решение за извънредно заседание. Исковете на Низамов са били за непозволено увреждане  за две публикации от март 2012 г. със заглавие \"Биячите от \"Джубокс\" остават в ареста\", написани по прессъобщения на прокуратурата и полицията. Съдия Калин Кунчев осъжда \"Бургасинфо\" и \"Бургаснюз\" да заплатят на Низамов съответно по 2000 лв. и 500 лв. за причинените му неимуществени вреди – преживян душевен дискомфорт. Искът на Перата е уважен частично, защото той е искал съответно 20 и 15 хил. лв. Срещу тези решения бургаските медии излязоха с декларация в защита на свободата на словото, която адресираха до съдебния съвет, парламента, Министерския съвет и главния прокурор. На заседанието на колегията днес членът Боряна Димитрова (която преди да стане кадровик, беше съдия в Окръжен съд в Бургас) призова колегите си да реагират по \"кризата в Бургас\", която може да се повтори и на всяко друго място. Тя призова да бъде взето становището и на съдия Кунчев, ако се стигне до проверка. Председателят на етичната комисия към съдийската колегия Олга Керелска обяви, че темата е включена в дневния ред на заседанието, насрочено за 13.30 ч. във вторник. Тя припомни, че комисията не може да извърши самостоятелна проверка, а може само да сезира местната етична комисия - тази на Окръжен съд в Бургас. ", "date": "2018.01.16", "title": "Етичната комисия на съдийската колегия ще обсъди казуса с двете осъдени от Перата бургаски медии"}
{"url": "https://www.dnevnik.bg/razvlechenie/2018/01/16/3113191_poredno_obvinenie_v_tormoz_kum_stivun_segal_e_za_film/", "text": "Стивън Сегал получи поредно обвинение в сексуален тормоз, засягащо времето, когато актьорът и продуцент бе у нас за снимките на филма \"Излязъл да убива\" (Out for a Kill) през септември 2002 г., предаде Би Би Си. Звездата категорично го отрича. Филипинската актриса и бивше момиче на Бонд Рейчъл Грант твърди, че след като репетирали реплики за филма Out For a Kill в стаята му и режисьорът си тръгнал, актьорът насилствено свалил блузата й и я блъснал на леглото, започвайки да се съблича. \"Предполагам, че искаш да видиш оная ми работа\", казал Сегал. След като Грант избухнала в сълзи, екшън звездата се извинил. Той й казал, че обичал да завързва връзки с колежките си, за да има химия на екрана. Адвокатите на Сегал заявиха, че клиентът им \"не е имал подобен контакт с г-ца Грант, твърдо отрича всякакво посегателство, както и конкретно посегателство, случило се в София, България през 2002 г.\". От българската прокуратура заявиха за \"Дневник\", че при тях няма постъпили сигнали срещу актьора. Впоследствие Грант загубила ролята. Тя заяви, че била окуражена да говори от движението #MeToo и го прави с надеждата други също да споделят преживяванията си. Актрисата добави, че е съвсем естествено за жертвите да проговарят чак след години, защото е трудно, а понякога и невъзможно да преодолеят първоначалните си емоции. \"Когато ти се случи, си засрамен, унизен, не искаш никой друг да знае. Надяваш се прахта да го покрие\", посочи Грант. \"Хората трябва да знаят, че е съвсем логично жертвите да говорят след по-дълго време - след като са имали време да го преодолеят и вече е възможно.\" Преди дни стана известно, че полицията в Лос Анджелис разследва нова жалба срещу актьора, който публично бе обвинен вече от няколко свои колежки като Джулиана Маргулис, Порша де Роси и Джени Маккарти.", "date": "2018.01.16", "title": "Поредно обвинение в тормоз към Стивън Сегал е за филм, заснет в България"}
{"url": "https://www.dnevnik.bg/zelen/2018/01/16/3113243_ekoministurut_ottegli_zapovedta_si_za_izkljuchvane_na/", "text": "Министърът на околната среда и водите Нено Димов оттегли заповедта, с която изключи два имота с обща площ 10 дка от границите на природен парк \"Витоша\". Това съобщиха пред \"Дневник\" от пресцентъра на министерството. За новото решение на Димов ведомството съобщава във вторник  на сайта си , два дни след като  първоначалното му решение,  обнародвано в Държавен вестник на 2 януари 2018 г., предизвика вълна от възмущение от природозащитници и граждани в социалните мрежи. \"С оглед максималната защита на обществения интерес и на природен парк \"Витоша\" министърът е решил да назначи повторна проверка за изясняване на случая,\" обясняват от МОСВ. Това обаче не изключва възможността след тази проверка министърът отново да реши да изключи въпросните земи от защитената територия. Казусът напомня действията на Нено Димов с плана за управление на Пирин, където веднъж той внесе проект за поправки по плана в МС, после ги оттегли, но между Коледа и Нова година ги внесе отново и те бяха одобрени от кабинета. Като основание за оттеглянето на заповедта от ведомството сочат постъпила жалба до Върховния административен съд от сдружение \"Коалиция природа България\". Проверка на \"Дневник\" в Агенцията по вписванията показа, че неизвестното до момента сдружение в обществена полза е регистрирано декември 2017 г. (малко след решението на министър Димов за изключване на имотите, бел.ред.), а председател на организацията е Александър Димитров Димитров През годините Димитров се е включвал в най-различни протести, на които се е представял пред медиите като \"гражданин\", но освен това е бил кандидат за депутат в листи на ГЕРБ, ВМРО и РЗС, според разследване на сайта glasove.com. Според изложените в жалбата доводи се посочва, че въпреки съдебните решения, компетентният орган е трябвало да извърши нарочна проверка дали описаните имоти имат характеристиките на защитени територии. В същото време като мотив за изключването на имотите Димов посочва именно липсата на \"изискуемите качества на имотите за продължаване на включването им в границите на защитената територия\". В съобщението днес от ведомството обясняват, че имотите са били изключени от границите на природния парк в изпълнение на две съдебни решения на Върховния административен съд от 2016 и 2017 г., с които беше отменен отказът на предходен министър на околната среда и водите да изключи тези имоти от територията на парка.", "date": "2018.01.16", "title": "Екоминистърът оттегли заповедта си за изключване на 10 дка земи от Витоша (допълнена)"}
{"url": "https://www.dnevnik.bg/zelen/2018/01/16/3113248_sofiia_obmislia_da_deli_kolite_na_chetni_i_nechetni/", "text": "Спиране от движение на автомобили според номерата им, като за един ден това ще се прилага за колите с четни, а в друг - с нечетни номера. Частична, а след това и пълна забрана за паркиране в синята зона в София. Това са част от мерките, които ще бъдат включени в аварийния план на Столичната община за дни, в които въздухът в града е силно замърсен. Тя бяха предложени от зам.-кмета по екологията Йоана Христова по време на днешното заседание на ресорната комисия. Окончателно планът ще бъде гласуван на заседанието на Столичния общински съвет на 25 януари. Сред другите мерки отпада двойното увеличение на цената за паркиране на 4 лева на час, но остава зеления билет от 1 лев за целия градски транспорт. Промяната предвижда новите и по-строги мерки спрямо автомобилите да бъдат прилагани, ако в два последователни дни, две от станциите в София са отчели нива на фини прахови частици четири пъти над нормата. Така отпада изискването мерките да се прилагат при прогноза за високи нива на вредни емисии от системата за ранно известяване за 4 станции в София, каквото предвиждаше планът при обявяването му през декември. В последните седмици системата  беше подложена на сериозни критики , защото не прогнозираше замърсяване. Същевременно в  първата седмица от годината въздухът в цялата страна , и най-вече в София, беше силно замърсен. Какво ново От мерките отпада възможността за безплатно ползване на буферни паркинги при купуване на билет за градски транспорт и двойното увеличение на синята зона за платено паркиране. Вместо това при превишение на нормата над 4 пъти ще се въвеждат заедно или поотделно забрана за паркиране в части от синята зона или пълното и затваряне.  Столичната община ще сезира КАТ , които ще трябва да засилят проверките на автомобили. Ако това не даде ефект общината ще забрани влизането на автомобили в центъра, с редуване на четни и нечетни номера, освен тези на живеещите и на колите със специален режим на движение. Тогава ще бъде въвеждан и зеленият билет за градски транспорт. Какво ще кажат хората В началото на заседанието председателката на комисията по екология Лорита Радева (ГЕРБ) беше на мнение, че плнаът трябва да бъде окончателно приет днес. Аргументът й за това беше, че в противен случай гражданите ще останат с убеждението, че общината никога няма да приеме документа. Това обаче щеше да означава, че нямаше да има възможност да се вземат  предвид становища и предложения на граждански и екооргинизации , които тепърва ще внасят предложения. По предложение на общинският съветник Иван Велков (Политическа група 5, Зелените), комисията прие да остане отворена за предложения до гласуването на плана на 25 януари. Освен това дори след окончалното приемане на документа, със свое решение Столичният общински съвет ще може да добавя нови мерки или да премахнва други, за които е установено, че не работят.", "date": "2018.01.16", "title": "София обмисля да дели колите на четни и нечетни номера при мръсен въздух (допълнена)"}
{"url": "https://www.dnevnik.bg/sport/2018/01/16/3113249_federer_zapochna_v_ritum_zashtitata_na_titlata_si_v/", "text": "Шампионът Роджър Федерер започна със стил защитата на титлата си от Australian Open. Швейцарецът се наложи с 6:3, 6:4, 6:3 срещу словенеца Аляж Бедене за 1.41 часа. Във втория кръг носителят на 19 титли от Големия шлем ще срещне 55-ия в света Ян-Ленард Щруф. По пътя към 88-ата си победа в Мелбърн Федерер направи 41 печеливши удара и 12 аса. Той допусна само две възможности за пробив, но се защити. Първият сет премина на скорост в бързи сервис геймове за двамата. Единствената разлика беше в четвъртия гейм, в който шампионът използва четвъртата си възможност за пробив, а това го отведе към успеха в сета. Ранен пробив в началото на втория сет даде предимство на Федерер. В четвъртия гейм Бедене беше близо до изравняване, но изпусна преднината си от 40:15. Впоследствие швейцарецът стигна до 6:4. Федерер продължи в своя стил и с два пробива спечели третия сет и мача. След срещата победителят беше \"притиснат\" от шеговити въпроси в интервюто на корта. Той беше попитан дали е ял месо от вомбат и дали не му е омръзнало публиката да крещи \"Хайде, Роджър\". \"Те ми напомнят името ми\", отвърна швейцарецът. В по-сериозната част Федерер заяви: \"Финалът с Надал беше епичен. Изглежда звездите се бяха подредили за нас миналата година. Да играем пред такава публика беше много специално\". По-рано  Новак Джокович и Стан Вавринка се завърнаха на корта с победа . Григор Димитров  ще изиграе следващия си мач от Australian Open в сряда преди обед . Двубоят на българския тенисист с американския квалификант Макензи Макдоналд ще започне не по-рано от 10.00 ч.", "date": "2018.01.16", "title": "Федерер започна в ритъм защитата на титлата си в Мелбърн"}
{"url": "https://www.dnevnik.bg/zelen/2018/01/16/3113251_avstraliia_prizova_uchenite_ot_cial_sviat_da_spasiat/", "text": "Австралия призова учените от цял свят да помогнат за спасяването на Големия бариерен риф, като обеща финансиране от два милиона австралийски долара (1.6 милиона щатски долара) за намиране на оптимални решения, съобщи БТА, като цитира АФП и ДПА. В първоначалната проучвателна фаза могат да бъдат присъдени до 250 000 австралийски долара. Един милион австралийски долара ще бъдат дадени за най-добрия проект за доказване на концепцията - фазата, в която учените разработват и тестват предлагането решение за период до 12 месеца. Големият бариерен риф е най-големият конгломерат от коралови рифове в света. Той е една от екосистемите с най-голямо биоразнообразие и приютява милиони морски видове. Това е и главната туристическа атракция на Австралия, която носи годишно около 6.4 милиарда долара.Покачващата се температура на водата и влошаването на средата предизвикват избелване на коралите в широк мащаб от две години. През април миналата година учените казаха, че  ш ансът за спасяването на Големия коралов риф е малък . Те предупредиха, че ако не бъдат взети мерки срещу глобалното затопляне, рифът ще бъде унищожен до няколко десетилетия. Случаите на т.нар избелване на коралите са зачестили през последната година, били са много сериозни и са засегнали вече над две трети от Големия бариерен риф в Австралия. Предложенията трябва да зачитат интересите на аборигените и местните жители, както и на посетителите, туристическите оператори, риболовните компании и рибарите. Миналата година австралийското правителство едва избягна Големият бариерен риф да бъде обявен за застрашен от ЮНЕСКО, като обеща да задели два милиарда долара за мерки за опазването и управлението му.", "date": "2018.01.16", "title": "Австралия призова учените от цял свят да спасят Големия бариерен риф"}
{"url": "https://www.dnevnik.bg/evropa/2018/01/16/3113250_shveciia_shte_se_zashtitava_ot_ruska_namesa_v_izborite/", "text": "Швеция възнамерява да създаде нова правителствена агенция, за да защити предстоящите избори от руска и друга пропаганда, предаде EUobserver. \"Остават по-малко от осем месеца до най-хубавия ден в шведския демократичен живот – нашия изборен ден (и) само шведските гласоподаватели ще определят резултатите\", заяви премиерът Стефан Льовен. \"Обръщам се към този или тези, които мислят да се намесят в нашата страна: стойте далеч!\", допълни той. По думите му основната заплаха идва от Русия, но не могат да се изключат и други, които може да се опитат да повлияят на резултатите от изборите на 9 септември. Той отбеляза, че има информация за опити за намеса в изборния процес. Премиерът съобщи, че новата шведска агенция ще бъде създадена \"незабавно\" и ще отговаря за подсилването на \"психологическата отбрана\" в шведското общество като \"идентифицира, анализира и отговаря\" на кампании за \"външно влияние\". Агенцията за борба с пропагандната е част от по-широки мерки за защита на изборите, уточни премиерът. Те включват увеличаване на финансирането за шведското разузнаване и услуги за киберзащита, които да наблюдават външните заплахи. Русия е обвинявана, че използва кибератаки и пропаганда, за да подпомогне популистки кандидати в изборите в САЩ, Франция и Германия. Има все повече доказателства за руска намеса в шотландския референдум за независимост през 2014 г.,  в референдума за Брекзит  през 2016 г. и във  вота за независимост в Каталуня  миналата година. Сенатът на САЩ миналата седмица предупреди в доклад, че Италия може да бъде обект влияние от Кремъл на  предстоящите избори през март . В документа се посочва, че северните държави са \"любима цел на пропагандната машина на Кремъл\". Според него що се отнася до проявяването на силна устойчивост срещу руското влияние, северните страни отново са за пример. Това се дължи на два фактора – изключителните образователни системи в тези държави, които поставят акцент върху уменията за критично мислене и много ниските нива на корупция. Шведският премиер отбеляза, че заплахата от руска пропаганда идва на фона на агресивната военна позиция на Кремъл в Европа. \"Руските действия в Украйна предизвикват европейската система за сигурност по начин, който не сме виждали от създаването й\", коментира Льовен. \"Русия е голям и важен партньор на Изток, с който ние и ЕС трябва да поддържаме контакт\" и двете страни трябва \"да мислят в дългосрочен план за (техните) отношения\", посочи премиерът, като допълни, че тази задача не е особено улеснена от все повечето данни за дезинформация и операции за оказване на влияние от страна на Русия.", "date": "2018.01.16", "title": "Швеция ще се защитава от руска намеса в изборите през септември"}
{"url": "https://www.dnevnik.bg/ot_vas/novini_ot_vas/2018/01/16/3110471_rushashta_se_curkva/", "text": "Докато се радваме на \"Желязната църква\" в Истанбул, в България църквите изчезват...", "date": "2018.01.16", "title": "Рушаща се църква"}
{"url": "https://www.dnevnik.bg/sviat/2018/01/16/3113266_lider_na_kosovskite_surbi_beshe_ubit_posred_bial_den_v/", "text": "Оливер Иванович, един от знаковите  лидери на косовските сърби , беше прострелян и издъхна от раните си в Митровица, предадоха \"Болкан инсайт\" и \"Ройтерс\". Нападението срещу него е станало пред офиса на партията му в Митровица, където тъкмо се готвел да влезе, а  в. \"Вечерне новости\"  пише, че най-вероятно е използвано оръжие със заглушител, с което са изстреляни три куршума. Заради убийството Сърбия вече обяви, че се изтегля от преговорите между  Белград и Прищина  под егидата на Европейския съюз, заради които лидерите се срещат в Брюксел през няколко месеца. Президентът Александър Вучич свика Съвета за сигурност в Белград в отговор на убийството. В. \"Гардиън\" цитира източник от кабинета в Белград, според който сръбската делегация в Брюксел, която трябваше днес да влезе в нов кръг разговори, се е върнала и заради скорошен словесен спор между косовски сръбски политици (включително Иванович) и председателя на парламента в Прищина  Кадри Весели , завършил с остри думи и нападки. \"Мога да потвърдя, че Оливер Иванович е починал от изстрели. Разследващите са на местопрестъплението,\" съобщи за \"Ройтерс\" прокурор в Митровица. Адвокатът на Иванович Небойша Влаич, цитиран от сръбската агенция \"Танюг\", каза, че той е бил прострелян пет пъти и незабавно е бил откаран в болница, но лекарите не са могли да спасят живота му. Смъртта му е потвърдена в 9:30 ч. местно (10:30 ч. българско) време. Малко след това косовското правителство осъди убийството и го определи като \"предизвикателство за върховенството на закона и опитите за възстановяване на реда в косовската територия\" и \"неприемливо, без значение откъде идва и срещу кого е насочено\". Косовската полиция междувременно съобщи, че на местопрестъплението са намерени \"доказателства\" и че малко след стрелбата на друга улица в Северна Митровица е намерен изгорен автомобил без регистрационни номера, който може да е свързан с нея, пише \"Болкан инсайт\". Иванович, председател на Гражданската инициатива \"Свобода, демокрация и справедливост\", беше сред основните партньори за диалог с НАТО, Организацията на обединените нации и Европейския съюз на територията на Косово. Западен дипломат, пожелал да запази анонимност и цитиран от \"Гардиън\", каза, че Иванович, който неведнъж е предупреждавал за проблеми със сигурността в Косово, \"беше прагматичен и умерен, искаше да търси заедно с всички компромис, който да подобри живота на хората в Митровица, на север и на юг.\" Дипломатът има предвид факта, че Митровица е разделена на две части - предимно сръбския север и предимно албанския юг. В годините около войната през 1999 г. беше част от сръбския Съвет за Косово и Метохия (определян от сръбските власти като министерство), но в последните години критикуваше Белград заради подкрепата за конкурентната Сръбска листа (която сега е в парламента в Прищина и подкрепя кабинета). Той беше арестуван през 2014 г. и осъден за военни престъпления от косовски съд през 2016 г., но година по-късно беше освободен в очакване на нов процес. Делото срещу него е за убийства на етнически албанци в Митровица през 1999 г. Сръбското етническо малцинство в Косово възлиза на най-малко 50 000 души (по-голямата част от тях  северната част на страната ). Отношенията между Прищина и Белград остават обтегнати, но от Сърбия, която не признава независимостта на Косово, миналата година  дойдоха предложения  със стъпки към диалог като  \"разграничаване\" на сърбите  от етническите албанци, включително на територията на Митровица. Премиерът Бойко Борисов реагира няколко часа след като новината беше съобщена. \"Категорично осъждам убийството на Оливер Иванович, политически лидер на Гражданска инициатива \"Сърбия, демокрация, справедливост\" в Косово. Всяко насилие е в противоречие с цивилизационните ценности и европейския избор на страните от Западните Балкани\", каза той, цитиран от правителствената пресслужба, вероятно имайки предвид инициативата \"Свобода, демокрация, справедливост\". \"Очаквам политическите елити и всички граждани да проявят зрялост и сдържаност. Върховенството на закона не може да се поставя под съмнение и вярвам, че виновните за това престъпление ще понесат своята отговорност.\" Борисов, който изказа съболезнования на семейството и близките на Иванович, изрази и увереност, че \"диалогът между Белград и Прищина няма алтернатива и не трябва да се допуска подобни актове да го възпрепятстват. По-късно пресслужбата съобщи, че той е разговарял и със сръбския си колега Ана Бърнабич и е казал, че \"подобно насилие не може да се толерира, както не може да се поставя под съмнение върховенството на закона. По думите му политическите цели се постигат с политически средства.\"", "date": "2018.01.16", "title": "Лидер на косовските сърби беше убит посред бял ден в Митровица"}
{"url": "https://www.dnevnik.bg/biznes/2018/01/16/3113276_nad_350_mln_leva_sa_prihodite_ot_vinetki_prez_2017/", "text": "Приходите от продажбата на винетни стикери през миналата година са в размер на 351 878 805 лева, съобщи Агенция \"Пътна инфраструктура\". Оттам отчитат ръст от 25 млн. лева в сравнение с 2016 г. Приходите от продажбата на стикерите за леки автомобили са в размер на около 249 млн. лв., а от винетките за камиони – 103 млн. лв. Най-голям дял от приходи от винетки за леки автомобили имат годишните стикери – за близо 185.9 млн. лв., следват седмичните с 43 млн. лв. и месечните с почти 20 млн. лева. От 22 декември 2017 г., когато бяха пуснати в продажба винетките за тази година, досега са продадени 284 хиляди стикера, като приходите от тях са над 22.5 млн. лв. Над 117 хил. винетки са предоставени на дирекция \"Социално подпомагане\". И през тази година най-търсените винетки за леки автомобили са годишните (с продадени над 188 стикера), следвани от седмичните (над 44 хил.), месечните (над 5700) и тримесечните (813 броя). Това ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната, да използват по-краткосрочен стикер. Тази година за първи път годишните винетки важат за срок от 12 месеца след датата на купуването, а не до 31 януари следващата година. Винетки се продават в над 3 хиляди разпространителски пункта в страната, близо 400 от които работят денонощно.", "date": "2018.01.16", "title": "Над 350 млн. лева са приходите от винетки през 2017 година"}
{"url": "https://www.dnevnik.bg/photos/2018/01/16/3113273_snimka_na_denia_putin_na_razprodajba/", "text": "Два месеца преди изборите в Русия, билбордите на президента Владимир Путин вече са в Москва - и фотограф на \"Ройтерс\" е уловил момент, в който неговият портрет бива сменен със знак за разпродажба.", "date": "2018.01.16", "title": "Снимка на деня: Путин на разпродажба"}
{"url": "https://www.dnevnik.bg/sport/2018/01/16/3113295_i_zvezdata_v_gimnastikata_simon_bails_obiavi_che_e/", "text": "Голямата звезда на отбора по гимнастика на САЩ Симон Байлс разкри, че е била жертва на сексуално насилие. Тя се включи в обвиненията към доктора на олимпийския тим  Лари Насар, който вече беше осъден на 60 години затвор . Носителката на четири златни медала от игрите в Рио 2016 се присъедини към съотборничките си Габи Дъглас, Макайла Марони и Али Райсман. \"Повечето от вас ме познават като щастливо и енергично момиче. Но напоследък се чувствах съкрушена и колкото повече опитвах да заглуша гласа в главата си, толкова по-силно крещеше той. Вече не се страхувам да разкажа историята си\", заяви Байлс в изявление. Американката заяви, че ѝ е било много трудно да изрече на глас, че е била жертва на сексуално посегателство от страна на Насар. И добави, че премълчаването до момента не е било по нейна вина. Гимнастическата федерация на САЩ заяви, че е съкрушена и гневна, а също така съжалява за \"ужасните деяния\", на които са били подложени Байлс и останалите състезателки от Лари Насар. Лекарят се призна за виновен в притежание на хиляди снимки и видеоклипове, показващи сексуално насилие над деца. Това се е случило в периода между 2003 и 2016 г.", "date": "2018.01.16", "title": "И звездата в гимнастиката Симон Байлс обяви, че е била жертва на сексуално насилие"}
{"url": "https://www.dnevnik.bg/morski/2018/01/16/3113307_varna_shte_privatizira_8_atelieta_v_centura_na_grada/", "text": "Общинският съвет във Варна е обявил търг с явно наддаване за приватизация на 11 имота. Обявата е публикувана само в Държавен вестник, едно местно печатно издание и не е поместена в в сайта на съвета. Според нейното съдържание всички имоти са нежилищни. Бърз преглед на позициите в обявата обаче показва, че осем от единадесетте имота са \"ателиета\", три от които се намират на различни етажи в жилищния блок на бул. \"Цар Освободител\" №88. През миналата година той стана известен с това, че в него  като \"крайно нуждаещ се\" във ведомствен апартамент от 110 кв.м срещу наем от 87 лв. месечно се оказа настанен зам.-кметът на Варна Пейчо Пейчев . Ателиетата са с квадратура 93, 136 и 156 кв.м и начална тръжна цена съответно 81 хил. лв., 115.2 хил. лв. и 118 хил. лв. Други пет ателиета се намират в многоетажна сграда на бул. \"Христо Ботев\" №18 в идеалния център на Варна. Застроената им площ и са от 47 до 88.5 кв.м, а цените, от които ще започне наддаването - съответно между 47.7 хил. лв. и 68.4 хил. лв. Справка с цените, на които в момента няколко агенции за недвижими имоти предлагат ателиета в същите райони на Варна, показва, че те се движат между 800 и 1600 евро (1600 – 3200 лв.) на кв.м. Най-скъпите имоти, които варненският Общински съвет предлага за продажба на търг са 262 кв.м търговска площ в централната част на Варна, 849 кв.м терен заедно с къща с площ 128 кв.м на ул. \"Ген. Скобелев\", както и част от сграда в местността \"Зеленика\" с площ 230 кв.м. Първоначалната тръжна цена на търговската площ, която се намира в непосредствена близост до т.нар. Адвокатска градинка в центъра на Варна, е 107 хил. лв., а наддаването за имота в местността \"Зеленика\" ще започне от 131.4 хил. лв. Сред всички позиции в списъка с първоначалната си цена от 738 хил. лв. се откроява къщата с близо декар двор на ул. \"Ген. Скобелев\". Проверката на място показва, че имотът е занемарен и в момента е негоден за обитаване. Той обаче се намира в гъсто населен район, което най-вероятно го прави привлекателен за ново жилищно строителство. Крайният срок, в който желаещите да придобият общински имот трябва да подадат документи с цената, която предлагат за него, е 16.30 ч. на 30 януари т.г. В обявата са определени стъпки за наддаването, като най-ниската от тях – 2 хил. лв., е за три от ателиетата на бул. \"Христо Ботев\", а най-високата – 7 хил. лв., за къщата с терен на ул. \"Ген. Скобелев\". За разлика от процедурата, която сега е избрана за приватизация на общинска собственост, само през последните няколко годни местната администрация във Варна е продала чрез спорна процедура, залегнала в наредбите й, над 70 жилищни имота. В средата на миналата година проверка на \"Дневник\" показа, че само за две години – 2015 и 2016, община Варна  е продала на цени, над три пъти по-ниски от пазарните, 76 апартамента от фонда си  за настаняване на граждани с установени жилищни нужди. Продадените апартаменти се намират основно в кварталите \"Владислав Варненчик\", \"Младост\" и \"Възраждане\". Осемнадесет са в с. \"Каменар\", където живее голяма ромска общност, а две са в близките до централната част на Варна квартали \"Левски\" и \"Трошево\". Справката показва също, че продадените жилища са с различна квадратура, като най-малките са около 40 кв.м, а най-големите - около 100 кв.м. Средните цени, на които са извършвани сделките, са около 508 лв. на кв.м, или около 254 евро. В същото време големите агенции за търговия с недвижими имоти във Варна предлагат напълно идентични имоти в същите градски райони на поне три пъти по-високи цени. Действащият в момента регламент, по който се извършват разпоредителни сделки с общински имоти, позволява продажбите да стават \"на цени, не по-ниски от данъчните оценки на имотите\". По това правила вероятно сега са определени и изключително ниските първоначалните тръжни цени на почти всички имоти, които предлага за продажба след търг Общинският съвет във Варна.", "date": "2018.01.16", "title": "Варна ще приватизира 8 ателиета в центъра на града като \"нежилищни\" имоти"}
{"url": "https://www.dnevnik.bg/sviat/2018/01/16/3113303_zashto_cipras_razdava_miliardi_na_bednite/", "text": "Германски издания коментират социалните помощи, обещани от гръцкия премиер Алексис Ципрас след края на третата спасителна програма, както и протестите в Атина срещу  законопроекта с мерките за икономии , гласуван снощи от гръцкия парламент. \"Правителството на Ципрас раздава пари на социално слаби\", пише сп. \"Шпигел\" в статия, озаглавена \"Ципрас раздава милиарди на бедните, но не толкова безкористно\". Германското електронно издание отбелязва, че критиците на Ципрас говорели за подаръци с цел привличане на гласоподаватели. С тях Ципрас иска да спечели отново избирателите, които загуби, след като каза \"да\" на третия спасителен пакет и на мерките за икономии и реформи.  Във всички социологически анкети партията \"Нова демокрация\" води вече пред управляващата сега СИРИЗА... Ципрас знае много добре, че бедните и социално слабите са голяма част от електората. Формално следващите избори са през есента на 2019 г., но не е изключено изборите да са по-рано. След август 2018 г., когато се очаква Гърция да излезе от спасителната програма, е възможно във всеки момент да бъдат обявени предсрочни избори, пише още \"Шпигел\".  В. \"Зюддойче цайтунг\" в материал под заглавие \"Напред за последната битка\" посочва, че \"Ципрас е прокарал през парламента още един пакет с реформи и че сега се открива пътят за скъсване на страната с кредиторите\". В замяна на тези мерки Гърция ще получи пореден транш от договорените заеми, а за да успокои критиците си, Ципрас обещава да увеличи детските надбавки на 300 хиляди семейства и да осигури по-добра защита на работещите в случай на фалит на предприятието, в което се трудят. Но това, което гневи хората, са най-вече новите регулации във връзка с правото за стачки, както и планираните онлайн търгове на имоти на длъжници. В. \"Франкфуртер алгемайне цайтунг\" пише, че целта на Ципрас е до приключване на третата спасителна програма през август да е изпълнил всички искания на кредиторите и да влезе в историята като премиера, освободил гърците от надзора на институциите. Гърция е на крачка от целта, каза премиерът в парламента. Слагайки край на \"епохата на тройката\" (кредитори), \"Ципрас има амбицията да спечели отново подкрепата на гръцкия народ\", посочва вестникът.", "date": "2018.01.16", "title": "Защо Ципрас \"раздава милиарди на бедните\""}
{"url": "https://www.dnevnik.bg/bulgaria/2018/01/16/3113300_sled_zasedanie_na_konstitucionniia_sud_ostana/", "text": "Конституционният съд (КС) не успя да стигне до решение по искането на омбудсмана Мая Манолова срещу нормата от Кодекса на труда, която позволява на работодател да изплаща 60% от трудовото възнаграждение при затруднения. Според редица юристи текстът противоречи на основния закон. С липсата на решение конституционните съдии на практика отхвърлят искането на Манолова. Четирима съдии са подкрепили омбудсмана, съобщи в. \"Сега\". Това са председателят на съда Борис Велчев, Стефка Стоева, Константин Пенчев и Мариана Карагьозова. Двама членове на КС смятат, че искането изобщо не е допустимо - Гроздан Илиев и Георги Ангелов. Шестимата, които са против искането на омбудсмана са - Анастас Анастасов, Кети Маркова, Румен Ненков, Таня Райковска, Филип Димитров и Цанка Цанкова. \"Член 245, ал. 1 от Кодекса на труда (КТ) предвижда, че въпреки добросъвестното изпълнение на трудовите задължения от работника или служителя, работодателят може да му изплаща само 60 на сто от брутното му трудово възнаграждение, но не по-малко от минималната работна заплата за страната. Тази част от законовата норма противоречи на редица конституционни повели. Тя е в разрез с чл. 48, ал. 5 от конституцията, където се предвижда, че \"Работниците и служителите имат право на заплащане, съответстващо на извършената работа.\", коментира преди година проф. Васил Мръчков пред \"Правен свят\". Посочената разпоредба на Кодекса на труда противоречи и на чл. 48, ал. 1 от конституцията, според която гражданите имат право на труд и държавата полага грижи за неговото осъществяване, които включват и пълното му заплащане, добавя проф. Мръчков. И цитира становище на Конституционния съд от 2010 г., според което \"правото на труд е безсмислено, ако срещу него не стои насрещно задължение за заплащане на възнаграждение.\" В същия чл. 242 на КТ, е предвидено, че \"разликата до пълния размер на заплатата може да се иска от работодателя и се изплаща допълнително заедно с лихвата\", след като бъде преодоляно затруднението на работодателя. Сред темите на днешното заседание на КС беше и искането на 62-ма депутати от БСП съдът да се произнесе противоречи ли на Конституцията отказът на парламента да приеме оставката на Делян Добрев.  Преди време стана известно, че докато делото е в Конституционния съд, Добрев е оттеглил оставката си  от деловодството на парламента. Днес КС прие оттеглянето на оставката като новопостъпило доказателство. Съдът трябва да реши дали да прекрати делото поради липса на предмет или да се произнесе по принципния въпрос може ли Народното събрание да гласува и отхвърли доброволно подадена оставка на депутат. Решение по този казус се очаква след седмица. Конституционните съдии допуснаха за разглеждане по същество искането на Върховния касационен съд за обявяване на противоконституционност на последните промени в Наказателно-процесуалния кодекс, след които делата за корупция по високите етажи на властта бяха преместени от Софийския градски съд в Специализирания наказателен съд. Промените бяха гласувани през лятото и влязоха в сила през ноември. Докладчик по делото е бившият заместник-председател на ВКС Таня Райковска. КС допусна за разглеждане по същество и делото, образувано по искане на пленума на Върховния административен съд (ВАС) дали Конституцията ги задължава да разглеждат като първа инстанция делата срещу актове на Министерски съвет и министрите. Според съдиите има неяснота в нормата на основния закон, а това води и до нееднозначното ѝ тълкуване. Става въпрос за член 125, ал. 2 от Конституцията, според който: \"Върховният административен съд се произнася по спорове за законността на актовете на Министерския съвет и на министрите, както и на други актове, посочени в закона\". Докладчик е бившият заместник-председател на ВАС Стефка Стоева.", "date": "2018.01.16", "title": "След заседание на Конституционния съд остана възможността работодателите да бавят заплати"}
{"url": "https://www.dnevnik.bg/sport/2018/01/16/3113312_borovec_shte_organizira_bezplatni_uroci_po_ski_v/", "text": "Боровец ще отбележи Световния ден на снега в събота с безплатни уроци, импровизирани състезания и демонстрации, музика и развлечения за цялото семейство. Началото на събитието ще бъде поставено в 09.00 часа със занимания за деца в парк \"Борокидс\". Там ски инструктори от \"Бороспорт\" ще водят безплатни уроци. В 10.00 часа ще започнат уроци по ски и сноуборд за големи, като последното занимание започва в 14.00 часа. В 12.00 часа ще има импровизирано състезание, а легендата на българските ски Петър Попангелов ще бъде главен съдия и коментатор, съобщават организаторите. Слаломът ще се проведе пред хотел \"Рила\". В сноу парк \"Бороспорт\" ще има демонстрации и в екстремните спортове, в коiто ще се включат Wild Berries. Безплатните уроци са от 12.00 до 14.00 часа. Преди това от 11.00 часа специалистите от Българска асоциация по ски свободен и екстремен стил (БАССЕС) организират лов на съкровища в снега, като ще се използва уред, предназначен за спасяване на затрупани от лавини. От Планинската спасителна служба ще се включат с урок за безопасността в планината, като ще присъстват планински водачи с куче и моторна шейна. В събота дневната лифт карта за деца от 7 до 13 години ще струва 1 лев, а събраните средства ще бъдат предоставени на фондация \"Петър Попангелов и приятели за Боровец\". Желаещите могат да се запишат в петък в офиса на \"Бороспорт\" или на телефон 0882 19 68 48.", "date": "2018.01.16", "title": "Боровец ще организира безплатни уроци по ски в събота по случай Световния ден на снега"}
{"url": "https://www.dnevnik.bg/evropa/2018/01/16/3113317_brekzit_vse_oshte_moje_da_bude_sprian_zaiavi_tusk/", "text": "Великобритания все още може да промени мнението си за Брекзит и да остане членка на Европейския съюз. Това заявиха председателите на Европейския съвет Доналд Туск и на Европейската комисия Жан-Клод Юнкер, цитирани от британските медии. \"Ако британското правителство се придържа към решението си да напусне ЕС, това ще се случи през март догодина, освен ако няма промяна в мисленето и в сърцата на нашите британски приятели. Сърцата ни са още отворени за вас\", заяви пред Европейския парламент Туск. \"Единодушна е оценката, че е постигнат достатъчен напредък в преговорите с Лондон досега. Имаме нужда от повече яснота за виждането на Великобритания за бъдещите отношения. Най-трудната работа предстои, трябва да запазим единство при всяко положение\", добави той при обобщаването на разговорите на последната за миналата година среща на държавните и правителствените ръководители от ЕС. Надявам се думите на Туск да бъдат чути в Лондон, заяви председателят на Европейската комисия Жан-Клод Юнкер. По-късно говорител на британския премиер Тереза Мей подчерта, че Великобритания ще напусне ЕС, предаде \"Ройтерс\". \"Мисля, че бяхме напълно ясни, британското общество гласува да напусне ЕС и това ще направим\", посочи той. Квотите за мигранти По повод декемврийското заседание на Европейския съвет той приветства съпричастността на държавите от ЕС по въпроса с миграцията. Юнкер поздрави държавите от Вишеградската четворка за приноса им към фонда за Африка. Квотното разселване на мигранти работи - над 95 на сто от отговарящите на изискванията за преместване мигранти бяха разселени, поясни той. Юнкер изрази очакването останалите пет процента скоро да бъдат преместени. \"Необходима ни е съвременна система за предоставяне на убежище, тази година трябва да бъде постигнато общото решение\", добави Юнкер. По въпроса за миграцията Туск отбеляза, че това предизвикателство няма да изчезне в следващите десетилетия и призова за единство при справянето с този въпрос. Първостепенна задача е никога повече да не допуснем повторение на кризата от 2015 г., засега няма съгласие как да постигнем това, посочи Туск. В последвалите изказвания на политическите групи в Европарламента Европейската народна партия (ЕНП) определи въпроса с миграцията като хаос. Няма воля - това нанася политически щети и налива вода в мелницата на популистите, коментира ЕНП. Групата предупреди, че няма да подкрепи договорките за преходния период след напускането на Великобритания, ако не бъдат изпълнени всички необходими условия. ЕНП коментира, че в досегашните преговори единственото постижение за британската страна е да бъдат върнати сините корици на паспортите на британските граждани, макар виненият цвят на паспортите в ЕС да не е задължителен. Европейските реформатори и консерватори посочиха, че ЕС и Великобритания ще останат приятели и съюзници. Вярваме, че можем да постигнем взаимоизгодна сделка, добавиха те. Групата на АЛДЕ се пошегува, че нещо е било сложено в напитката на представителя на британската партия за независимост Найджъл Фараж при срещата му с главния преговарящ на ЕС Мишел Барние, защото след разговора Фараж подкрепи втори референдум във Великобритания. От АЛДЕ призоваха постигнатите с Лондон договорености в първата част на преговорите да залегнат бързо в документ. Групата \"Европа на народите и свободата\" коментира, че се търси унищожението на Великобритания. Пътят към федерализма води в задънена улица, добавиха от евроскептичната парламентарна група./БТА", "date": "2018.01.16", "title": "Брекзит все още може да бъде спрян, заяви Туск"}
{"url": "https://www.dnevnik.bg/bulgaria/2018/01/16/3113330_vurhovniiat_administrativen_sud_otmeni_limitite_na/", "text": "Върховният административен съд обяви за нищожно решение на Надзорния съвет на Националната здравноосигурителна каса от 2015 г., с което бяха определени лимитите на лечебните заведения. Решението на съда е окончателно и не подлежи на обжалване, съобщи БНТ. Лимитите бяха едно от решенията на предишния кабинет за по-добър контрол на здравноосигурителните разходи и една от  мерките срещу които болниците и лекарската съсловна организация имаше най-големи възражения . По данни на Центъра за защита правата в здравеопзването, цитирани от БНТ, заради ограничението на касата от въвеждането му досега не са изплатени над 50 млн. лв. на различни лечебни заведения в страната. Изплащането на надлимитната дейност е и едно от исканията на общинските болници, които  вчера започнаха протест с искане за повече средства . Днес здравният министър Кирил Ананиев има насрочени срещи с директорите на областните болници в страната, които настояват за допълнително финансиране и мерки за справяне с недостига на лекари и медицински сестри.", "date": "2018.01.16", "title": "Върховният административен съд отмени лимитите на здравната каса за болниците"}
{"url": "https://www.dnevnik.bg/evropa/2018/01/16/3113337_novite_kandidati_za_ubejishte_v_germaniia_sa_namaleli/", "text": "Броят на новите кандидати за убежище в Германия е намалял значително миналата година, достигайки около 186 000, заяви днес правителството, цитирано от \"Асошиейтед прес\" и ТАСС. По данни на вътрешното министерство през 2017 г. са регистрирани 186 644 кандидати за убежище. За сравнение през 2016 г. в Германия са били регистрирани около 280 000 кандидати за убежище, а през 2015 г., когато беше пикът на мигрантския поток от Близкия изток и други места към Европа, бройката е била 890 000. Сирийците са били най-голямата група нови мигранти миналата година - 47 434, следвани от иракчаните, наброявали 21 043, и афганистанците, които са били 12 346. През декември са били регистрирани 13 082 новопристигнали мигранти - по-малко в сравнение с предходните месеци./БТА", "date": "2018.01.16", "title": "Новите кандидати за убежище в Германия са намалели до 186 000 през 2017 г."}
{"url": "https://www.dnevnik.bg/photos/2018/01/16/3113228_fotogaleriia_dolores_oriurdun_-_krehkata_irlandka_s/", "text": "Долорес О'Риърдън - вокалистката и съавтор на големите хитове на ирландската рок група The Cranberries, почина внезапно снощи на 46 години. Отличителният й вокален стил, в който гневът на рока и меланхолията на традиционните ирландски песнопения се преплитаха, превърна групата в едно от явленията на 90-те години.", "date": "2018.01.16", "title": "Фотогалерия: Долорес О'Риърдън - крехката ирландка с нежния и гневен глас"}
{"url": "https://www.dnevnik.bg/biznes/2018/01/16/3113292_stolichnata_obshtina_shte_predogovori_usloviiata_sus/", "text": "Дружеството \"Софийска вода\" ще трябва да изплати задълженията си за 105 млн. лева към Европейската банка за възстановяване и развитие до 2021 г., В противен случай Столичната община ще прекрати договора за концесия френската компания \"Веолия\". Това предвиждат новите условия по договора, които общината и френската компания са постигнали след преговори. Предложението беше представено днес от председателя на Столичния общински съвет Елен Герджиков и председателя на комисията по инженерна инфраструктура Валя Чилова. По думите им новите условия няма да доведат до допълнително покачване на цената на водата, а ще се даде възможност за по-големи инвестиции във водопреносната мрежа от страна на концесионера. Другите промени са, че \"Софийска вода\" ще трябва да вложи 200 млн. лева във ВиК мрежата до 2021 г. и други 165 млн. лева до края на концесията през 2025 г. Също така общината е договорила, че след края на периода ще получи всички бази данни и архиви в \"Софийска вода\". Разликата е в парите Според приетия бизнес план на \"Софийска вода\" за периода 2017 - 2021 г. дружеството се задължава да инвестира по 40 млн. лева на година във водопреносна мрежа. Така единственото ново с промяната, засягащо инвестициите на годишна база, е, че от 2022 г. до 2025 г. концесионерът ще трябва да похарчи поне 165 млн. лева за ВиК мрежата. По думите на Елен Герджиков това условие е важно, тъй като нямало гаранции, че в последните години от концесията \"Веолия\" ще инвестира в мрежата, която след това може и да не управлява. Освен това концесионерът годишно ще отпуска по 1.5 млн. лева за проекти, които Столичната община ще посочва. Погасяването на задълженията към Европейската банка за възстановяване и развитие (ЕБВР) до 2021 г. ще стане с друг кредит от Сосиете женерал експрес банк. Финансовата институция е избрана след конкурс, на който са се явили още 15 други банки, обясни Валя Чилова. Новият кредит обаче ще бъде със значително по-ниска лихва -  от 5.2% до 1.35%. По думите на Герджиков това ще освободи 6 млн. лева, които дружеството ще може да използва за инвестиции. Погасяването на задължението към европейската банка ще даде възможност акционерите в \"Софийска вода\" да разпределят и дивидент от печалбата на дружеството. Досега това не бе възможно заради условия на Европейската банка за възстановяване и развитие. Какъв процент от дивидента ще могат да разпределят акционерите след 2022 г. ще определи Комисията за енергийно и водно регулиране. За периода 2017 г. - 2021 г. той е 17%. Предстои предложението за промяна в условията да бъде гласувано от Столичния общински съвет на 25 януари.", "date": "2018.01.16", "title": "Столичната община ще предоговори условията със \"Софийска вода\", така че да получава дивидент"}
{"url": "https://www.dnevnik.bg/politika/2018/01/16/3113366_bsp_pokaza_poredna_shema_na_obvurzanosti_okolo_delian/", "text": "Няколко дни след като  БСП изпрати сигнал в прокуратурата  за обществени поръчки за 50 млн. лева, спечелени от близки до \"зетя\" на депутата от ГЕРБ Делян Добрев - Даниел Гаргов, фирми, на \"Позитано\" 20 бе представена схема за обвързаности между фирми на Гаргов, на бащата на депутата - Александър Добрев, и офшорни компании. Според новата схема, която БСП показва, фирмата на родителите на Добрев \"Визьор\" ООД изгражда цех за производство на пелети на стойност 2 млн. лева със заеми от фирми на Даниел Гаргов - \"Форуком и компания\" ООД и \"Форуком\" АД. От своя страна, за да финансира дейността на фирмите, в които участва, \"Форуком\" АД, в която основен собственик е Тенчо Лилянов, е получила заеми в размер на 5.5 млн. евро от офшорни компании и чужди банки, пише в схемата на БСП. Една от офшорните компании, която е предоставила заем в размер на 700 хил. евро, е TERES CONSULTING LTD. Тя е регистрирана на Сейшелските острови и притежава 47.98% от капитала на \"Форуком фонд имоти\" АДСИЦ (акционерно дружество със специално инвестиционна цел - бел. ред.) според схемата. В петък пред \"Дневник\" депутатът от \"БСП за България\" Елена Йончева обясни, че дружеството е било на Делян Добрев, а след влизането му в политиката е прехвърлено на Даниел Гаргов. От предоставената днес схема се разбира, че председател на съвета на директорите на \"Форуком фонд имоти\" е съпругата на Гаргов и братовчедка на Делян Добрев - Росица Гаргова. Доскоро Гаргова оглавяваше финансовата дирекция в община Хасково, а съпругът й е общински съветник и председател на финансовата комисия там. Друга офшорна компания, която е предоставила заеми в размер на 2.5 млн. евро според БСП, е \"Камеа Бизнес\" SA, регистрирана на Маршаловите острови. Според схемата трета офшорна компания, регистрирана на Сейшелските острови - Econs Consulting Ltd, е предоставила заем на \"Иконус - икономически консултации и услуги\" ЕООД, в размер на 250 хил. евро. Негов собственик и управител до края на 2008 г. според БСП е бил Делян Добрев. \"Какъв е произходът на средствата в тези офшорни компании - Добрев е със свален имунитет и е обвинен в безстопанственост за 10 млн. лева\", попита Елена Йончева. По-рано днес пред Би Ти Ви Добрев каза, че майка му и баща му са теглили кредит от финансова институция, в която Гаргов имал малко участие, и определи това като нормално. \"Вие, като теглите кредит, къде отивате първо – при приятел, който може да ви даде парите, или във финансова институция, където имате познат, където по-лесно ще ви дадат парите\", попита депутатът.  Добрев  попита дали Йончева изпълнява поръчки на хасковски бизнесмени  и дали работи за чуждо разузнаване. Той каза още, че по време на предизборната кампания в Хасково журналистът е отсядала в имот на мажоритарния собственик на фалиралата КТБ Цветан Василев. В отговор Йончева обяви, че не работи нито за разузнаване, нито за бизнесмени, а в Хасково винаги отсяда в хотел \"Хистори\".", "date": "2018.01.16", "title": "БСП показа поредна схема на обвързаности около Делян Добрев в Хасково (допълнена)"}
{"url": "https://www.dnevnik.bg/zelen/2018/01/16/3113357_ekokoaliciia_poiska_i_ot_shefa_na_bnb_da_kaje_koi_e/", "text": "Коалицията на природозащитните организации иска от управителя на Българската народна банка Димитър Радев да обяви кой е реалният собственик на концесионера на ски зона Банско \"Юлен\" АД. От \"За да остане природа в България\" са изпратили отворено писмо до Радев с това свое настояване. Преди 10 дни  коалицията изпрати идентично отворено писмо  и до председателя на Народното събрание Цвета Караянчева, президента Румен Радев и премиера Бойко Борисов, но досега отговор няма. Поводът е  изявление от 5 януари 2018 г. на представител на \"Юлен\"  в интервю по \"Нова телевизия\", че кипърският гражданин Георгиус Георгиу е само номинален собственик на концесионера, но всички компетентни държавни институции знаят кой е реалният собственик. \"Това дружество е единственото, което е получило право на управление и строителство в изключителна държавна собственост - Национален парк \"Пирин\", и смятаме, че българското общество трябва да знае кой е нейният истински собственик\", пише в отвореното писмо. Доколкото \"Юлен\" АД е кредитополучател от българска банка и цялата му собственост е ипотекирана в нея, БНБ също би трябвало да е от институциите, които са запознати с реалния собственик, смятат природозащитниците. \"Решението за промяна на плана за управление на Национален парк \"Пирин\" всява разединение в обществото и смятаме за правилно да се знае чии интереси стоят зад това решение. Ние като организации в обществена полза не приемаме политиката на разединение и прoтивопоставяне на гражданите, защото това е вредно за всяко общество\", се казва още в отвореното писмо. \"Дневник\" потърси пресцентъра на БНБ за коментар как банката ще реагира на искането. Оттам поискаха да получат писмено въпросите и не се ангажираха със срок за отговор.", "date": "2018.01.16", "title": "Екокоалиция поиска и от шефа на БНБ да каже кой е собственик на ски зона \"Банско\""}
{"url": "https://www.dnevnik.bg/sviat/2018/01/16/3113351_upravliavashtite_v_rumuniia_predlojiha_evrodeputat_za/", "text": "Управляващите социалдемократи в Румъния предложиха евродепутата Виорика Данчила за премиер с единодушен вот на ръководството, съобщиха румънски издания и \"Ройтерс\". Данчила, на 54 години, се смята за близък съветник на социалдемократическия лидер  Ливиу Драгня  (това е и причината някои членове на партията да са били против номинацията ѝ заради съдебните дела срещу него). Бивш учител и инженер в OMV Petrom (преди да влезе в политиката) и лидер на женската организация на партията, понастоящем тя е заместник-председател на Комитета по земеделие и регионално развитие към европарламента. Напоследък беше известна с остри критики към досегашния премиер Михай Тудосе. \"Гласувахме за нея единодушно. Кандидатурата, която предлагаме, не може да бъде отхвърлена от президента, искахме човек с европейски опит\", каза високопоставен кадър на Социалдемократическата партия в Румъния, цитиран от \"Ройтерс\". Според изданието The Romania Journal, което цитира \"Медиафакс\", първата номинация на партията е била депутатът и бивш министър на образованието Екатерина Антонеску, но тя е отхвърлила възможността да оглави правителството. Според Romania Insider и други влиятелни членове на партията като кмета на Букурещ Габриела Фиря и министъра на икономиката Паул Станеску - който се очакваше да поеме временно поста - са получили такова предложение, но са отказали.  Ако кандидатурата ѝ бъде утвърдена, Данчила ще е третият премиер, избран в правителството, доминирано от социалдемократите, от изборите в края на 2016 г. насам. Първият,  Сорин Гриндяну , подаде оставка миналата година, а наследникът му  Тудосе  - вчера. Първият кандидат на социалдемократите,  Севил Шайдех , беше отхвърлен от президента Клаус Йоханис. Самият Йоханис каза на пресконференция във вторник, че назначава министъра на отбраната Михай Фифор за временен премиер. В пресконференция в двореца \"Котрочени\" по-рано днес той призова за съставяне на ново правителство възможно най-бързо, за да не се отрази политическата ситуация на икономиката, и покани лидерите на парламентарните партии да дойдат утре на консултации в двореца, но не за общо заседание, а един след друг в интервала между 12 и 15:30 ч. румънско (и българско) време. Държавният глава обаче заяви, че е силно недоволен от сегашната политическа ситуация \"след две неуспешни правителства на социалдемократите\". \"Очевидно е, че е нужно (да има) правителство, за да се намали несигурността възможно най-много. Искам да имаме бърза процедура, която да доведе до съставяне на ново правителство\", каза Йоханис, цитиран от The Romania Journal.", "date": "2018.01.16", "title": "Управляващите в Румъния предложиха евродепутат за нов премиер"}
{"url": "https://www.dnevnik.bg/bulgaria/2018/01/16/3113326_bulgarskata_odiseia_na_edin_pasaj_ot_rechta_na_junker/", "text": "Четири дни - толкова време беше необходимо, за да се появи в сайта на българското европредседателство един абзац от речта на председателя на Европейската комисия Жан-Клод Юнкер, който не е бил включен в предварително подготвената реч, а е допълнен \"в движение\" при изказването пред гостите в Народния театър на 11 януари вечерта. Словата, произнесени на церемонията по откриване на председателството на Съвета на Европейския съюз, бяха качени на сайта на европредседателството - официален източник на информация за събитията за българските и чуждестранните медии, още същата вечер. До 16 януари от думите на Юнкер липсват четири изречения, които иначе са цитирани от медиите (вижте  тук ): \"Трябва да знаете – ако бях отказал да подпиша, нямаше да сте член. Така че бъдете благодарни, че бях в добро настроение, с оптимистичен поглед към бъдещето. Защото много години като премиер и като финансов министър аз се възхищавах на постиженията на българското общество, най-вече на най-бедната част на българското общество – колко усилия, колко жертви бяха направени от всички онези, които силно вярваха в европейското бъдеще на България. Така че сега е наш ред да кажем \"благодаря\" на България.\" Пропускът бе отбелязан в днешния брой на вестник \"Сега\" в коментар на Светослав Терзиев, озаглавен \"Сега разбрахте ли, г-н Юнкер, какво натворихте в България?\". Кеширана от \"Гугъл\" версия  на сайта на председателството към 11 ч. българско време на 12 януари показва, че текстът липсва от речта. Той беше  публикуван днес , потвърдиха от пресцентъра на министерството и обясниха, че причината за забавянето с четири дни е чисто техническа. Резултат от импровизация От ресорното ведомство обясниха пред \"Дневник\", че пасажът не е публикуван веднага, тъй като не е присъствал в предварително заявената реч на Юнкер, а е резултат от импровизация от страна на председателя на ЕК. Впоследствие изпратен за превод на български, френски и немски език, тъй като сайтът е триезичен. \"Драфтът на речта на г-н Юнкер беше преведен на три езика предварително с цел бързина и оперативност при публикуването и разпространението на речта и най-вече за улеснение на медиите. Нямаше как да е предвидена импровизацията, която г-н Юнкер направи по време на откриването и \"вмъкването\" на допълнителен текст\", посочиха от пресцентъра. Оттам изтъкват, че изказването на Жан-Клод Юнкер бе излъчвано на живо по държавната телевизия и на сайта и \"Фейсбук\" страницата на председателството, както и че публикуваната по-късно реч е била придружена от видео. \"Веднага след произнасянето им всички речи поотделно бяха публикувани на сайта ни и могат да бъдат чути, свалени, превеждани и използвани от всички видове медии\", се казва в отговора до редакцията.", "date": "2018.01.16", "title": "Българската одисея на един пасаж от речта на Юнкер в София"}
{"url": "https://www.dnevnik.bg/photos/2018/01/16/3113148_fotogaleriia_hiliadi_protestiraha_sreshtu_novite_merki/", "text": "Гръцкият парламент одобри вчера вечерта проектозакон за нови мерки за икономии, съдържащ фискални, енергийни и трудови реформи, изисквани от международните кредитори в замяна на отпускане на нов транш от спасителната програма за страната.", "date": "2018.01.16", "title": "Фотогалерия: Хиляди протестираха срещу новите мерки за икономии в Гърция"}
{"url": "https://www.dnevnik.bg/sport/2018/01/16/3113375_djokovich_otreche_da_organizira_boikot_na_australian/", "text": "Бившият №1 в тениса Новак Джокович отрече твърденията, че е предложил състезателите да бойкотират следващото издание на  Australian Open , ако не получат увеличение на наградния фонд. Сърбинът, който е президент на Съвета на играчите, беше замесен в публикация, според която е призовал колегите си да искат повече пари от разпределението на приходите в четирите турнира от Големия шлем. Също така се твърди, че Джокович е помолил представителите на Асоциацията на професионалните тенисисти (АТП) и Тенис Австралия, която организира Australian Open, да напуснат срещата на играчите в петък. \"Не, няма бойкот, нищо вярно\", каза Джокович след  победата си над Доналд Йънг  в първия кръг на турнира. \"Много малко от това, което сте написали, е вярно. Това, което се случи, е, че ние, играчите, просто искаме да говорим по определени теми. Не мисля, че има нещо лошо в това, а срещата на играчите е именно за да се съберем всички заедно. Но бойкот дори не е обсъждан\", добави шесткратният шампион в Мелбърн. Сръбският тенисист отрече, че представителите на АТП са били изгонени, както се твърди, и описа срещата като много \"възпитана и с нормален тон\". В медийните публикации присъстваше и създаването на нова организация, която да действа като профсъюз на играчите, но да е независима от АТП. Последната е създадена през 1972 г. и е собственост както на турнирите от световния тур без тези от Големия шлем, така и на играчите. Джокович отрече, но последният американски №1 Анди Родик подкрепи подобна идея. \"Не знам защо не се говори повече за това. Идеята е много добра и циркулира от дълго време. В момента е невъзможно АТП да защитава интереса и на турнирите, и на играчите\", написа Родик с туитър. Вицепрезидентът на Съвета на играчите Кевин Андерсън потвърди, че темата за по-големи наградни фондове е обсъдена. Той обясни, че всичко се прави, за да може играчите с по-нисък ранкинг да имат гарантирани по-добри условия. \"Не става въпрос, че топ тенисистите искат да вземат повече пари за себе си, както се твърди. Те и без това имат много добри кариери и печелят доста пари. Ако в момента първите 100 живеят доста добре, ние искаме да гарантираме това за първите 150 или 200 в ранглистата, защото парите за тях наистина не са достатъчно\", каза южноафриканецът. В последните години наградният фонд в турнирите от Големия шлем нарасна няколко пъти. В момента на  \"Уимбълдън\"  той е 31.6 милиона паунда в сравнение с 16.06 милиона преди пет години. Победителят на Australian Open при мъжете и жените получава близо 3.2 милиона щатски долара от общия награден фонд, който е 43 милиона. Джокович добави, че идеята на играчите е да защитят максимално интереса си, без да навредят на играта. \"Всеки дава най-доброто от себе си, както ние, така и Australian Open. Директорът на турнира Крей Тайли също се грижи за това да се чувстваме като у дома си и всички наши нужди да са обезпечени. Аз смятам, че се движим в правилната посока\", добави носителят на 12 титли от Големия шлем.", "date": "2018.01.16", "title": "Джокович отрече да организира бойкот на Australian Open заради пари"}
{"url": "https://www.dnevnik.bg/sport/2018/01/16/3113388_karanga_pristigna_v_sofiia_no_podmina_vuprosa_za/", "text": "Голмайсторът на ЦСКА и Първа лига Фернандо Каранга се завърна в София. Бразилецът, който има 17 гола, пристигна в България повече от седмица след началото на подготовката на червените. На летището Каранга заяви пред журналистите, че е получил разрешение да закъснее. Същото  каза и треньорът Стамен Белчев преди седмица . На втория въпрос дали бъдещето му е свързано с ЦСКА, Каранга не отговори. Той беше дръпнат от помощник-треньора Даниел Моралес, който го съпроводи до автомобила си. Очаква се Каранга да се присъедини към лагера на ЦСКА в Сандански тази вечер. Забавянето на бразилския нападател породи притеснения сред запалянковците и засили версиите, че ще бъде продаден. Според неофициална информация на \"Дневник\" към него има интерес и запитвания от няколко клуба, но липсва предложение. Ръководството на червените вече  заяви, че няма да се разделя с никой от основните си футболисти . Въпреки това защитникът  Антон Недялков беше продаден в САЩ за 1.5 млн. долара . ЦСКА привлече трима нови -  б разилския защитник Джеферсон ,  колумбийския централен нападател Жан Карлос Бланко  и  холандския полузащитник Роланд Алберг . Преди ден към подготовката на отбора  се присъедини и португалското крило Андре Филипе Алвес Монтейро .", "date": "2018.01.16", "title": "Каранга пристигна в София, но подмина въпроса за бъдещето си в ЦСКА"}
{"url": "https://www.dnevnik.bg/zelen/2018/01/16/3113406_pet_puti_po-malko_vodoljubivi_ptici_zimuvat_v_stranata/", "text": "Пет пъти по-малко водолюбиви птици зимуват в страната тази година. Това са установили експерти на Българско дружество за защита на птиците по време на 42-ото им среднозимно преброяване. Обяснението на спада на птиците е необичайно топлото време за този сезон. Обработените към момента над 70 на сто от събраните данни показват, че общата численост на установените птици е 122 803 индивида от малко над 150 вида, отчитат от организацията. Поради по-топлото време в началото на януари не са установени огромни струпвания на диви гъски, характерни за предходни години, когато температурите са били по-ниски и в страната е имало снежна покривка. Екипите успяха да наблюдават и преброят едва около 2000 големи белочели гъски и стотина застрашени в световен мащаб червеногуши гъски, което е изключително ниска численост за това време на годината. Тази зима гъските са се задържали в страните на север от нас.  В предходни години по същото време, както и при по-студени зими, зимуващите гъски в страната са достигали стотици хиляди, а за червеногушата гъска през 2013 г. са установени рекордните за България над 54 000 броя птици.  Най-многочислени тази година са кафявоглавите потапници, лиските и зеленоглавите патици. Същите са установявани през повечето зимни преброявания на водолюбивите птици в страната. Сред интересните наблюдения са 64 тръноопашати потапници и една посевна гъска в района на Бургас, 40 средиземноморски буревестника, наблюдавани по Южното Черноморие, и 16 индивида от световно застрашения ушат гмурец. Други по-атрактивни видове във водоемите в страната са: къдроглави пеликани, морски орли, голям креслив орел, тундрови лебеди, големи черноглави чайки, качулати корморани, звънарки, черноврати гмурци и други. За разлика от други години в почти всички малки язовири и рибарници, които обичайно са замръзнали през януари, сега се наблюдават зимуващи водолюбиви птици. Това отново се дължи на по-високите температури. При въвеждането на данните повече от 70% от екипите използват мобилното приложение  SmartBirds Pro , благодарение на което са събрани над 3000 записа. ", "date": "2018.01.16", "title": "Пет пъти по-малко водолюбиви птици зимуват в страната"}
{"url": "https://www.dnevnik.bg/sport/2018/01/16/3113413_borislav_mihailov_e_gotov_da_pravi_promeni_v/", "text": "Президентът на Българския футболен съюз  Борислав Михайлов  може да направи промени в изпълнителния комитет, ако спечели четвърти мандат начело на организацията. Бившият вратар ще се яви на конгреса на 16 февруари, като за момента желание за поста изразиха още Любослав Пенев и Ивайло Дражев. \"Със сигурност ще разчитам на по-голямата част от хората, които са в момента. Ако спечеля, живот и здраве, ще имам възможност за по-голям брой кандидати за членове на изпълкома и ще проверя с делегатите някои основни неща, които се пишат за присъствието на различен тип хора в изпълкома\", каза Михайлов. В последните години широко се дискутира присъствието на президенти на клубове в изпълкома. Самият Михайлов уточни през декември, че част от тях \"натискат съдиите\". В момента в изпълнителния комитет са собствениците на ЦСКА и \"Лудогорец\" Гриша Ганчев и Кирил Домусчиев и президентът на \"Славия\" Венцеслав Стефанов. След последното заседание на изпълнителния комитет преди конгреса на 16 февруари Михайлов обясни, че право на глас ще имат 546 клуба. \"На заседанието ще бъде предложено 117 клуба да бъдат приети за пълноправни членове, а 145 клуба да бъдат изключени заради липса на дейност.\" \"Не съм се запознавал с идеите на опозицията, защото такива няма. Аз видях само плюване. Спираме темата, никой от изпълкома няма да коментира опозицията, защото тя може да се разрасне, може да намалее. Ние се готвим за конгрес да го спечелим, защото смятаме, че заслужаваме с това, което сме направили\", каза Михайлов за  Любослав Пенев и екипа му . Той добави, че футболният съюз бележи ръст от 63% на приходите дори без националният отбор да се е класирал за голямо първенство. \"Това говори много за администрацията, за президента и финансовия директор.\" \"Бюджетът за 2018 г. е 19.1 милиона лева. Това е след прогнозен ръст на приходите от 6 милиона лева. Основно това е от участието на националния отбор в новата Лига на нациите и програмите на УЕФА и ФИФА\", добави заместник изпълнителният директор на БФС Павел Колев. Беше уточнено, че през 2006 г. бюджетът на организацията е бил 7 милиона лева и на практика при управлението на Борислав Михайлов се е увеличил с 12 милиона лева. Президентът добави още, че е уговорил клубовете да получат по-рано транша си за телевизионните права, за да им се гарантира по-голяма стабилност. \"Мисля, че това е добре. Получиха преди Нова година парите за солидарност от УЕФА, сега ще получат и тези от телевизионните права, така ще посрещнат по-спокойно началото на сезона\", каза още Михайлов. До този момент внесените кандидатури са тази на Михайлов, който  беше издигнат от \"Левски\" , както и на  Ивайло Дражев , кандидат на \"Ботев\" (Болярово). Любослав Пенев все още не е внесъл кандидатурата си официално. Едва след това изборната комисия ще излезе със становище пред конгреса, добавиха от БФС.", "date": "2018.01.16", "title": "Борислав Михайлов е готов да прави промени в изпълнителния комитет на БФС"}
{"url": "https://www.dnevnik.bg/bulgaria/2018/01/16/3113439_premierut_i_parlamentut_shteli_da_podkrepiat/", "text": "Министърът на отбраната Красимир Карачаканов има уверения от премиера и от парламента, че ще подкрепят предложението за въвеждане на доброволна военна служба. Това каза той пред журналисти в Смолян след участието си в церемонията по изпращането на 35-ия военен контингент за участие в мисията на НАТО \"Решителна подкрепа\" в Афганистан, съобщи БТА. Каракачанов  отдавна настоява  за връщането на казармата, а според него въвеждането на доброволна военна служба би било първата стъпка в тази посока. \"Няма държава, която икономически да е просперирала и да няма армия. 500 години хранихме чужда армия, стига толкова\", заяви вицепремиерът. По думите му \"рисковете в света стават все повече и приближават към границите на България\". Според него младите българи трябва да имат военна подготовка. Прогнозният срок за службата на доброволците е 6-9 месеца в зависимост от специалността. Преминалите доброволната служба ще влизат след това в резерва. \"Това би довело и до решаване на проблема с недокомплекта, защото една част от тях може да харесат и да останат на служба\", обясни Каракачанов. По негови данни незаетите места в системата на отбраната в национален мащаб са 5500. За проблемите с недокомплекта са отделени 30 млн. лв. от отпуснатите 105 млн. лв., каза още той.  \"За да има държава, да се охранява животът и здравето на хората, териториалната цялост на България, трябва да има армия\", заяви Каракачанов. Той предлага да се въведе швейцарската система по отношение на наборната служба. Министърът посочи като примери Швеция, Финландия и Норвeгия, които връщат наборната военна служба. \"Заплахите към тях са много по-малки, отколкото са заплахите към нас - държавите от Южна Европа или Балканския регион\", коментира той. Въвеждане на военно обучение в училище и разширяване на възможностите за доброволна военна служба е заложено в  Управленската програма на ГЕРБ и \"Обединени патриоти\"  (2017- 2021). В предишното Народно събрание Каракачанов беше вносител на закон за връщане на службата за 6-месечен период, който не беше приет. Според Доклада за състоянието на отбраната през 2016 г., приет от парламента през април 2017 г., некомплектът в армията само за две години се е удвоил от 10% на 20%. В същото време в сегашния бюджет има пари за назначаването на не повече от 500 души годишно.", "date": "2018.01.16", "title": "Премиерът и парламентът щели да подкрепят доброволната военна служба"}
{"url": "https://www.dnevnik.bg/evropa/2018/01/16/3113391_es_se_gotvi_da_vtvurdi_usloviiata_za_prehodniia_period/", "text": "Свободата на Великобритания да определя собствените си правила за имиграцията, търговията и рибарството по време на преходния период може да бъде допълнително ограничена според ревизирани насоки на Европейския съюз за прехода, предаде Би Би Си. Според чернова на документа пълната свобода на движение ще бъде удължена до началото на 2021 г. Великобритания освен това ще се нуждае от \"разрешение\", за да се възползва от съществуващите търговски сделки на ЕС. Великобритания трябва да напусне ЕС на 29 март 2019 г., но за да минимализира последиците за хората и бизнеса, идеята е да изглади пътя за връзките след Брекзит в продължение на 18-месечен или двегодишен преходен период. Останалите 27 държави членки ще се срещнат по-късно този месец, за да завършат насоките за Мишел Барние, преговарящия на ЕС за Брекзит, преди началото на официалните разговори. Според чернова на тези насоки, с която разполагат \"Файненшъл таймс\" и \"Гардиън\", ЕС иска да затегне условията, които ще се прилагат за Великобритания по време на прехода. Съюзът предлага той да продължи до 31 декември 2020 г. В текста се посочва, че  разпоредбите за правата на гражданите , договорени като част от сделката за първата фаза на преговорите през декември, няма да влязат в сила до края на преходния период. Според \"Файненшъл таймс\" това означава, че Великобритания няма да може да отказва разрешителни за работа на мигранти от ЕС, докато не влязат в сила новите правила за имиграцията. ЕС освен това настоява, че Великобритания ще може да продължи да се възползва от облагите на търговските споразумения с държави извън ЕС, ако получи разрешение от Брюксел. За рибарството в документа се предлага съществуващите правила за квотите да останат същите по време на преходната фаза. Базираният във Великобритания бизнес иска подробностите за преходното споразумение да бъдат договорени възможно най-скоро, за да могат да планират бъдещето. Британски министри настояха, че свободното движение ще приключи, когато Великобритания напусне и европейските работници, идващи във Великобритания след 29 март 2019 г., ще трябва да се регистрират. Междувременно председателят на Европейския съвет Доналд  Туск настоя за повече яснота  от Великобритания относно това какви отношения иска с ЕС и заяви, че отказът от Брекзит все още е възможен. Евродепутатите са разтревожени По време на разискване с Туск и председателя на Европейската комисия Жан-Клод Юнкер евродепутатите предупредиха правителството на Великобритания да не приема постигането на преходно споразумение за даденост. Те също така подчертаха необходимостта от възможно най-бързо придаване на официален характер на споразумението за оттегляне, предаде пресслужбата на Европейския парламент. Евродепутатите освен това призоваха правителството на Великобритания да изложи ясно своята визия за бъдещите отношения на страната с ЕС, като избягва шумно прокламирани приоритети като  цвят на паспортите , който винаги е бил предмет на свободен избор. Някои евродепутати ясно подчертаха, че никакъв статут извън ЕС не може да бъде толкова добър, колкото пълноправното членство в ЕС. Други посочиха, че преговорите между ЕС и Великобритания неминуемо ще бъдат трудни, но подчертаха, че това е така, защото всички заинтересовани страни се стремят да постигнат най-добрите решения за гражданите. Координаторът на парламента относно Брекзит Ги Верхофстад подчерта необходимостта от гаранции в областта на процедурите за подаване на заявления за пребиваване за граждани на ЕС, които искат да живеят във Великобритания в бъдеще. Той изтъкна, че новият статут на пребиваване, предложен от Великобритания, не трябва да влиза в сила преди края на преходния период.", "date": "2018.01.16", "title": "ЕС се готви да втвърди условията за преходния период след Брекзит"}
{"url": "https://www.dnevnik.bg/sport/2018/01/16/3113329_kakvo_dovede_do_tejkata_kriza_v_real_i_ima_li_izhod_ot/", "text": "Реал\" (Мадрид) е в криза. Това е видимо дори за непредубедените запалянковци. Последният (до момента) удар дойде с четвъртата загуба от началото на сезона -  белите паднаха у дома от \"Виляреал\" . Това само по себе си не би трябвало да е толкова притеснително, ако шампионът не се намираше на 19 точки от  \"Барселона\" , а представянето не беше толкова безлично. Основният въпрос е какво се случва с отбора на Зинедин Зидан, който само преди осем месеца влезе в историята, като стана първият, защитил титлата си в Шампионската лига. В началото на сезона \"Реал\" изглеждаше като тим, който може да продължи да пише златната си хроника, след като спечели убедително Суперкупата на Испания и Суперкупата на Европа. Поражението от \"Виляреал\" (първо от този съперник на \"Сантяго Бернабеу\" от 19 години) отвори вратата за много важни въпроси за бъдещето на \"Реал\". Цифрите не лъжат Клишето гласи, че когато цифрите говорят, и боговете мълчат. А в момента \"Реал\" изглежда така сякаш и Бог не може да му помогне. След края на първия дял в шампионата мадридчани са по-близо до зоната на изпадащите (16 точки), отколкото до първото място. За последно белите се намираха на толкова голяма разлика зад  \"Барселона\"  в последния сезон на Жозе Моуриньо 2012/13, когато изоставаха от каталунците с 18 точки. До момента \"Реал\" изгуби 22 точки заради петте равенства и четирите поражения в Ла Лига, а това е повече отколкото за миналия шампионски сезон, когато тимът изпусна само 21. Кризата на \"Бернабеу\", която е показателна за състоянието на отбора, се допълва и от антирекорд. За първи път от сезон 2006/07 \"Реал\" не успя да се разпише в два поредни шампионатни двубоя у дома. От времето на Хуанде Рамос през 2008-/09 \"Реал\" не беше губил два пъти поред на собствения си стадион. Преди Зидан начело на белите беше Рафаел Бенитес, чийто период беше определен за провал. Но дори под неговото ръководство съставът съумя да събере с пет точки повече след първия дял на първенството. Факторът \"Роналдо\" Най-добрият футболист в света за последните две години Кристиано Роналдо не е в добра форма, а от това страда целият отбор. Португалецът започна новия сезон притеснително и въпреки че в Шампионската лига се разписа във всеки мач от груповата фаза (нов рекорд за турнира), представянето му в Ла Лига е далеч под очакванията. След 14 мача Роналдо има едва четири гола, което е далеч под стандартите, наложени от него. Със същия актив са още Гарет Бейл, Иско и Марко Асенсио. Нито един от тях обаче не е сред водещите 25 реализатори на Ла Лига дотук през сезона. При Роналдо отстъплението е най-голямо, след като през миналия сезон по това време португалецът имаше 12 попадения. \"Не мисля, че мотивацията на Кристиано може да се коментира. Той е един от най-великите футболисти, ако не и най-великият. Егото му е най-големият му стимул, той иска да печели винаги. Проблемът е, че годините не прощават на никого. Той е на високо ниво много години, а това се поддържа трудно\", смята бившият играч на \"Реал\" Хорхе Валдано. Португалецът имаше няколко контузии, а според мнозина амбицията му да играе във всички мачове се отразява на кондиционното му състояние. Но когато \"Реал\" не играе добре, това влияе най-много на Роналдо, защото нападателят е свикнал да бележи много и да се възползва от положенията, които създават неговите съотборници. В последните часове се засилиха твърденията, че португалецът може да напусне \"Бернабеу\" заради неспазено обещание на президента Флорентино Перес да му предложи нов договор с по-висока заплата. Португалецът е обвързан с клуба до 2021 г., но се засилват информациите, че иска да се завърне в \"Манчестър юнайтед\". Според \"Марка\" Роналдо е поискал да бъде най-високо платеният футболист в света. Това означава задължително подписване на нов договор, тъй като наскоро Лионел Меси излезе начело, като преподписа с \"Барселона\". Липсата на нови попълнения Едно от обясненията за заниженото представяне на \"Реал\" през този сезон е липсата на качествени нови попълнения в състава на Зидан. И тук отново не може да се каже еднозначно защо клубът не инвестира в подсилване на състава след спечелването на Шампионската лига и титлата. През лятото от \"Бернабеу\" си тръгнаха футболисти, които не бяха основни фигури при Зидан, но даваха достатъчно широчина на резервната скамейка. Алваро Мората беше продаден на \"Челси\" за 62 милиона евро, а резервният десен бек Данило на \"Манчестър сити\" за 30 милиона евро. Хамес Родригес пък беше пратен под наем за два сезона в \"Байерн\" (Мюнхен) с клауза за постоянно откупуване на стойност 35 милиона евро. В същото време новите бяха 19-годишният защитник Тео Ернандес (купен от \"Атлетико\" за 30 милиона евро), Дани Себайос (16.5 млн. от \"Бетис\"), а юношите Ашраф Хакими и Хесус Вайехо получиха шанс да станат част от първия състав. Нито един от тях обаче не е футболист, който е готов да бъде титуляр, а статистиката им го доказва. Ернандес е изиграл най-много минути 713 (средно по 39 на мач), което доказва, че всички нови са по-скоро взети за резерви на \"Бернабеу\". Интересно е какво ще направи \"Реал\" на трансферния пазар през зимата, за да реши проблемите си. Спряганите имена са Хари Кейн от \"Тотнъм\" и Еден Азар от \"Челси\". Не е сигурно обаче дали клубовете на двамата ще са склонни да ги продадат през зимата, когато големи трансфери така или иначе стават рядко. Решенията на Зидан Преди осем месеца Зинедин Зидан беше обявен за гений, след като накара големите звезди да играят като отбор. Устремът на \"Реал\" към рекордната 33-а титла в Испания и 12-ия трофей в Шампионската лига беше забележителен, а французинът се утвърди сред най-големите треньори с осем купи в рамките на по-малко от две години. Качествата на Зидан не бива да бъдат подлагани под съмнение, след като след влизането му в професията няма треньор, който да е спечелил толкова отличия.  Какво тогава се обърка? Ако през миналия сезон треньорът на \"Реал\" взимаше най-правилните решения в точните моменти и печелеше големите мачове, сега му липсва точно това. Срещу \"Барселона\" например, Зидан изненадващо заложи на Матео Ковачич, който трябваше да действа като персонален пазач на Меси, и се лиши от намиращия се във форма Иско. Крайният резултат беше катастрофален – каталунците спечелиха с 3:0. В тежката ситуация Зидан опита да свали напрежението от плещите на играчите си. Той вече заяви, че  \"Реал\" ще мисли за мач за мач, а не генерално за първенството . \"Пробваме да сме позитивни, но ситуацията става все по-лоша с всеки изминал ден. Опитваме да извличаме доброто от всичко и смятам, че не заслужаваме това, което ни се случва\", каза Зидан. Той продължава да разчита сляпо на Тони Кроос и Лука Модрич, въпреки че през сезона и двамата не показват формата си от последните години. В защита ситуацията също не е добра, главно заради проблемите на капитана Серхио Рамос. \"Зидан не реагира на проблемите в отбора си, не защото не ги вижда, а просто защото все още няма нужния опит. През миналия сезон той впечатли с ръководенето на състава, което винаги е било важна тема в \"Реал\", защото тези играчи няма какво да научат технически за играта дори и от Зидан\", отбеляза \"Марка\" в последния си анализ след загубата от \"Виляреал\". Спасителният пристан Шампионска лига Положението на \"Реал\" не изглежда точно като път без изход. Поне за Зидан. Французинът най-вероятно засега се задържа на поста си заради постигнатото миналия сезон и заради името си. Той може и да получи възможност до края на сезона да вдигне отбора на крака. Този път на спасението минава през нов триумф в Шампионската лига – \"турнирът на \"Реал\". В осминафиналите мадридчани ще срещнат ПСЖ, който също има големи амбиции за успех в надпреварата. Преди година ситуацията също не изглеждаше цветуща за белите, които изтеглиха тежък жребий във всяка фаза от директните елиминации, където преминаха последователно през \"Наполи\", \"Байерн\" и \"Атлетико\", за да победят  убедително с 4:1 \"Ювентус\" във финала . \"Реал\" често е показвал, че знае как да играе в европейските турнири. Това е заложено в ДНК-то на клуба, още по нашето време. И ние имахме слаби периоди в Ла Лига, но знаехме какво да правим в УЕФА, където триумфирахме в две поредни години. След това дойдоха 90-те, когато \"Реал\" имаше успехи и в Шампионската лига\", добави Валдано. Провал и в Шампионската лига може да донесе сътресения в \"Реал\". И да постави началото на нов проект. В медиите във Франция и Испания все по-често се твърди, че Перес има идея за изграждане на нов супер отбор, в чиято основа да бъде... бившият нападател на \"Барселона\" и най-скъп футболист в света Неймар. Всичко това със сигурност влияе на настроението в отбора и най-вече на това на Роналдо. Португалецът няколко пъти изпадаше в криза заради усещането, че е недооценен от привържениците или ръководството на \"Реал\". Този път проблемите в клуба могат да се окажат по-големи и необратими, най-малкото що се отнася до борбата за титлата.", "date": "2018.01.16", "title": "Какво доведе до тежката криза в \"Реал\" и има ли изход от нея"}
{"url": "https://www.dnevnik.bg/evropa/2018/01/16/3113466_kampaniia_za_ogranichvane_na_imigraciiata_ot_es_v/", "text": "Швейцарската крайнодясна кампания за ограничаване на имиграцията от Европейския съюз се придвижи стъпка напред днес, след като правителството даде на предложилите я зелена светлина да започнат да събират обществена подкрепа, предаде \"Ройтерс\". Ако инициативата събере необходимите 100 000 подписа до юли 2019 г., тя трябва да бъде подложена на гласуване според швейцарската система за пряка демокрация. Това може да прокара пътя за премахването на свободното движение на граждани на ЕС, което в момента е гарантирано от двустранни споразумения. Популистката Швейцарска народна партия от дълго време иска имиграцията да бъде ограничена. ЕС настоява, че гражданите му трябва да могат да живеят и да работят в Швейцария за сметка на засиления достъп на страната до единния пазар на блока – най-големия за швейцарския износ. Избирателите одобриха квотите за имигранти през 2014 г., но през 2016 г. парламентът избра система, която дава на регистрираните като безработни хора в Швейцария предимство за обявените свободни места. Според текста на новата инициатива Швейцария едностранно ще управлява имиграцията и няма да влиза в никакви споразумения, даващи на чужденците свободен достъп. Правителството ще разполага с 12 месеца, за да договори прекратяването на сегашното споразумение за свободно движение, един от над 100 двустранни договора, уреждащи отношенията. Ако преговорите се провалят, правителството има 30 дни, за да отмени споразумението за свободно движение. Това вероятно ще накара Брюксел да направи същото с целия пакет двустранни споразумения. Според проучване, проведено сред 20 000 души тази седмица, 55% са против премахването на свободното движение срещу 42%, подкрепящи идеята.", "date": "2018.01.16", "title": "Кампания за ограничване на имиграцията от ЕС в Швейцария получи зелена светлина"}
{"url": "https://www.dnevnik.bg/evropa/2018/01/16/3113481_evrokomisiiata_predlaga_prerabotkata_na_plastmasa_da/", "text": "Европейската комисия предложи всички пластмасови опаковки на пазара на Европейския съюз да подлежат на преработка до 2030 г., потреблението на пластмаси за еднократна употреба да се намали, а преднамерената употреба на пластмасови микрочастици да бъде ограничена, съобщи пресслужбата на институцията. Всяка година европейците създават 25 млн. тона пластмасови отпадъци, но по-малко от 30 на сто от тях се събират за преработка. В световен мащаб пластмасите представляват 85 на сто от отпадъците на плажа. Пластмасите стигат дори до белите дробове и трапезата на хората, без да е известно какво е въздействието на съдържащите се във въздуха, водата и храната пластмасови микрочастици за здравето, се отбелязва в съобщението. Приетата днес от Европейската комисия стратегия за пластмасите ще промени начина, по който се проектират, произвеждат, използват и преработват изделията в ЕС. Твърде често при сегашния начин на производство, използване и обезвреждане на пластмасите не се улавят икономическите ползи и това вреди на околната среда. Целта е да се опази природата, като в същото време проектирането и производството изцяло отчитат нуждите от повторно използване, поправка и преработка, и да се разработват други суровини, отбелязва Европейската комисия. Тя предлага преработката на пластмасови отпадъци да стане икономически изгодна за предприятията. Предлага се да бъдат разработени нови правила за опаковките, за да се увеличи използването на преработена пластмаса. Би трябвало да се създадат подобрени и разширени съоръжения за преработка, както и по-добра и стандартизирана система за разделно събиране и разделяне на отпадъците в ЕС. Това ще спестява по около сто евро на тон събрано количество пластмаса. Намаляване на пластмасовите отпадъци Европейското законодателство доведе до значително намаляване на използването на найлонови торбички в няколко държави в ЕС, се посочва в съобщението. Комисията ще предприеме мерки за ограничаване на влагането на пластмасови микрочастици в изделията и за определяне на знаци за биоразградими пластмаси. Пресичане на замърсяването на световния океан С новите правила за пристанищните приемни съоръжения ще се търси решение на проблема с отпадъците от морските плавателни съдове. Еврокомисията ще предостави на националните власти и на европейските предприятия насоки за начините за намаляване на пластмасовите отпадъци при източника. Ще бъде повишена подкрепата за иновациите с допълнителни 100 млн. евро за финансиране на разработването на по-интелигентни и по-преработваеми пластмасови суровини, повишаване ефективността на процесите по преработка, както и проследяване и премахване на опасните вещества и замърсителите от обработените пластмаси. Предложената днес директива трябва да получи оценка от Европейския парламент и от Съвета на ЕС.", "date": "2018.01.16", "title": "Еврокомисията предлага преработката на пластмаса да стане икономически изгодна"}
{"url": "https://www.dnevnik.bg/video/novinite_na_bnt/2018/01/16/3113490_video_drugite_novini/", "text": "Ограничава се паркирането в центъра на София \"Проектът Флорида\" идва с новото издание на \"София филм фест\" \"U2\" с девет евродестинации в турнето си.", "date": "2018.01.16", "title": "Видео: Другите новини"}
{"url": "https://www.dnevnik.bg/zelen/2018/01/16/3113536_obshtinata_podgotvia_4_peshehodni_marshruta_ot_sofiia/", "text": "Четири маршрута, по които пешеходци и велосипедисти да достигат от града до различни части на Витоша, планират от Столичната община. Те бяха представени днес от Елица Панайотова, която ръководи екипа \"Зелена София\" към общината, във връзка с кандидатурата и за зелена столица на Европа. От \"Зелена София\" са разработили и проект за разполагане на пункт за електрически велосипеди в планината. Панайотова каза, че те ще бъдат от полза на възрастните хора, които не могат да се изкачват до по-високите и по-стръмни части от планината. По думите й проектът може да стартира напролет, като ще се търси финансиране по европейски програми за реализирането му. Идеята на 4-те маршрута е да преминават по пътеки през зелени местности и паркове, където има минимален достъп на автомобили. Друга от идеите на \"Зелена София\" е да се обособят велоалеи до края на булевардите \"България\" и \"Пушкин\", откъдето също ще има лесен и бърз достъп до планината. За да се реализират плановете ще е необходимо да се приключат редица устройствени процедури и ремонти, като например възстановяването на парк \"Въртопо\", което  ще се извършва от фирма, свързана с бизнесмена Васил Божков . Единият от маршрутите е от зала \"Арена Армеец\", по поречието на реката през \"Младост\" 1, \"Дървеница\", парк \"Въртопо\" до лифта над Симеоново. Вторият е от Борисовата градина, през Ловния парк, квартал \"Витоша\" до Драгалевския лифт. Третата възможност за столичани ще бъде да тръгват от Южния парк по късия маршрут до екопътека \"Витоша\". Последната пътека ще започва от парк \"Възраждане\", ще продължава през зелените части на кварталите \"Лагера\", \"Славия\" по продължението на бул. \"Цар Борис III\" до Княжево.", "date": "2018.01.16", "title": "Общината подготвя 4 пешеходни маршрута от София до Витоша"}
{"url": "https://www.dnevnik.bg/zdrave/2018/01/16/3113555_vnezapnata_surdechna_smurt_ubiva_poveche_mladi_hora_v/", "text": "Над 70 хиляди души годишно умират от сърдечно-съдови заболявания в България всяка година, а в около две трети от случаите причината е внезапна сърдечна смърт. Това е внезапно спиране на сърцето, при което смъртта настъпва в рамките на 1 час. Наред с катастрофите по пътищата това е най-честата причина за преждевременен край на млади човешки животи в страната ни. Това предупредиха от Сдружението по кардиостимулация и електрофизиология в България по време на пресконференция днес. Според световната статистика внезапната сърдечна смърт убива около 3 милиона души годишно и е по-смъртоносна от рак на гърдата, рак на белия дроб, инсулт и СПИН, взети заедно. Само един от десет души в България, които изпаднат в това критично състояние, успяват да оцелеят, показва още статистиката. Шансът им да бъдат спасени е възможно по-бързо да стигнат до болница, където да бъдат дефибрилирани. За тези, които оцеляват, има значително повишен риск от това инцидентът да се повтори отново, обясниха специалистите. До 40% от тези пациенти обаче могат да бъдат спасени, ако навреме им бъде поставен имплантируем кардиовертер дефибрилатор, който разпознава нарушенията в ритъма на сърцето и подава сърдечни импулси при необходимост, включително и ако спре, обясниха още кардиолозите. В момента такива устройства се поставят с частично финансиране от здравната каса на част от пациентите, които вече са преживели внезапна сърдечна смърт, за да се предотврати повторен инцидент. Това е вторична профилактика, но от съсловното сдружение предлагат здравната каса да започне да включва в разчетите си и хората, при които е установен риск от внезапна сърдечна смърт и с превантивно поставяне на устройството тя изобщо да се предотврати, т.е. за първична профилактика. За миналата година са поставени 132 броя такива дефибрилатори, но според специалистите поне 300 души годишно в България се нуждаят от машинката, а ако гоним средното европейско ниво на имплантите - броят трябва да е по-близо до 600. Кардиолозите уточниха, че в момента здравната каса покрива 6000 лв. от импланта, но цената му е между 10 и 14 хил. лв., а и се налага да се сменя на около пет години, които пациентите трябва да платят сами. Според изчисленията на Сдружението по кардиостимулация и електрофизиология използването на уредите вместо на медикаментозните терапии, които тези пациенти трябва да приемат за състоянието си и за потенциалните усложнения, може да излезе по-евтино и по-щадящо. Засега преговарят с касата тя да поеме 80% от цената на дефибрилаторите и да увеличи броя им за годината. Това ще струва между 500 хил. и 1.2 млн. лв. допълнително на бюджета й.", "date": "2018.01.16", "title": "Внезапната сърдечна смърт убива повече млади хора в България от всяка друга болест"}
{"url": "https://www.dnevnik.bg/bulgaria/2018/01/16/3113562_zdravnata_kasa_ne_vijda_posledici_ot_obiaviavaneto_na/", "text": "Решението на Върховния административен съд (ВАС) не води до последици за Националната здравноосигурителна каса (НЗОК). Това се посочва в съобщение от пресслужбата на НЗОК. То е по повод оповестено по-рано днес решение на ВАС, с което се обявява за нищожна част от решение, взето от Надзорния съвет на НЗОК през 2015 г. отнасящо се до разпределението на средствата за болниците. Изплатените на болниците средства през 2015 г. са били 1 523 882 392 лв., съобразно възможностите на Закона за бюджета на НЗОК за 2015 г., и те надвишават определените прогнозни стойности - 1 450 544 508 лв., посочва пресслужбата на касата.", "date": "2018.01.16", "title": "Здравната каса не вижда последици от обявяването на болничните лимити за незаконни"}
{"url": "https://www.dnevnik.bg/bulgaria/2018/01/16/3113567_vtoriiat_lift_na_bansko_shtial_da_e_bez_pechalba/", "text": "Основният мотив на концесионера на ски зоната над Банско да строи втори кабинков лифт не е бизнес интерес, а от реализирането му той няма да получи печалба. Това прогнозира вицепремиерът Валери Симеонов пред БНТ. Симеонов пресметна, че при 3 часа изчакване на опашка за лифта сега, при втори лифт тя ще се съкрати, но клиентите ще изчакват час и половина. Така еднакъв брой скиори ще купят еднакъв брой лифт-карти, но ще се спускат повече пъти. \"Никой не може да помисли по най-логическия начин, че тези хора инвестират във втория си лифт само за да подобрят условията на тези хора, които чакат. Откъде да дойде приходът им?! Обемът на посещаващите този курорт ще е един и същ\", каза вицепремиерът. \"Защо винаги трябва да разсъждаваме в черен сценарий? Няма балъци да инвестират в 48% от планината, няма и в 8% желаещи да инвестират... Не взимам позиция в подкрепа на концесионера, а на националния интерес\", заяви той.  Симеонов подчерта, че се е ангажирал пред компанията да осигури най-кратките срокове, така че този проект да се реализира час по-скоро.  Вицепремиерът заяви, че зад съпротивата срещу промяната в плана за управление на националния парк \"Пирин\" вижда заговор и бизнес интереси на сдружения на алпийски курорти, които не били заинтересовани България да развива зимните спортове. Причината е, че сега Банско е в топ 5 като европейски курорт и представлява интерес за европейските туристи. \"Трън в очите им сме\", заяви той.", "date": "2018.01.16", "title": "Вторият лифт на Банско щял да е без печалба"}
{"url": "https://www.dnevnik.bg/sport/2018/01/16/3113565_roni_osulivan_zapochna_udarno_zashtitata_na_titlata_v/", "text": "Рони О'Съливан започна с впечатляваща победа защитата на титлата в най-престижния турнир в снукура извън ранкинг системата - \"Мастърс\". Седемкратният шампион разби Марко Фу с 6:0 фрейма в първия кръг на надпреварата, която се провежда в лондонската зала \"Александра палас\". О'Съливан, който е рекордьор по титли от \"Мастърс\", позволи на финалиста от 2011 г. да реализира едва 35 точки за целия мач. Фу не успя да вкара нито една топка в първите четири фрейма. Най-голямата серия на 40-годишния състезател от Хонконг беше осем точки. Ракетата реализира три сенчъри брейка - 120 точки в първия фрейм, 121 във втория и 112 в четвъртия, както и още четири серии от 50 и повече точки - 74 и 50 в третия фрейм, 75 в петия и 50 в шестия. Toй завърши мача с 649 точки при 97% успеваемост на ударите срещу 67% за Фу. 42-годишният англичанин вкара общо 185 топки, а неговият съперник - само осем. \"Да бъда честен, днес страдах около масата. Имам вирус или нещо подобно и се чувствах доста замаян. Просто играех инстинктивно. Казах си: \"Не спирай, не мисли, просто вкарвай топките\", заяви О'Съливан след мача, който приключи след едва 82 минути игрово време. \"Чувствам се така от шест-седем дни. Мисля, че причината е липсата на магнезий. Това ми каза моят специалист по хранене. Храня се добре през последните четири месеца, но може би съм прекалил с упражненията и съм се разболял малко\", допълни той. О'Съливан преследва осма титла в \"Мастърс\" и рекордна 19-а в турнирите от \"Тройната корона\", която включва още световното първенство и UK Championship. В момента той разделя първото място със Стивън Хендри, а Стив Дейвис е трети с 15. В четвъртфиналите на турнира О'Съливан ще се изправи срещу Марк Алън. Северноирландецът преодоля първия кръг след победа с 6:3 фрейма срещу белгиеца Лука Бресел. Другият четвъртфиналист в тази горна половина на схемата е Райън Дей. Уелсецът надигра шампиона от 2011 г. Дин Дзюнхуей с 6:4 фрейма и очаква победителя от шотландския сблъсък между двукратния победител в турнира Джон Хигинс и Антъни Макгил. В долната половина на схемата са известни имената на двама от четвъртфиналистите. Марк Уилямс, който победи световния №1 Марк Сели с 6:5 в най-драматичния мач от първия кръг, ще играе с Бари Хоукинс или Кайрън Уилсън. Джъд Тръмп очаква победителя от двубоя между Шон Мърфи или Али Картър, след като елиминира на старта Уенбо Лян (6:4).", "date": "2018.01.16", "title": "Рони О'Съливан започна ударно защитата на титлата в \"Мастърс\""}
{"url": "https://www.dnevnik.bg/sviat/2018/01/16/3113573_zashto_polskiiat_vunshen_ministur_doide_purvo_v_sofiia/", "text": "Докато  изявата на Доналд Туск  произведе голяма новина в България, посещението на неговия сънародник Яцек Чапутович няколко дни по-късно остана в периферията на общественото внимание. Вярно, че първият е президент на ЕС, а вторият - \"само\" външен министър на Полша. И че двамата принадлежат към два настръхнали един срещу друг политически лагера в Полша. Но независимо от всичко това фактът, че новоизбраният полски външен министър избра за своя първа дестинация тъкмо България, е твърде многозначителен и затова заслужава по-внимателно взиране. Какво иска Полша? Предишното правителство на управляващата в Полша партия  \"Право и справедливост\"  изопна почти до скъсване отношенията както с ЕС, така и с Германия. Сегашният рейд на Чапутович очевидно подава сигнал, че Варшава ще търси затопляне, включително и поради сериозната заплаха от така наречения \"ядрен удар\" -  задействането на член 7  от европейските договори, според който след няколко процедури и при сложно изчислени начини на гласуване една държава-членка на ЕС може да бъде лишена от права заради нарушение на договорите. Както е известно, такава заплаха надвисна над Полша след  спорните реформи в съдебната система  и в Конституционния съд, които - според Еврокомисията - не съответстват на европейските ценности и на принципите на правовата държава. Сега Полша възнамерява да внесе проблема и пред съда на ЕС, а след посещението си в София Чапутович иска да го обсъди и със заместник-председателя на Еврокомисията  Франс Тимерманс,  който междувременно отговори, че ще се радва да види Чапутович колкото е възможно по-скоро. Какво обаче може да направи България по въпроса? Българският премиер Борисов каза, че се надява България като европредседател да не бъде поставена в позицията да се гласува по член 7 срещу Полша, защото тогава всички щели да имат  безсънни нощи.  А външната министърка Захариева обеща добронамерено и безпристрастно отношение с надежда за добър изход по линия на диалога. Ако преведем това на един по-открит български език, отговорът е, че България не може да направи нищо особено. И все пак поляците очевидно разчитат на нея като добронамерен посредник, а навярно и като държава, чийто глас би могъл решително да наклони везните, ако се стигне до гласуване. Предположения и факти България едва ли открито ще се присъедини към Вишеградската четворка, която в момента се опитва да се профилира като противотежест на Брюксел и \"старите\" членки - и която със сигурност ще гласува против член 7. Но полският външен министър навярно все пак е опипал почвата в София, доколкото \"вишеградците\" смятат, че \"Брюксел\" се държи арогантно към цяла Източна Европа и че на бившите комунистически страни мястото им е рамо до рамо с  Полша, Унгария, Чехия и Словакия . Разбира се, за това официално не стана дума, но ентусиазираният консенсус по въпроса за европейското бъдеще на Западните Балкани косвено подкрепя такова предположение. Защото - колкото и опасни да са подобни геополитически размишления - старата идея за онази Източна Европа, която се простира от Балтийско до Черно и Адриатическо море, блуждае във въздуха, а западно-балканските държави са съществен елемент от нея. В обобщение: в момента България наистина има редкия шанс не само да седи равноправно край кръглата маса на европейската политика, но и да работи по дневния ред. Член 7 срещу Полша и европейската перспектива пред  Западните Балкани  са две точки от този дневен ред, които - ако София успее да ги \"отметне\" успешно - ще донесат на страната както повишен авторитет, така и практически ползи и нови приятелства. А това никак не е малко. Да, в момента във ВИП-салона на летище София високопоставените чуждестранни дипломати почти не могат да се разминат - след Чапутович, другата седмица на една от първите си визити пристига и новата външна министърка на Австрия, а междувременно за разговори в София беше и заместник-помощник държавният секретар на САЩ. Разбираемо, след като в началото на годината България пое председателството на ЕС. И все пак \"Яцек\", както дружелюбно го нарече във Фейсбук българската министърка Екатерина Захариева, не избра София за първа спирка единствено заради европредседателството. Два дни по-късно Чапутович отива в Берлин - и полските наблюдатели са категорични, че тази програма е необичайна.", "date": "2018.01.16", "title": "Защо полският външен министър дойде първо в София"}
{"url": "https://www.dnevnik.bg/evropa/2018/01/16/3113192_kakvo_e_rabotnoto_vreme_v_evropa_i_kak_se_opredelia_to/", "text": "Германският синдикат \"И Ге Метал\" (IG Metall) води битка с работодателите, за да намали, при определени условия, работната седмица до 28 часа в металургичния сектор. \"Франс прес\" прави преглед на работното време в редица страни в Европа: Определено от закона работно време и максимумът му Във Франция продължителността на работното време, определена от закона, над която часовете се смятат за допълнителни, е 35 часа, но в повечето страни тя е 40 часа. Така е в Италия, Полша, Австрия и Испания. По време на кризата обаче бяха сключени временни споразумения в някои испански компании, и то най-вече в автомобилостроителния сектор, за да се намали броят на работните часове с цел пък да се избегнат уволнения. В Полша в трудовия договор може да се включи клауза за трудова седмица над 48 часа, както е например в сектора на здравеопазването, където има недостиг на лекари. В някои страни обаче продължителността на работното време не е определено със специален закон. Така е в Германия и във Финландия, където браншовите организации решават този въпрос. Във Великобритания законът определя само максималната продължителност на работната седмица от 48 часа от 1998 година. При все това може да се работи и повече, ако служителят го иска или пък ако работодателят настоява (в този случай работникът има правото да откаже). Превишаване не може да има в определени сектори (авиокомпаниите, флота или в някои сектори на пътния транспорт). За работещите, които са под 18 години, таванът е сведен до 40 часа седмично. Работната седмица от 48 часа е максимумът, определен от Брюксел (има и изключения). Тази продължителност на работната седмица и максималните допустими тавани не отразяват действителната работна седмица, която може да подхранва обществения дебат в различни страни. Допълнителни часове Във Великобритания законът не предвижда допълнителни часове, но компанията или колективният трудов договор могат да направят това. В Германия и в Италия в колективния трудов договор се определя и заплащането им. Във Франция освобождаването от данъци на възнагражденията за допълнителни часове, което бе въведено между 2007 и 2012, бе премахнато по време на управлението на президента Франсоа Оланд. Сегашният държавен глава Еманюел Макрон не е предвидил в програмата си планове да върне тази практика. Той обаче обеща да има освобождаване от данъци на социалните вноски по тези допълнителни часове, което бе в сила и по време на управлението на Никола Саркози. Има ли дебат? В Австрия имаше дебат. Само че за разлика от ситуацията в Германия, той е около удължаването на максималната продължителност на работното време. Новото коалиционно правителство на крайната десница иска да я вдигне до 12 часа дневно или до 60 часа седмично (спрямо сегашните съответно 10 и 50 часа). Това предложение бе приветствано от работодателите и критикувано от синдикатите. Във Финландия правителство на центриста Юха Сипиле, чийто кабинет е привърженик на строгите мерки на икономии, издейства подписването през юни 2016 на \"пакта за конкурентоспособност\", с който голяма част работещите да се трудят 24 часа допълнително през годината, без за тях да им се плаща. Съпротивата бе слаба, защото след години на рецесия финландците са станали отстъпчиви. Във Франция дебатът за 35-часовата работна седмица редовно се възобновява, и то най-вече преди избори, но отмяната й почти не се поставя като проблем. А пък правителството няма и намерение да я реформира. Компаниите вече използват многобройните налични възможности за по-гъвкави действия./БТА", "date": "2018.01.16", "title": "Какво е работното време в Европа и как се определя то"}
{"url": "https://www.dnevnik.bg/sport/2018/01/16/3113543_kiril_domuschiev_sumniavam_se_che_normalen_chovek/", "text": "Членът на изпълнителния комитет на Българския футболен съюз Кирил Домусчиев обяви пълна подкрепа за Борислав Михайлов в предстоящите  президентски избори във федерацията . След  заседанието на изпълкома  на БФС собственикът на \"Лудогорец\" обяви, че настоящият президент \"е човекът\". \"Няма дори какво да го коментирам. За мен Борислав Михайлов е човекът. Съмнявам се, че някой нормален и трезвомислещ човек няма да го подкрепи\", каза Домусчиев пред Канал 3. Той е поредният член на изпълкома на БФС, който застава зад Михайлов. По-рано това направи президентът на \"Славия\" Венцеслав Стефанов. \"Лудогорец\" и белите са два от клубовете, които подкрепят бившия национален вратар. Неговата кандидатурата му  беше издигната от \"Левски\" , който няма представител в изпълнителния комитет. Домусчев коментира и темата с изтичащите договори на част от основните играчи на тима си като Светослав Дяков и Клаудиу Кешеру. \"Който иска да подписва и да преподписва с \"Лудогорец\". Ние сме дали нашите условия на всички, на които им изтичат договорите. Който иска остава, който иска си тръгва, клубът е направил всичко възможно да задържи тези играчи\", каза той. Собственикът на шампионите загатна, че селекция ще се прави, ако някой от сегашните играчи си тръгне. Домусчиев очаква с оптимизъм предстоящите мачове с  \"Милан\" от 1/16-финалите на Лига Европа . \"Милан\" със сигурност ще влезе във форма с тези играчи и звезди, които има. Мисля, че ще станат интересни мачове и дай боже ние да победим\", завърши той", "date": "2018.01.16", "title": "Кирил Домусчиев: Съмнявам се, че нормален човек няма да подкрепи Борислав Михайлов"}
{"url": "https://www.dnevnik.bg/sviat/2018/01/16/3113578_bez_cigari_i_alkohol_-_rusnacite_vodiat/", "text": "В нито един момент след падането на Съветския съюз руснаците не са консумирали толкова малко алкохол, колкото сега. Това е в резултат от над 10 години борба срещу алкохолизма и тютюнопушенето, водещи до драстични последици за здравето, но също така и от тенденцията към по-здравословен начин на живот. При все че водката продължава да е национално питие, със средна консумация от 12.2 литра годишно на човек, руснаците пият по-малко от французите (13.3 литра), португалците (12.6 литра) и германците (13.4 литра) според Световната здравна организация. Това представлява спад от над 20% в сравнение с 2012 година. Както консумацията на алкохол, така и пушенето на цигари бележат \"наистина рязък годишен спад, особено ако погледнете откъде сме тръгнали\", коментира за АФП Мелита Вуйнович, представителка на СЗО в Русия. Според нея тенденцията се дължи на все по-рестриктивната политика на властите през последните 10 години: край на продажбите на алкохол след 23 часа, въвеждане на минимална цена и забрана за рекламиране на спиртни напитки. \"Което функционира другаде, функционира и тук. Ще чуете едни и същи аргументи в много страни, например това, че пиенето е част от националната ни идентичност, но това е мит\", уверява тя. Властите опитват да обърнат страницата след драматичната здравна криза от годините след разпадането на СССР през 1991 година. Тогава намалява средната продължителност на живота и населението се стопява - проблеми, с които страната още се бори. През 1990 г. консумацията на алкохол на човек бе под 12 литра след годините на ограничителни мерки, въведени от Михаил Горбачов. След това се увеличаваше до 2007 г., когато кривата отново се обръща, казва СЗО. Две евро за кутия цигари Тютюнопушенето също бележи спад от 20% в броя на пушачите от 2009 до 2016 година. Сега \"само\" 30 процента от руснаците пушат според данни на организацията. Цените на цигарите, която е близо две евро, остава много под средните европейски цени. Но Мелита Вуюнович приветства програмата за борба срещу тютюнопушенето, която по думите й е \"една от най-добрите в света\". Има стриктни ограничения за пушенето на обществени места. Елена Дмитриева, директорка на руската неправителствена организация Фондация за развитие и здраве, смята, че правителствените мерки са изиграли значителна роля. Тя обаче констатира, че има цялостна тенденция към по-здравословен начин на живот, особено в големите градове. \"На мода са спортните клубове и грижата за здравето, за тялото и духа. Всичко това е по-модерно от преди\", подчертава тя. \"Кулинарните тенденции и тези по отношение на здравето се променят в целия свят, а руснаците обичат да следват западните тенденции\". Промяна в културата Антон, 32-годишен московчанин, който организира турнири по бойни изкуства в руската столица, не е близвал алкохол от две години. Преди е страдал от алкохолизъм. \"Все повече хора от приятелския ми кръг не пият алкохол\", констатира той. \"Когато тренирате сериозно, правите всичко възможно да сте в перфектно здраве. Не ви се пие и не ви се приемат други неща\". Той обвързва това течение с нарастващата популярност в Русия на появилото се в САЩ през '80-те движение \"Стрейт едж\", отхвърлящо наркотиците, алкохола, цигарите и правенето на секс, когато няма чувства. Самият руски президент  Владимир Путин  се представя като аматьор спортист и не пие. Той стана защитник на връщането към моралните ценности, скъсване с упадъка от '90-те и с предшественика му Борис Елцин, известен със страстта си към алкохола. Ярослав, 26-годишен руснак, работещ в сферата на изобразителните изкуства, е спрял цигарите при въвеждането на забрана за пушене в барове и ресторанти. Според него на пушенето се гледа с все по-лошо око. \"Мисля, че когато бяха ученици, всичките ни учители пушеха, може би без учителя по физкултура\", спомня си младият мъж, който е отраснал в Мурманск (Севернозападна Русия). \"Нещата действително се промениха. Знам няколко бара, в които се пуши и няма да отида там за нищо на света\". /БТА", "date": "2018.01.16", "title": "Без цигари и алкохол - руснаците водят по-здравословен начин на живот"}
{"url": "https://www.dnevnik.bg/sport/2018/01/16/3113505_sprintyorki_ot_iamaika_i_nigeriia_shte_prenapishat/", "text": "Тридесет години след  легендарната поява на мъжкия национален отбор по бобслей на Ямайка  на зимните игри в Калгари, карибската страна ще изпрати женски състав на олимпийския улей за пръв път в своята история. За разлика от своите сънародници, които през 1988 г. завършват на 30-о място в двуместния боб, ямайските боблсеистки ще заминат за Южна Корея с амбиции за доста по-предно класиране - влизане в топ 10. Това ще е първият женски отбор в историята на тази страна, който ще се състезава в зимни олимпийски игри. Съставът на Ямайка ще бъде воден от Джазмин Фенлатър, за която това ще е втора олимпиада. Преди четири годни в Сочи тя беше забутвач в отбора на САЩ, където е родена. През 2015 г. 32-годишната бобслеистка започна да се състезава за родината на своя баща. \"Пьончан 2018 ще бъде втората ми олимпиада, но за мен е също толкова специална, колкото първата. Този път ще имам възможност да представям другия си дом - Ямайка, и да вляза в историята като част от първия женски отбор, който представлява нашата страна на зимна олимпиада\", каза Фенлатър пред Би Би Си. Другите две състезателки в състава на Ямайка - Кари Ръсел и Одра Сегрий, са бивши спринтьорки. Ръсел е носителка на златен медал в щафетата на 4х100 метра от световното първенство по лека атлетика през 2013 г. Тя има и индивидуален златен медал от лятната Универсиада през 2011 г., както и бронз от световното за младежи и девойки през 2006 г. \"Това е един от най-щастливите моменти в живота ми. Никога не съм мечтала, че ще стана състезател по бобслей\", каза 27-годишната Ръсел, за която това ще е дебют на олимпийски игри. \"На седмото небе от щастие съм, знаейки, че ще помогнах на моята страна да сътвори история. Изключително съм благодарна за това преживяване, което предстои\", допълни Сегрий, която също е на 27 години. Ямайските бобслеистки се целят в класиране в първата десетка в Пьончан, след като през декември заеха седмо място на Световната купа във Винтерберг. Олимпийски дебют за Нигерия Ямайка ще е един от 18-те отбора, които ще се състезават в дамската надпревара по бобслей. Още един от участниците ще пренапише историята в Пьончан - Нигерия. Сеун Адигун, Нгози Онвумере и Акуома Омеога  ще бъдат първите жени от Африка, които ще участват в олимпийско състезание по бобслей. Освен това игрите в Пьончан ще са абсолютен дебют за Нигерия в зимна олимпиада. Всяка една от трите бобслеистки е била спринтьорка, преди да се насочи към улея. Адигун дори участваше на 100 метра с препятствия на олимпийските игри в Лондон през 2012 г. В своя дебют в зимните олимпийски игри Нигерия ще има още един представител - Симиделе Адеагбо. Tя ще бъде първата жена от Африка, която ще участва в спускането с шейни. Адеагбо е на 36 години, родена е в Канада и е бивша състезателка по троен скок и скок дължина. Тя е започнала да се занимава по-сериозно със спускане с шейни едва преди четири месеца, но успя да се сдобие с олимпийска квота, след като завърши трета в два старта от Северноамериканската купа през уикенда.", "date": "2018.01.16", "title": "Спринтьорки от Ямайка и Нигерия ще пренапишат историята на зимните олимпиади"}
{"url": "https://www.dnevnik.bg/photos/2018/01/16/3113294_fotogaleriia_svetovnite_snimki_na_denia_-_16_ianuari/", "text": "Вулканът Майон във Филипините избълва стълб от гъст дим и пепел. Това бе предшествано от трус с магнитуд 5.1 преди дни. Най-активният вулкан в страната е напът да изригне, съобщават местните власти.", "date": "2018.01.16", "title": "Фотогалерия: Световните снимки на деня - 16 януари"}
{"url": "https://www.dnevnik.bg/sviat/2018/01/16/3113605_parlamentut_na_chehiia_ne_dade_doverie_na/", "text": "Правителството на малцинството в Чехия на премиера Андрей Бабиш не получи днес вот на доверие от парламента, предаде Франс прес. Този изход от гласуването бе очакван, коментира БТА. Правителството на Бабиш бе подкрепено при гласуването в Камарата на депутатите само от 78-те депутати от неговото популистко движение \"Действие на недоволните граждани\" (АНО). 117 техни колеги в долната камара на чешкия парламент гласуваха против, а петима се въздържаха. АНО получи най-много гласове на парламентарните избори през октомври, но не спечели мнозинство. Движението освен това не може да намери коалиционен партньор, припомня ДПА. Позицията на чешкия премиер е подкопана допълнително от повдигнатите му обвинения в злоупотреба с пари от европейски фондове. По-рано политически наблюдатели прогнозираха, че правителството на малцинството вероятно няма да получи вот на доверие при гласуването днес. Според тях обаче Бабиш вероятно ще намери начин да остане на власт достатъчно дълго, за да се опита да издейства втори вот на доверие, отбелязва ДПА. Чешкият премиер има подкрепата на президента Милош Земан. Държавният глава получи най-много гласове на първия тур на президентските избори в Чехия в петък и събота. Балотажът е на 26 и 27 януари. Дори да не бъде преизбран, Земан ще остане на поста до март, когато изтича сегашният му мандат.", "date": "2018.01.16", "title": "Парламентът на Чехия не даде доверие на правителството на малцинството"}
{"url": "https://www.dnevnik.bg/bulgaria/2018/01/16/3113614_maika_durjala_s_godini_pod_kljuch_dushterite_si_v/", "text": "Две жени - на 33 и на 34 години, са били държани насила под ключ от майки си в Свищов. Информацията на медиите е противоречива и се обявява едновременно със световната новина за  родители от САЩ,  изолирали оковани 13-те си деца. Според БНТ, която цитира наблюдаващия прокурор Блага Георгиева, майката е задържана, а дъщерите са настанени в болница. Предстоят медицински и психиатрически експертизи. Медии цитират съседи, които не са виждали двете дъщери от години, а обяснението на майката било, че живеят в София и не поддържат връзка с нея. Публикациите се разминават за възрастта на двете дъщери, както и за периода, през който са били изолирани. ", "date": "2018.01.16", "title": "Майка държала с години под ключ дъщерите си в Свищов"}
