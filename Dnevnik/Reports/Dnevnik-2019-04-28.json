{"url": "https://www.dnevnik.bg/razvlechenie/2019/04/28/3426313_posleden_den_za_uchastie_v_igrata_otmustitelite_kraiat/", "text": "Феновете на комикс сагата на \"Марвел\" вече се тълпят пред кината в целия свят, за да гледат последния, 22-ри поред филм \"Отмъстителите: Краят\", който поставя и финала на поредицата. Ако все още нямате билети и искате да видите какво става в края и дали злият Танос ще победи отбора на супергероите, днес е последният ден от  играта \"Отмъстителите: Краят\"  на \"Дневник\" и \"Форум Филм България\". Участие и правилен отговор на въпроса от  второ ниво  дават право на участие в жребия за една от общо пет двойни покани за прожекциите на филм в периода между 3 и 20 май. Участниците, посочили верни отговори и в двата етапа на играта, ще участват в тегленето за тази награда два пъти, така че повече отговори - повече шансове. Ако сте регистриран потребител на  id.capital.bg , може веднага да се включите, а ако не сте - трябва първо да се регистрирате, но това става бързо. Повече за правилата и условията за участие в играта може да откриете  тук .", "date": "2019.04.28", "title": "Последен ден за участие в играта \"Отмъстителите: Краят\""}
{"url": "https://www.dnevnik.bg/photos/2019/04/28/3426415_snimka_na_denia_politici_na_velikden/", "text": "Президентът Румен Радев присъства снощи на празничното богослужение за Възкресение Христово в храм-паметника \"Св. Александър Невски\", където беше донесен Благодатният огън. Службата беше оглавена от Негово Светейшество Българският патриарх Неофит.", "date": "2019.04.28", "title": "Снимка на деня: Политици на Великден"}
{"url": "https://www.dnevnik.bg/sport/2019/04/28/3426420_zrelishten_proval_za_kupata_i_skandal_s_neimar/", "text": "Пари Сен Жермен\" преживя още една кошмарна вечер в първия си сезон под ръководството на германеца Томас Тухел. Парижани пропиляха преднина от два гола и претърпяха драматична загуба с дузпи от \"Рен\" във финала за Купата на Франция. Провалът на ПСЖ беше допълнен от скандал със звездата на отбора Неймар. Най-скъпият играч в историята на футбола може да получи тежко наказание, след като опита да удари фен при качването си към подиума за награждаването след финала. Зрителят снимаше играчите на ПСЖ, докато се качваха по стълбите. Това ядоса Неймар, който избута телефона на мъжа. След това двамата размениха реплики, а бразилският нападател посегна да удари фена, който успя да се дръпне назад. Инцидентът идва само три дни след като Неймар беше наказан да пропусне следващите три мача на ПСЖ в Шампионската лига. Правата на бразилеца бяха спрени заради нецензурна публикация в социалните мрежи. ПСЖ преследваше пети пореден триумф в Купата на Франция и общо 12-и в историята си. Всичко се развиваше отлично за парижани, които поведоха в 13-ата минута с гол на Дани Алвеш. В 21-ата минута Неймар увеличи аванса на столичани. \"Рен\" обаче успя да се върне в мача, след като Преснел Кимбепмбе си отбеляза автогол пети минути преди края на първото полувреме. В 66-ата минута Мексер изравни резултата. Равенството се задържа до края на редовното време, а в продълженията двата отбора не успяха да си отбележат гол. ПСЖ дори завърши мача с десет души, след като Килиан Мбапе влезе изключително грубо в краката на Дамиен да Силва и получи директен червен картон. Драмата продължи с пълна сила при дузпите. Двата отбора бяха точни при първите десет изпълнения, Исмаила Сар изведе \"Рен\" напред при 6:5, а 21-годишният Крисофър Нкуну не издържа на напрежението и прати топката над вратата при 12-ата дузпа. Загубата от \"Рен\" остави ПСЖ само с два трофея за сезона - титлата в Лига 1 и Суперкупата на Франция. През март тимът на Тухел допусна кошмарен обрат срещу останалия без десет основни играчи \"Манчестър юнайтед\" в осминафиналите на Шампионската лига. Парижани станаха първият отбор в историята на турнира, който отпада след победа с 2:0 като гост в първия мач. През януари ПСЖ отпадна драматично и в четвъртфиналите на Купата на лигата. Столичани водеха с 1:0 до 83-ата минута срещу \"Гингам\", но загубиха с 1:2. В Лига 1 ПСЖ имаше огромен аванс на върха и можеше да стане шампион още в началото на април, но пропусна да го направи в три поредни кръга. Особено тежък беше вторият мач - срещу най-близкия преследвач \"Лил\", в който тимът на Тухел загуби с 1:5.", "date": "2019.04.28", "title": "Зрелищен провал за купата и скандал с Неймар допълниха тежкия сезон на ПСЖ"}
{"url": "https://www.dnevnik.bg/detski_dnevnik/2019/04/28/3423453_kak_lora_se_nauchi_da_broi_do_deset/", "text": "Една котка на име Сергей Есенин, чудовище с два зъба, три кофи с диаманти, четири фалшиви златни монети, пет цветни феи, шест малки мишки, седем сребърни копчета, осем паяшки крачета, девет гъби манатарки и десет камъка. Това не са съставките на рецепта за много съмнителна супа, а всичко, което превръща новата книжка на Сотир Гелев \"Как Лора се научи да брои до десет\" (издателство \"Ентусиаст\") в необходимото четиво за всяко дете, търсещо приключения. Сотир и Пенко Гелеви са познати на публиката с поредицата за  Илийчо и неговия приятел мърколак Август , която включва заглавията \"Илийчо и Август\", \"Илийчо, Август и седемте джуджета\" и \"Илийчо, Август и Гергин\". Този път Сотир Гелев сам пише и едновременно с това илюстрира историята за малката Лора, която преминава през редица изпитания и загадки, за да извърви трудния път до числото десет, а след това до дома. Да преброиш до десет всъщност не е толкова сложна задача би казал човек, който го е правил поне десет пъти. Лора обаче не е. Тя познава само числото едно, а това се оказва крайно недостатъчно. Особено когато ти се прииска да изядеш една, още една, още една и след това още една палачинка. Затова смелото момиче се впуска в редица приключения. За щастие Лора не е сама – неин верен спътник по време на великото начинание е Сергей Есенин, който е котка, нищо че е с мъжко име (но това е дълга история). Помагат ѝ още Чудовището, джуджетата, драконът, феите, мишките, Разбойника, паякът и Вещицата! Лора също си помага мъничко. И ето че сложната задача вече не е толкова сложна. \"Как Лора се научи да брои до десет\" е история за малките, но съдържа важни уроци, които учим ежедневно. Остроумно и духовито Сотир Гелев обрисува (и буквално, и метафорично) пътя до порастването на всеки един от нас. На пръв поглед може да изглежда страшно, защото непознатото винаги ни плаши, но всъщност не е толкова трудно да го извървиш. А когато този път води до картофените кюфтенца с кисело мляко на мама, се оказва, че си е струвало. Защото Лора, както и ние, никога не отказваме картофени кюфтенца. Особено с кисело мляко.", "date": "2019.04.28", "title": "Как Лора се научи да брои до десет"}
{"url": "https://www.dnevnik.bg/sport/2019/04/28/3426408_video_sled_10_godini_chakane_denvur_specheli_pleiof_i/", "text": "За пръв път от десет години \"Денвър нъгетс\" преодоля първия кръг на плейофите в Националната басектболна асоциация (НБА). \"Златните буци\" сложиха край на дългото чакане, след като отстраниха \"Сан Антонио спърс\" в драматична серия със седем мача. Тимът от Колорадо се наложи с 90:86 като домакин в решаващия двубой и стана последният участник в тазгодишните полуфинали. Центърът Никола Йокич изигра страхотен мач и беше с главна заслуга за успеха на \"Денвър\". 24-годишният сърбин завърши с трипъл-дабъл от 21 точки, 15 борби, пет от които в нападение, и десет асистенции. Той добави три чадъра и една открадната топка за 43 минути на игрището. Джамал Мъри беше най-резултатен в мача с 23 точки, а Гари Харис се отчете с десет точки. За \"Сан Антонио\" Руди Гей вкара 21 точки от пейката, Демар Дероузън и Брин Форбс добавиха по 19, а Ламаркъс Олдридж завърши с 16. \"Денвър\" започна силно мача и рано натрупа двуцифрен аванс. Домакините поддържаха комфортна разлика почти през цялото време, като нито веднъж не се оказаха догонващи. В един момент преднината на \"буците\" достигна 17 точки. Те обаче едва не я пропиляха в края. \"Сан Антонио\" започна последната четвърт с пасив от 11 точки, но се доближи само на две при финалните 52 секунди. Точна стрелба на Мъри от средна дистанция и чадър на Тори Крейг срещу Дероузън обаче убиха надеждите на гостите за обрат и пратиха \"Денвър\" в следващия кръг. Това беше единствената серия от първия кръг на плейофите, която завърши в седем мача. \"Денвър\" се класира за полуфиналите в НБА за пръв път от сезон 2008-09. Тогава воденият от Кармело Антъни и Чонси Билъпс отбор стигна до финала на Западната конференция, където загуби от бъдещия шампион \"Лос Анджелис лейкърс\" в шест мача. След това тимът от Колорадо записа четири поредни отпадания в първия кръг на плейофите, а в предишните пет сезона изобщо не стигна до директните елиминации. В oпит да се класира за финала в Западната конференция едва за втори път в последните 34 години \"Денвър\" ще се изправи срещу \"Портланд трейл блейзърс\", който отстрани \"Оклахома сити тъндър\" след 4:1 победи. В другия полуфинал шампионът \"Голдън стейт уориърс\" ще продължи защитата на трофея срещу \"Хюстън рокетс\". Междувременно се изигра първия мач от полуфиналите в Източната конференция. \"Торонто раптърс\" победи \"Филаделфия 76\" със 108:95 у дома след 45 точки на Кауай Ленард. Другият полуфинал противопоставя най-добрия отбор в редовния сезон - \"Милуоки бъкс\", и сочения за фаворит в конференцията преди сезона \"Бостън селтикс\". Серията започва тази нощ.", "date": "2019.04.28", "title": "Видео: След 10 години чакане \"Денвър\" спечели плейоф и допълни полуфиналите в НБА"}
{"url": "https://www.dnevnik.bg/photos/2019/04/28/3426406_fotogaleriia_velikden_po_sveta/", "text": "Днес православният свят почита Възкресение Христово. \"Дневник\" публикува кадри от посрещането на Благодатния огън и литургии в различни страни. Снимката е от Киев, Украйна.", "date": "2019.04.28", "title": "Фотогалерия: Великден по света"}
{"url": "https://www.dnevnik.bg/sport/2019/04/28/3426431_mariia_grozdeva_specheli_kvota_za_sedma_poredna/", "text": "Най-успешната българска състезателка по спортна стрелба и президент на Българския стрелкови съюз Мария Гроздева спечели квота за летните игри в Токио през 2020 г. На 46 години тя си осигури участие в седма олимпиада. Гроздева си гарантира квотата, след като спечели световната купа в дисциплината 25 метра спортен пистолет. Надпреварата се проведе в Пекин с участието на почти всички водещи състезателки. Двукратната олимпийска шампионка от Сидни 2000 и Атина 2004 влезе във финала с шести резултат. В решаващата част от състезанието обаче тя беше над всички с резултат от 36 точки. Втора с точка по-малко завърши унгарката Вероника Майер, а трета с 30 точки се нареди Анна Коракаки от Гърция. В състезанието участвах още две българки. Антоанета Бонева завърши 18-а, а Мирослава Минчева - 44-а. Гроздева има пет медала при шестте си поредни участия на олимпийски игри между Барселона 1992 и Лондон 2012 - два златни на 25 метра пистолет и три бронзови на 10 метра въздушен пистолет.", "date": "2019.04.28", "title": "Мария Гроздева спечели квота за седма олимпиада"}
{"url": "https://www.dnevnik.bg/bulgaria/2019/04/28/3426433_patriarh_neofit_na_velikden_mir_svetlina_v_dushite_i/", "text": "Мир, светлина в душите и благодат пожелаха патриарх Неофит и членовете на Светия синод на православните християни за Великден. \"Дневник\" публикува без редакторска намеса посланието. Дивната вест за Христовата победа и днес се разнася из цялата Вселена, за да сгрее сърцата ни и да изпълни душите ни с радост, която не може да се сравни с никоя друга радост, защото отново пълнотата на Църквата тържествува: ХРИСТОС ВОСКРЕСЕ! Възкръсна Христос и вече няма смърт! Възкръсна Христос и животът се възцари! Възкръсна Христос и цялото творение се радва! Заличен е грехът на праотците, вдигнато е древното проклятие и заключените отвека порти на Небесното царство са повторно отворени за всекиго, който с вяра, надежда и богоподражателна любов изповядва Господа и Неговото спасително за човешкия род дело. \"Защото ­ както казва св. ап. Павел ­ ако вярваме, че Иисус умря и възкръсна, то и починалите в Иисуса Бог ще приведе с Него\" (1 Сол. 4:14). \"Ще отрие Бог всяка сълза\" и праведност ще се вмени на всекиго, който вярва \"в Оногова, Който възкреси от мъртвите Иисуса Христа, Господа нашего, предадения за нашите грехове и възкръсналия за наше оправдаване\" (Откр. 21:4; Рим. 4:25). Възстановено е нашето богосиновство и ние вече не сме роби на греха, но сме чеда на светлината, призвани към святост и вечен живот (вж. Рим. 6:22; Еф. 5:8). А всичко това стана възможно затова, защото Сам Бог влезе в света и в човешката история, възприемайки с божествено смирение падналия някога образ и пълнотата на човешката природа, за да я въздигне обратно в първоначалната є чистота и невинност. Да я освети и я очисти от пораженията на греха, и да я прослави, и, така прославена, да я въздигне на Небесата, като по този начин изпълни волята на Небесния Отец, за която Христос свидетелства и говори: \"Волята на Отца, Който Ме е пратил, е тая: от всичко, що Ми е дал, да не погубя нищо, а да го възкреся в последния ден... всякой, който види Сина и вярва в Него, да има живот вечен; и Аз ще го възкреся в последния ден\" (Йоан. 6:39-40). Залогът пък за това наше възкресение е самото Възкресение Христово, както в радостта си изяснява и апостолът: \"Христос възкръсна от мъртви и за умрелите стана начатък\" (1 Кор. 15:20). Защото \"ако начатъкът е свет, свето е и тестото; и ако коренът е свет, свети са и клоните\" (Рим. 11:16). А тези клони сме всички ние, верните на Христа, свидетели във всяко време и на всяко място за Неговото славно Възкресение. Бедно е човешкото слово и не са достатъчни думите, с които да изразим пълнотата на тази радост, която ни изпълва в деня на Възкресението. Недостъпното за ума обаче е открито за човешкото сърце, което и днес, тържествувайки, ликува: \"Ден на възкресение е... Пасха, Господня Пасха!\" (Ирмос на Песен 1 от Пасхалния канон). \"Пасха нова, свята, ... тайнствена, Пасха всечестна, Пасха ­ Христос Избавител, Пасха непорочна, ... велика, Пасха на верните, Пасха, отваряща ни райските врати, ... освещаваща всички верни\" (из Пасхалните стихири). Тази Пасха празнуваме и днес, приобщавайки се към радостта на цялото творение, за чието обновление Христос дойде в света и принесе Себе Си в жертва свята и непорочна, жертва \"за живота на света\" (Йоан. 6:51), за да имаме ние живот и да го имаме \"в изобилие\" (Йоан. 10:10). Братя и сестри, Тържествувайки с радостта от Христово Възкресение, нека пребъдваме в неговата светлина и да бъдем носители на тази светлина свидетели и апостоли Христови, които с живота и делата си и днес благовестят на всички за победата на Спасителя и за изгрялата в утрото на Пасха светлина на живота. Нека всяко наше слово и дело бъдат потвърждение на това спасително благовестие и свидетелство за него, защото това е нашето призвание: да освещаваме и да преобразяваме самите себе си и да разпръсваме чудната светлина на Възкресението, възсияла в третия ден от празния гроб, защото затова дойде Христос, \"за да просвети ония, които са в тъмнина и сянка смъртна, и да насочи нозете ни в пътя на мира\" (Лука. 1:79). Да бъдем вестители на радостната вест за Възкресението и носители на Божия мир и на Божията всеопрощаваща любов, в която апостолът ни съветва да се облечем и която той нарича \"свръзка на съвършенството\" (Кол. 3:14). На всички \"да кажем: \"Братя!\" и всичко да простим заради Възкресението\" (из Пасхалните стихири). Защото Христовата жертва бе принесена за всеки и спасителните плодове от Христовата победа над злото и смъртта са плодове на \"истинската светлина, която просветява всеки човек, идващ на света\" (Йоан. 1:9). Тази светлина днес огрява всекиго от нас и целия свят, и тя е, която трябва да свети и от самите нас, та чрез нас да се прослави Небесният наш Отец (вж. Мат. 5:16). Като поздравяваме и приветстваме с радостта от Христовото Възкресение всички верни чеда на светата ни Църква ­ в Родината и далеч от нейните предели ­ пожелаваме на всички мир и светлина в душите и сърцата, \"благодат и познаване на Господа нашего и Спасителя Иисуса Христа\" (2 Петр. 3:18), светла пасхална радост и единство във вярата и в нашата надежда, защото едно тяло сме всички ние и към една надежда сме призвани (вж. Еф. 4:4) ­ \"... надежда за вечен живот, който неизменният в словото Си Бог обеща преди вечни времена\" (Тит. 1:2). Благодатта и мирът на Възкръсналия от мъртвите Господ наш Иисус Христос да бъдат с всички нас!", "date": "2019.04.28", "title": "Патриарх Неофит на Великден: Мир, светлина в душите и благодат"}
{"url": "https://www.dnevnik.bg/sport/2019/04/28/3426434_berbatov_junaited_moje_da_posledva_dulgata_susha_na/", "text": "Най-резултатният футболист в историята на българския национален отбор Димитър Бербатов изрази опасения, че бившият му клуб \"Манчестър юнайтед\" може да последва съдбата на големия съперник \"Ливърпул\" и да изпадне в дълго чакане за титла. \"Мърсисайдци\" никога не са триумфирали във Висшата лига, а за последно бяха шампиони на Англия през 1990 г. В този период \"червените дяволи\" наложиха доминация в английския футбол и подобриха рекорда за най-много титли. През сезон 2012-13 \"Юнайтед\" спечели 20-ия си трофей и поведе с два пред \"Ливърпул\". Оттеглянето на легендарния сър Алекс Фъргюсън обаче се отрази тежко на клуба, който вече шест поредни сезона е много далеч от битката за титлата. \"Едва ли някой, свързан с \"Юнайтед\", си е мислил, че клубът ще се срине така толкова скоро след оттеглянето на Фъргюсън. Вече са колко, шест години без титла? И в момента те изостават толкова много от \"Манчестър сити\", \"Ливърпул\" и дори \"Тотнъм\", че не виждам как могат да се преборят за титлата\", коментира Бербатов. \"Ще станат осем, девет, десет сезона и след това много бързо клубът може да се окаже в същата ситуация, в която е \"Ливърпул\" в момента (29 години без титла - бел. ред.)\", допълни Бербатов, който стана голмайстор на Висшата лига през сезон 2010-11. Според него ръководството трябва да гласува пълно доверие на Оле Гунар Солскяр, ако иска да започне да се развива в положителна посока. \"Юнайтед\" трябва да даде на Оле свободата да купи играчите, от които се нуждае, и да продаде тези, които не желае в клуба\", каза още бившият нападател на \"червените дяволи\". \"Дейвид Мойс, Луис ван Гаал и Жозе Моуриньо не успяха да спечелят титлата, а клубът имаше лошия навик да купува играчи, без да знае как те ще се впишат в отбора\", продължи коментара си 38-годишният българин. \"Можете ли да си представите, че \"Юнайтед\" няма да спечели титлата в продължение на 29 години? Вероятно не, като се замислим какво е постигал клубът до неотдавна. Но е възможно. Вижте какво се случи с \"Ливърпул\". Те не са печелили титлата от 29 години. За всеки фен на \"Юнайтед\" (ако се случи) това ще е най-лошият кошмар за нас\", завърши Бербатов.", "date": "2019.04.28", "title": "Бербатов: \"Юнайтед\" може да последва дългaта суша на \"Ливърпул\""}
{"url": "https://www.dnevnik.bg/politika/2019/04/28/3426438_vmro_si_postavi_za_cel_da_izmesti_dps_i_da_ima_trima/", "text": "ВМРО-БНД откри кампанията си за европейските избори с концерт на народния певец Илия Луков и срещи с граждани в столичния парк \"Св. Троица\". По време на словото си пред събралите се симпатизанти на партията водачът на листата Ангел Джамбазки обяви, че целта е спечелването на три места в Европейския парламент. Той допълни, че ВМРО трябва да бъде и трета политическа сила. С тази заявка Джамбазки иска да изведе партията си пред ДПС. Според разпространено преди дни  представително проучване , направено от агенция \"Маркет линкс\", Движението за права и свободи има малко над процент преднина пред ВМРО. Ако желанието на Джамбазки се сбъдне, освен него в европарламента ще отидат депутатите Юлиан Ангелов и Александър Сиди, които са съответно втори и трети в листата. След тях са останалите две по-популярни лица сред избраниците на ВМРО. Това са режисьорът Андрей Слабаков и ген. Димитър Шивиков. Джамбазки, който вече изкара един мандат като евродепутат, подчерта, че \"това е отборът, с който ще продължим да браним българския интерес в Европейския съюз\". \"Ако има Европа, която ние желаем, то това е християнска Европа. Няма значение дали протестантска, православна или католическа, но да е християнска. Това е нашата Европа\", каза още той.", "date": "2019.04.28", "title": "ВМРО си постави за цел да измести ДПС и да има трима евродепутати"}
{"url": "https://www.dnevnik.bg/sviat/2019/04/28/3426460_zelenski_predloji_ukrainsko_grajdanstvo_na/", "text": "Новият украински президент Володимир Зеленски отвърна на идеята на руския си колега Владимир Путин, който предложи  да се опрости процедурата по получаването на руско гражданство за всички украинци.  В момента такива правила се прилагат за жителите на сепаратистките републики в Източна Украйна, непризнати от международната общност. \"Владимир Путин не бива да очаква, че много украинци ще приемат предложението му. В Украйна разликата е, че ние, украинците, имаме свобода на словото, имаме свободни медии и интернет. Ние ще дадем украинско гражданство на представители на всички народи, които страдат от авторитарни и корумпирани режими. На първо място на руснаците, които днес вероятно страдат най-много\", написа Зеленски в профила си във \"Фейсбук\". Руският президент каза преди няколко дни, че иска да разбере позицията на Зеленски за конфликта в Източна Украйна. От 2014 г. страната е във война с проруските сепаратисти в източните райони. Според \"Ройтерс\" Путин имал впечатлението, че Зеленски няма да изпълнява Минските споразумения от 2015 г. Зеленски каза от своя страна, че е готов да води преговори, но предупреди Русия да не се опитва да говори на Украйна и на украинците \"на езика на заплахите, на военния и икономическия натиск\". \"Това не е най-добрият път към прекратяване на огъня и деблокиране на Минския процес. Ние сме готови да обсъждаме нови условия за съвместно съществуване на Украйна и Русия. С уговорката, че истинска нормализация ще настъпи само след пълното вдигане на окупацията. И от Донбас, и от Крим\", добавя Зеленски.", "date": "2019.04.28", "title": "Зеленски предложи украинско гражданство на страдащите от авторитарен режим руснаци"}
{"url": "https://www.dnevnik.bg/skorost/2019/04/28/3425821_ne_mojete_da_izlezete_ot_parkomiasto_ostavete_tova_na/", "text": "Паркирането е едно от най-сложните упражнение за немалко от шофьорите. Производителите на автомобили реагираха и ги улесниха със системи с различна степен на автономност при тази маневра. В част от колите водачът само трябва да избере паркомястото, като остави всичко друго на електрониката. По-евтините предложения поемат контролът единствено върху волана, като за шофьора остава да \"управлява\" газта, спирачката и да превключва между задна и първа. И докато горните системи вече не са рядкост и се предлагат за коли дори в компактния клас, на пазара вече излизат модели с още едно допълнително улеснение за по-неопитните шофьори - система за автономно излизане от паркомясто. Тайната на нейната работа се състои в това, че при движение със скорост под 40 км/м електрониката запомня всички действия с волана през изминатите последни 30 метра, докато автомобилът се движи напред. С натискане на бутон и включване на задна предавка завъртанията се изпълняват в обратен ред, което гарантира чисто излизане от паркомястото. Екстрата е полезна също, ако се влезе в път без изход, или пък при офроуд преход, се стигне до място, от където напред не може да се продължи. Системата за сега присъства в три модела на групата БМВ, който вече са и на българския пазар - Х5, новата Серия 3 и миналата фейслифт Серия 7. Въпрос на време е обаче да започне да се предлага и в автомобили от други марки. Как работи системата можете да видите във видеото:", "date": "2019.04.28", "title": "Не можете да излезете от паркомясто? Оставете това на колата (видео)"}
{"url": "https://www.dnevnik.bg/sviat/2019/04/28/3426467_vicepremier_na_avstriia_prizova_za_borba_sreshtu/", "text": "Австрийският крайнодесен лидер Ханс-Кристиан Щрахе призова избирателите да гласуват за неговата Австрийска партия на свободата (АПС) в изборите за Европейски парламент и да помогнат в спирането на миграционните потоци, които определи като нежелан \"обмен на население\", съобщава БТА. Изказването на Щрахе, който е вицепремиер в правителството на консерватора Себастиан Курц, идва след подадената тази седмица оставка на местен представител на АПС, който  сравни мигрантите с плъхове . Щрахе каза, че подобни полемики всъщност може да са от полза за АПС на европейските избори през май. \"Ние сме последователни в действията си за нашата австрийска родина в борбата срещу обмена на население, както хората очакват от нас\", заяви Щрахе. На въпрос за използването на термин, който е употребяван от крайната десница, Щрахе отвърна, че това е \"термин от действителността\". \"Не искаме да станем малцинство в собствената си родина. Това е легитимно и честно и дълбоко демократично\", каза той и добави, че може да се говори за крайнодясно само когато се прибягва до насилие за налагане на възгледи. По време на миграционната криза от 2015 г. Австрия прие бежанци колкото около 1 процент от населението си. На парламентарните избори от 2017 г. бежанският проблем помогна за идването на власт на консерваторите на Курц и АПС на Щрахе.", "date": "2019.04.28", "title": "Вицепремиер на Австрия призова за борба срещу нежелания \"обмен на население\""}
{"url": "https://www.dnevnik.bg/bulgaria/2019/04/28/3424462_chestito_vuzkresenie_hristovo/", "text": " Православните християни отбелязват днес най-светлия си празник - Великден - деня, в който Синът Божи възкръснал от мъртвите за вечен живот. Камбанен звън от катедралния храм \"Св. Александър Невски\" и другите църкви из страната в полунощ възвести Възкресението на Иисус Христос, а вярващите се поздравяват с думите \"Христос воскресе!\" и \"Воистину воскресе!\". Този поздрав християните ще отправят в следващите 40 дни - до празника Петдесетница. Свещите, запалени на празничното богослужение, се носят да догорят вкъщи - така в дома символично се внася новата светлина. Възкресение Христово въплъщава основната християнска догма – вярата във възкресението на праведниците в един по-хубав свят, който те ще наследят след земната си смърт и бъдещия Страшен съд. Празникът слага края на 40-дневния Велик пост. Според евангелския разказ на третия ден след разпването на Христос жените мироносици отишли на гроба, за да помажат тялото му, но открили, че той е празен - Иисус бил възкръснал. По-късно Мария Магдалена отишла в Рим, явила се пред император Тиберий и обвинила Пилат Понтийски, че е нарушил римските закони, осъждайки невинен човек. Тя подала на императора червено яйце с думите \"Христос възкресе\". Оттам тръгнала съществуващата и до днес традиция за празника да се боядисват яйца. Също оттогава води началото си характерният за Великден поздрав. На Великден деца и възрастни се \"бият\" с червени яйца, като гледат кой ще излезе победител. Народната традиция повелява, че този, на когото яйцето се окаже борец, ще бъде най-здрав през годината. Екипът на \"Дневник\" ви пожелава здраве, мир и любов!", "date": "2019.04.28", "title": "Честито Възкресение Христово"}
{"url": "https://www.dnevnik.bg/bulgaria/2019/04/28/3425726_vuzkresenieto_v_surcata_ni_moje_da_pobedi_zloto_v/", "text": "Възлюблени в Господа братя и сестри, Христос воскресе! Възкръсна спасителят на света за нас, за всички нас, които с вяра и упование очаквахме деня на Възкресението! Всяка година се стичаме в Божия храм, за да чуем светлия поздрав: Христос воскресе! Поздравът е за победата на живота над смъртта. Поздравът, който възражда сърцата ни, възкресява вярата ни, вдъхновява за нови, по-големи успехи, лични и в общ план. Нека възкръсналият Христос достигне до вашите сърца. Да ви просвети, да ви дарува с мир, защото сам Господ каза, че неговия мир ни дава. И да не забравяме, че първите думи на възкръсналия Христос бяха към жените мироносици. Поздравът и приветствието към тях беше: Радвайте се! Радвайте се в душите и сърцата си за възкресението на вярата, която Христос дойде да обнови, да я изпълни със съдържание и смисъл. Защото само възкресението в душите и сърцата ни може да победи злото в света, може да вдъхнови всички хора за това да протегнат ръце един към друг и да търсят доброто помежду си. Винаги ще има разделителни линии, но те трябва да бъдат преодолени с единствената цел да даруваме мир за душите си или, както казват, не само мир душевен, но и мир видим. Което да даде на всеки един да изяви своята лична кауза, защото всеки има кауза в този свят. Всеки човек носи личното си приношение пред Бога. Затова е призован, затова се е родил на този свят – за да познае Бога, да го носи в себе си и да дарява другите с любов. Защото както казва сам Господ: По любовта им ще ги познаете. Любовта към ближния преминава към любовта към Бог. Защото както казва Господ, тези са двете основни заповеди: Възлюби Бога от всичкото си сърце и всичката си душа! И втората ней подобна заповед: Възлюби ближния си! А ближният е всеки един, носещ божия образ. Нека Христос да възкръсне в сърцата ви и радостният поздрав: Христос воскресе!, да бъде за всички нас. Амин! Христос воскресе!", "date": "2019.04.28", "title": "Възкресението в сърцата ни може да победи злото в света (видео)"}
{"url": "https://www.dnevnik.bg/bulgaria/2019/04/28/3426307_nai-chetenoto_v_dnevnik_bushonut_na_borisov_i/", "text": "В края на седмицата традиционно представяме десетте най-четени статии в \"Дневник. Справката е направена в 19 часа на 27 април: 1.  Главният бушон на Борисов не иска да гръмне  (76 954 прочитания) 2.  Наклонено елипсовидно кръстовище във Варна възмути Камарата на архитектите в България  (52 745) 3.  Защо кръстовища във Варна се накланят и стават елипсовидни  (24 728) 4.  Комикът Зеленски е новият президент на Украйна  (23 564) 5.  Съпругът на Даниела Дариткова - от незаконна чайна до почетен гражданин на Смолян  (23 267) 6.  Мириам, която на 39 години е родила 44 деца  (22 535) 7.  Осем атентата за 6 часа в Шри Ланка, жертвите са над 200  (21 529) 8.  Бял расист бе екзекутиран за шокиращо убийство, променило САЩ  (19 123) 9.  Елена Енева, психолог: Вредно за психиката на детето е да се иска да определи кой от родителите е лош и кой - добър  (18 522) 10.  Красимир Каракачанов не е декларирал тераса от 117 кв.м  (18 434)", "date": "2019.04.28", "title": "Най-четеното в \"Дневник\": Бушонът на Борисов и елипсовидното кръстовище"}
{"url": "https://www.dnevnik.bg/sport/2019/04/28/3426322_petur_shrainer_trenyor_dribulut_i_fintovete_se/", "text": "На първо място е способността на треньора да вдъхнови играча да се забавлява. След това е важно той да има добър подбор на упражнения и добри треньорски методи, с които да развие всяка тренировка. Задължително е треньорите да намират нови техники и тактики. Те трябва да бъдат информирани за новостите и едва тогава могат да предадат методите на футболистите. За пример в момента най-важното нещо във футбола е подаването. Аз обаче вярвам, че дрибълът и финтовете се завръщат, защото липсват в мачовете. В Германия вече превключват към дрибъл и финтове с развиването на креативни играчи. Креативните футболисти идват от Южна Америка, а не от Германия. Но защо? Защото трябва да променим програмата. Нашите футболисти не играят на улицата или с приятели, те отиват на тренировка и там треньорът показва нещо, и се учат. По наше време играехме по 30 часа на седмица и това е най-добрият учител. - На семинара казах на треньорите с лиценз \"А, че те са ключът. Треньорът е длъжен да намери грешките и да се опита да подобри всяка тренировка. Той ръководи заучаването. - Има промяна на всеки десет години. Първо беше техниката, после дойде ред на физическата подготовка през 70-те години, после продължи с развитието на интелектуални умения в играта и сега се залага много на тактиката. Футболистите знаят много за тактиката, но не са способни да подават точно. Те трябва да се научат да дриблират, да стрелят и т.н. Сега фокусът трябва да е предимно върху техниката. - Децата имат много неща за правене извън футбола. Заети са с компютри, други спортове и не са фокусирани върху футбола, както преди десет години, да искат да стигнат до националния. Те просто искат да го правят за забавление. В това отношение нивото спада. - В Германия това е голям проблем. Има някои треньори от първия тим, които се интересуват за развитието на юношите, но повечето от тях имат само едно нещо в съзнанието си – да спечелят в събота или неделя. На тях не им пука за младите, но ако треньорът се интересува, той помага на играчите да се развият и да влязат първия тим. Много от треньорите на мъжките отбори обаче не проявяват интерес. Трябва да има друг човек, който да послужи като мост между младежите и първия състав. Треньорите нямат време. Те имат толкова много неща за вършене в днешни дни и са задължени единствено да побеждават. Едно и също нещо им се върти в главата: \"Как да спечеля следващия мач\". И ако загубят три пъти, те изхвърчат. - Мога да дам следния съвет. Ако футболистите са млади, трябва да има повече наброй игри на малък терен и не толкова много упражнения. Съвсем малко, но достатъчно. Колкото по-големи стават с напредването на възрастта, толкова повече се включва физическа подготовка и упражнения. Има израз, който звучи така: \"Многото упражнения убиват\". Ако децата са принудени да правят твърде много упражнения, те не се забавляват. Това е най-важното за тях. - Никога не знаеш. Но за Мануел Нойер аз знаех, защото когато беше на 9 години, видях, че майка му е заинтересована да го води на тренировки. Когато стана на 15 години, можеше да се види, че това е много талантлив футболист. Видях цялото му развитие и когато правихме видео, той беше в отбора до 19 години и тогава много бързо се озова в първия отбор, получи възможност да играе и след това направи удивителна кариера. Не можеш да гарантираш. Може да имаш чувството, че този играч притежава всичко, което му е необходимо. Все пак не може да си сигурен, защото може да се получи контузия или друго. - Състоянието на футболните игрища е важно. В Германия всички отбори от първите три нива има много добри терени за тренировки. Това е просто основата, но ако отида в Египет или Колумбия, игрищата са много зле. Това не ги улеснява да играят футбол. Терените помагат за развитието. Обстоятелствата около клуба също за важни. - Първата стъпка е да осъзнаеш, че нещо не е наред. Ние го направихме. Видяхме, че академиите на първодивизионните отбори трябва да се променят малко, като вкараме дрибъл, финтове, за да имаме креативни играчи. Когато германците осъзнаят нещо, те го правят систематично. Винаги казваме, че ще се завърнем. Има някои много добри футболисти на 16, 17 години, които имат перспективата да стигнат до мъжкия национален отбор. Гарантирам, че това ще се случи. Бъдещето ще бъде светло за германския футбол. Вземете Холандия. Преди две години те казаха, че са аут. \"Аякс\" обаче победи \"Ювентус\". Вярвахте ли, че ще се случи? Не. Но те имат правилна структура за развитието на млади футболисти. Всичко се променя с годините. Французите също бяха извън борда, а сега се развиха и играят различен футбол. - Мисля, че всяка нация може да създава футболисти. Има много добри играчи от Африка. Те имат много таланти, бързи са, здрави са и с добра техника. Всяка нация е способна да създава футболисти, като зависи от треньора и системата на игра. В Германия имаме предимство, че в някои области са съсредоточени много отбори и през цялото време има конкуренция. Ако отидете в САЩ, трябва да летите за мач с опонент, който е добър, колкото вас. Понякога зависи от възможността за конкуренция в държавата.", "date": "2019.04.28", "title": "Петър Шрайнер, треньор: Дрибълът и финтовете се завръщат във футбола"}
{"url": "https://www.dnevnik.bg/sport/2019/04/28/3426371_mark_selbi_i_mark_uiliams_otpadnaha_ot_svetovnoto_po/", "text": "Трикратните световни шампиони по снукър Марк Селби и Марк Уилямс отпаднаха от тазгодишното първенство в \"Крусибъл\" и станаха поредните големи имена, които напускат надпреварата. Преди тях отпаднаха  Рони О’Съливан , елиминиран от първия аматьор на световно, Шон Мърфи и Марк Алън. Двамата са шампионите в  \"Крусибъл\"  от последните три сезона, което означава, че шефийлдският театър ще има нов крал. Уилямс е победител от 2000, 2003 и 2019 г., а Селби - от 2014, 2016 и 2017 г. Веселяка от Лестър загуби от квалификанта Гари Уилсън с 10:13. Той изоставаше с 3:5, а после и със 7:9, но успя да изравни резултата 10:10. Това се оказа последният спечелен фрейм от Селби, който загуби три поредни и отпадна. Англичанинът беше големият фаворит в долната половина на схемата след отпадането на Рони О’Съливан. Сега там остават Джъд Тръмп и Дин Дзюнхуей, които играят помежду си, както и двукратният финалист Али Картър. Шампионът Уилямс отстъпи пред англичанина Дейвид Гилбърт с 9:13. Той имаше тежък ден, като след първата сесия изоставаше с 3:5 и се оплака от болки в гърдите. Уелсецът дори посети болница, за да се консултира с лекар дали може да играе, но все пак се върна в \"Крусибъл\". Уилямс реализира брейкове от 86 и 101 точки, но не успя да се доближи много до 16-ия поставен Гилбърт, който впечатли с брейк от 139 точки. \"Сякаш ме пронизваха в сърцето, изплаших се, защото за пръв път имам болки в гърдите. Не знаех какво се случва, но щастие не е проблем със сърцето. Все пак, когато се прибера вкъщи ще мина пълни прегледи\", каза Уилямс. Във фазата на четвъртфиналите Гилбърт ще се изправи срещу победителя от мача Бари Хоукинс и Кайрън Уилсън.", "date": "2019.04.28", "title": "Марк Селби и Марк Уилямс отпаднаха от световното по снукър"}
{"url": "https://www.dnevnik.bg/istorii_na_denia/2019/04/28/3425515_krem_maskarpone_s_iagodi_i_biskviti_recepta/", "text": "  Разделяме белтъка и жълтъка на 4 яйца. Маскарпонето се разбива с 200 грама захар и 10 грама ванилия. Отделно разбиваме жълтъците с 200 грама захар. Прибавяме ги към сместа с маскарпонето. Разбиваме и белтъците на сняг с 100 грама захар и 1 щипка сол. Добавяме ги към основната смес, като започваме да бъркаме с шпатула много бавно и внимателно. Върху смлените бисквити изсипваме крема, отгоре нареждаме ягодите и накрая украсяваме с листенца мента. 1 пакет бисквити Petit Beurre 500 г маскарпоне 6 яйца 1 кг ягоди 0.5 кг пудра захар 3 пакетчета ванилия 1 връзка мента за украса", "date": "2019.04.28", "title": "Крем маскарпоне с ягоди и бисквити (рецепта)"}
{"url": "https://www.dnevnik.bg/sviat/2019/04/28/3425829_ispanskata_politika_shte_se_promeni_na_izborite_dnes/", "text": "За почти четири години испанците гласуват трети път за парламент. Тази година ги очакват не само избори, които ще определят депутатите и правителството, а и всички възможни, предвидени от политическата система на страната - европейски, местни и за ръководство в провинциите, наричани автономни области. Политическият климат е силно изострен, но не само заради броя гласувания, които започват днес. Дори да спечели изборите, както показват проучванията, партията на социалиста Педро Санчес - премиер от по-малко от година - няма да има абсолютно мнозинство. Съюзът с \"Подемос\" - крайнолявата политическа сила, проправила си път в парламента в годините на кризата - може да не е лесен. В другия край на политическия спектър консервативната Народна партия на бившия премиер Марано Рахой, либералната \"Граждани\" и крайнодясната \"Вокс\" също не събират абсолютно мнозинство. Край на изключението Докато преди няколко години влизането в парламента на \"Подемос\" и \"Граждани\" промени модела на страната и сложи край на ерата на само две партии (социалисти и консерватори), тази година към тях ще се присъедини и \"Вокс\", която залага на националистическа реторика и по-голяма централизация на страната за сметка на автономните области. Крайнодясната формация, започнала възхода си след пика на кризата в Каталуня, включва кандидати, които са запасни офицери и защитници на диктатора Франсиско Франко и ще е първата с подобни възгледи, влязла в испански национален парламент след края на режима през 1975 г. Тя вече получи подкрепата на някои десни популистки лидери в Европа, включително на италианския вицепремиер Матео Салвини, часове преди изборите. С влизането ѝ в парламента Испания ще спре да се смята за изключение от националпопулистката вълна. Някои анализатори смятаха, че това се дължеше на предпочитанието към крайнолевите в годините на кризата, други - че просто не е вярно, а крайнодесните настроения сее изразяват от някои крила на Народната партия, дълго подкрепяна и от част от убедените франкисти. Други изненади Санчес свали предшественика си Мариано Рахой с вот на недоверие и бе подкрепен от \"Подемос\", каталунските сепаратисти и баските националисти. Предпоследните остават обаче сред големите му проблеми - решението му да втърди тона към тях на практика доведе до край на кабинета му, след като му отне подкрепата им за националния бюджет за тази година при гласуване в парламента. Испания, преминала преди десетилетие през тежка криза, успя да се измъкне с по 3% растеж между 2015 и 2017 г., но икономиката започна да се забавя, безработицата (14.45%) също не се е върнала към нормални нива. Каталунската криза обаче, заедно с корупционния скандал, довел до свалянето на Рахой, промениха нагласите в обществото. Повечето испански агенции смятат, че бурните промени правят изборите непредвидими. - например подкрепата за \"Вокс\" ще варира между 17 и 52 места в конгреса за 350 депутати в зависимост от резултата на десните партии или от евентуалния успех на \"Подемос\" да си върне разклатените позиции. Дори не е известно коя ще е третата партия - \"Подемос\", \"Вокс\" или \"Граждани\".", "date": "2019.04.28", "title": "Испанската политика ще се промени днес, който и да спечели изборите"}
{"url": "https://www.dnevnik.bg/sviat/2019/04/28/3426386_antisemt_napadna_sinagoga_v_sasht_ima_ubit_i_raneni/", "text": "Американец с антисемитски възгледи откри стрелба в синагога в Калифорния в събота като уби една жена и рани трима, съобщи полицията. Джон Иърнест е 19-годишен и преди нападението е публикувал в социална мрежа открито писмо, в което обявява, че е вдъхновен за действията си от избиването на 50 души в джамии в Нова Зеландия и смъртоносното нападение срещу синагога в Питсбърг миналата година. Той е заловен от полицията северно от Сан Диего. Президентът Доналд Тръмп написа в \"Туитър\", че изглежда това е \"престъпление от омраза\". Иърнест открил стрелба, докато в храма е имало служба и хората са празнували Песах. Нападението идва половин година, след като в най-кръвопролитното антисемитско престъпление в новата история на САЩ в Питсбърг бяха убити 11 души. Нападателят е бил разследван във връзка с палеж срещу джамия миналия месец. В синагогата на движението Шабад той е използвал автоматично оръжие от типа AR-15.", "date": "2019.04.28", "title": "Антисемит нападна синагога в САЩ, има убит и ранени"}
{"url": "https://www.dnevnik.bg/sport/2019/04/28/3426357_fotogaleriia_shampionskiiat_praznik_na_barselona/", "text": "Футболистите на \"Барселона\" ликуват с 26-ата титла на Испания, която спечелиха в събота вечер. Каталунците   и три кръга преди края на сезона си гарантираха отличието. За осми път в последните 11 години \"Барселона\" е шампион в Ла Лига. Веднага след края на срещата каталунците получиха и отличието.", "date": "2019.04.28", "title": "Фотогалерия: Шампионският празник на \"Барселона\""}
{"url": "https://www.dnevnik.bg/bulgaria/2019/04/28/3426310_nai-komentiranoto_v_dnevnik_komikut_zelenski_e_noviiat/", "text": "1.  Комикът Зеленски е новият президент на Украйна  (402 коментара) 2.  Радан Кънев: България е малка, колкото политическият капацитет на Бойко Борисов  (372) 3.  Красимир Каракачанов не е декларирал тераса от 117 кв.м  (294) 4.  Прокуратурата разпореди проверка на имоти на Елена Йончева  (285) 5.  Местан обяви, че е невинен за катастрофата и ще съди прокуратурата за клевета  (280) 6.  Борисов нареди Националната стратегия за детето да бъде оттеглена  (274) 7.  С построяването на \"Хемус\" БВП ще се вдигне с поне 10-20%, обяви премиерът  (272) 8.  Борисов за елипсовидното кръстовище във Варна: Гледаш си табелите и караш  (259) 9.  Наклонено елипсовидно кръстовище във Варна възмути Камарата на архитектите в България  (235) 10.  Осем атентата за 6 часа в Шри Ланка, жертвите са над 200  (231)", "date": "2019.04.28", "title": "Най-коментираното в \"Дневник\": Комикът Зеленски е новият президент на Украйна"}
{"url": "https://www.dnevnik.bg/kultura/2019/04/28/3421750_teatur_s_kamuni_v_djobovete/", "text": "Няма нужда да галиш публиката с перо\" - Александър Хаджиангелов реагира рязко на въпроса дали театърът трябва да възпитава вкус у публиката, или да следва нейния интерес при избора на репертоар. Колегата му Юлиян Петров по-дипломатично уточнява, че така или иначе едно представление се прави заедно с публиката и няма как да стане, ако тя и хората от сцената са в различни светове. Двамата млади актьори се изявяват на сцената на Младежкия театър \"Николай Бинев\", а от три месеца - и в свое частно представление, което създават с режисьора Венцислав Асенов. Отказват да делят спектаклите на \"леки\" и \"стойностни\" и цитират колегата си Стефан Мавродиев, че \"има театър, който става, и театър, който не става\". \"Напоследък сякаш сме склонни към черно-бели определения. Кой казва кое е халтура?\", пали се Юлиян Петров, докато обсъжда дали набиращата популярност частната инициатива в театъра не води към лесносмилаем репертоар, за да осигури приходи. Допълва, че има различни представления и зрители и така е редно да бъде. Изтощението, което дава енергия Двамата са избрали по-трудния път - и за публиката, и за себе си. Собственият им проект - \"Камъни в джобовете\" по текста на ирландския драматург Мари Джоунс, е от онези наглед комедийни спектакли, които неусетно започват да човъркат зрителя с размисли по житейски въпроси, връщайки го към видяното дълго след излизането от залата. Докато се превъплъщават в многобройните персонажи от снимана в Ирландия холивудска суперпродукция, актьорите преживяват кризите на съвременната личност, за да се изправят пред избора да потънат или да продължат с поглед към слънцето. Сами на сцената, с оскъден реквизит, Петров и Хаджиангелов изпълняват общо 14 роли и залагайки на впечатляващи темпо и актьорско майсторство буквално приковават вниманието на публиката в продължение на над час и половина. Доверяват се за това изпитание на Венцислав Асенов, с когото вече са правили доста представления и знаят какво е способен да извади от актьорите. Определят пиесата като виртуозна, тъй като съчетава \"желязна драматургия\" с импровизация. Динамиката в изпълнението е изтощителна (нещо, което публиката може да забележи по лицата им по време на аплодисментите), но в същото време ги зарежда с огромна енергия и са готови да го играят всяка вечер. Наясно са, че спектакълът няма да е интересен за публика, която иска да се разтовари от деня в театралната зала. Най-малкото, защото проследяването на действието изисква съсредоточеност. \"Не е като да гледаш \"Приятели\" и да отскочиш да кухнята, за да си направиш яйца за вечеря, а след това да се върнеш пред телевизора и да не си изпуснал нищо съществено\", обобщава Александър Хаджиангелов. Представлението им не е от модните за сезона и затова привлича зрители, които искат театър, а не да се отбележат в социалните мрежи от залата. Това обяснява и защо по време на представлението в залата почти не се виждат осветени от екраните на смартфоните лица. Театърът като частен бизнес Досега \"Камъни в джобовете\" е показван предимно в София, но от този месец започва да излиза от столицата. Вече са били в Самоков, предстоят им изяви във Враца и Русе, а през септември и в Хамбург. Шегуват се, че представлението се събира в колата на Юлиян Петров - актьорите и режисьора в купето, реквизитът - в багажника, и са готови за турне. Гледат на работата си по спектакъла като на частен бизнес, за който се надяват да им донесе удовлетворение, приходи и пътувания и затова не се оплакват от неизбежните затруднения. \"Имахме нужда от разнообразие и решихме да си направим нещо наше. Защото понякога влагаш всичко от себе си и по независещи от теб причини нещата не стават и това те ядосва\", казва Александър Хаджиангелов. А колегата му допълва: \"Обичам да контролирам нещата и затова предпочитам, когато всичко си зависи от мен\". Тримата с Венцислав Асенов усвояват в движение нещата, които стоят зад такъв бизнес извън артистичното амплоа - от регистрирането на сдружение, през плащането на отчисления за авторски права и купуването на касов апарат за продажба на билети, до осигуряването на зала, осветление, разпоредители... Финансират авантюрата изцяло с лични пари. Трудна задача се оказва и рекламата на представлението, която също е изцяло в техните ръце. Наясно са, че принципът \"от уста на уста\" е добър, доколкото дава оценка на работата им, но крайно недостатъчен. \"В София всяка вечер се играят поне 20 представления и трябва да убедиш зрителя да дойде именно на твоето, вместо на друго, за което приятелите му са си купили билети\", обяснява Юлиян Петров. Казва, че едва сега истински е осъзнал необходимостта от организатор, който да поема тези задължения. И тъй като за тях това все още е мираж, сега тримата се навлизат в тънкостите на рекламите в социалните мрежи и преговорите с рекламодатели. Когато в календара няма събота и неделя Посоките, в които двамата търсят пътя си, са много още времето им като студенти в Националната академия за театрално и филмово изкуство (НАТФИЗ). Освен в театъра, Юлиян Петров вече има зад гърба си главна роля във филм - \"Пеещите обувки\" на Радослав Спасов, където играе Еди Казасян. Участва в \"Каръци\" на Ивайло Христов, чийто възпитаник е, и в няколко късометражни филма. Популярност, както може да се очаква, му носи сериал - \"Скъпи наследници\". Александър Хаджиангелов, който е завършил класа на Атанас Атанасов, е носител на няколко театрални награди, сред които и \"Аскеер\" (през 2016 г.) за изгряваща звезда за ролята на Пилето в едноименното представление по романа на Уилям Уортън в Младежкия театър. Най-сериозната му изява пред камера е главната роля във филма \"Радиограмофон\", отличен с наградата на публиката на \"София филм фест\". Натоварването им е сериозно - понякога до 12 часа дневно, включващи репетиции, снимки, едно или две представления дневно. Съботите и неделите пък им се губят заради детските представления - в Младежкия театър те по традиция са много и почти няма някое, в което поне единият от двамата да не участва (в част от хитовете на програмата отново са под режисурата на Венцислав Асенов). Смеят се, че не биха отказали някой свободен уикенд, но всъщност не гледат на заетостта си като на камъни в джобовете - напротив, работа ги държи във форма и ги кара да се развиват: \"Натоварването, особено преди премиера, те превръща в оголен нерв, готов си да реагираш на всичко\".", "date": "2019.04.28", "title": "Театър с камъни в джобовете"}
{"url": "https://www.dnevnik.bg/photos/2019/04/28/3422427_fotogaleriia_aerofotografiiata_na_iavor_michev_-_nov/", "text": "Снимането с дрон дава възможност на фотографите да покажат света от различна перспектива. Така наречената въздушна фотография набира популярност в България, като основната част от екипировката на фотографите е именно летящото устройство. Преди използването на дрона обаче за подобни кадри са били необходими парапланери или мотоделтапланери. Един от любителите на този вид фотография е Явор Мичев, който снима градска среда и природни пейзажи. За \"Дневник\" той предостави свои фотографии и разказа детайли по заснемането им. На снимката: Посрещане на Великден в обновената църква \"Всех Святих\" в Русе. \"Трябваха ми две години, за да направя този кадър\", разказа фотографът.", "date": "2019.04.28", "title": "Фотогалерия: Аерофотографията на Явор Мичев - нов поглед към познатото"}
{"url": "https://www.dnevnik.bg/sport/2019/04/28/3426468_pulnata_dominaciia_na_mercedes_produlji_s_chetvurta/", "text": "Една година след като  късметът му обърна гръб по улиците на Баку,  Валтери Ботас спечели Гран при на Азербайджан, а \"Мерцедес\" продължи пълната си доминация във Формула 1 с историческа четвърта двойна победа от четири старта през 2019 г. Петкратният световен шампион Люис Хамилтън завърши втори и допълни отличния уикенд на \"сребърните стрели\". Те станаха първият отбор в историята на Формула 1, който започва сезон с четири поредни двойни победи. Ботас направи поредното си силно състезание и се върна начело в класирането при пилотите. Той събра 87 точки и поведе с една пред Хамилтън. Двамата имат по две победи и две втори места, но финландецът е на върха заради бонус точката, която завоюва с най-бързата си обиколка в Гран при на Австралия. \"Беше тежко състезание, въпреки че може би не се случиха кой знае колко неща в челото. Люис обаче ме притискаше през цялото време. Щастлив съм, че видях карирания флаг от първа позиция\", каза Ботас след състезанието. Пилотът на \"Ферари\" Себастиан Фетел допълни почетната стълбичка в Баку. Макс Верстапен с \"Ред бул\" се нареди четвърти, а след големите проблеми в квалификацията Шарл Льоклер класира второто ферари на пета позиция. Пилотът от Монако спечели и бонус точката за най-бърза обиколка. Серхио Перес завърши шести, а съотборникът му в \"Рейсинг пойнт\" Ланс Строл - девети. Между тях се наредиха двата болида на \"Макларън\". Карлос Сайнц зае седма позиция, а Ландо Норис - осма. Кими Райконен с \"Алфа Ромео\" допълни топ 10. Състезанието  Ботас и Хамилтън потеглиха от първа редица. От самия старт британецът притисна своя съотборник и двамата преминаха гума до гума през първите завои на пистата. Финландецът все пак запази спокойствие и по чудесен начин задържа първата си позиция. Ботас започна да прави бързи обиколки и до петата обиколка натрупа аванс от три секунди пред Хамилтън. Зад тях се движеха Фетел и Верстапен, а Льоклер, който след катастрофата в квалификацията имаше трудности и на старта днес, си проправяше път напред. Още преди да е завършила седмата обиколка, пилотът от Монако се изкачи до петото място. В десетия тур той не остави никакви шансове и на Верстапен, за да излезе четвърти. Льоклер започна скоростно да застига и Фетел, като в 12-ата обиколка вече беше плътно зад гърба на германеца. В този момент четирикратният световен шампион влезе в бокса. Същото в следващите две обиколки направиха Ботас и Хамилтън, а Льоклер поведе колоната. Целта на \"Ферари\" беше той да остане максимално дълго на пистата, след което да се възползва от предимството на останалия му комплект меки гуми. Льоклер обаче бързо започна да губи темпо и между 32-ата и 34-ата обиколка последователно беше изпреварен от Ботас, Хамилтън и Фетел. В 35-ата обиколка той най-накрая влезе в бокса. Разликата до пилотите пред него обаче беше твърде голяма, за да се намеси той в битката за подиума. Надеждите му бяха свързани с евентуално излизане на кола за сигурност, което обаче не се случи. В 39-ата вторият пилот на \"Ред бул\" Пиер Гасли отпадна от надпреварата. Той правеше отлично състезание и се движеше шести, след като потегли от бокса. Загуба на мощност в двигателя обаче провали уикенда му. Това доведе до виртуална кола за сигурност, която се задържа в рамките на две обиколки. При рестартирането Хамилтън се забави твърде много и изостана с цели 3.5 секунди от Ботас. Петкратният световен шампион съкрати разликата и се доближи на по-малко от секунда преди финалните две обиколки. Ботас обаче не допусна нито една грешка и не даде шансове на своя съотборник.", "date": "2019.04.28", "title": "Пълната доминация на \"Мерцедес\" продължи с четвърта поредна двойна победа"}
{"url": "https://www.dnevnik.bg/sviat/2019/04/28/3426473_tuit_na_denia_da_zapochne_bitkata_sreshtu_razlichnite/", "text": "Да започне битката! #ЗаИспания.\" Така партия \"Вокс\" - крайнодясната организация, която ще влезе в испанския парламент, днес подкани избираелите си да гласуват в \"Туитър\". Картинката под коментара предизвика полемика. На картинката се вижда рицар, белязан с испанското знаме и надпис \"Вокс\". С меча си той се изправя срещу армия от символи. Някои са на крайни организации - като анархисти и комунисти. Има обаче и други символи. Там е знамето на Каталуня (\"Вокс\" се бори не просто срещу движението за независимост, а за по-голяма централизация на Испания). Войната според същата картинка е и срещу феминистките организации, ЛГБТ общността и няколко влиятелни медии - телевизия \"Ла секста\" и \"Кадена сер\". Вижда се и логото на един от най-четените и авторитетни вестници, \"Ел паис\". Освен приветствията имаше и други отговори под туита - от \"На колко години сте, на пет?\" и \"Страх ви е от призрака на гейовете?\" до \"Ако гласуват, всичко ще е наред\". Прогнозите сочат, че \"Вокс\" може да получат от дузина места в 350-членния конгрес до над 50 и за пръв път да влязат в испанския парламент. Активността е почти рекорд за демократичната история на Испания към 14 ч. местно време - над 41%. Това не се е случвало от 1993 г. насам. Прогнозни резултати се очакват към 21 ч.", "date": "2019.04.28", "title": "Туит на деня: \"Да започне битката\" срещу различните в Испания"}
{"url": "https://www.dnevnik.bg/sviat/2019/04/28/3426471_stachka_na_pilotite_na_sas_otmenia_1200_poleta_utre_i/", "text": "Скандинавската авиокомпания CAC обяви, че отменя над 1200 полета в понеделник и вторник заради стачка на пилотите си в Дания, Норвегия и Швеция, която вече засегна стотици хиляди пътници, съобщава БНР, цитирайки \"Ройтерс\". Отменени са 667 полета за понеделник и 546 за вторник, се казва в изявление на САС. Това ще засегне 61 000 пътници в понеделник и 49 000 пътници във вторник по вътрешни, но и международни дестинации. В петък пилотите на САС излязоха в стачка след провал на преговорите за заплати, условия на труд и работни графици.САС, която е съвместно притежание на шведското и датското правителство, обяви, че е готова да поднови преговорите с пилотите.", "date": "2019.04.28", "title": "Стачка на пилотите на САС отменя 1200 полета утре и във вторник"}
{"url": "https://www.dnevnik.bg/sport/2019/04/28/3426474_siti_probi_stenata_na_burnli_s_25_sm_i_napravi_nova/", "text": "С попадение на Серхио Агуеро, при което топката премина голлинията с едва два сантиметра и половина, \"Манчестър сити\" победи \"Бърнли\" с 1:0 и направи още една решителна крачка към защита на титлата във Висшата лига. Шампионите събраха 92 точки и поведоха с една точка пред \"Ливърпул\". До края на сезона остават два кръга, в които тимът на Пеп Гуиардиола ще играе с \"Лестър\" и \"Брайтън\", а хората на Юрген Клоп се изправят срещу \"Нюкасъл\" и \"Уулвърхемптън\". Двубоят на \"Търф мор\" премина изцяло под доминцията на \"Сити\". През първото полувреме обаче гостите не бяха достатъчно агресивни в последната част на игрището и не успяваха да преодолеят сгъстената защита на домакините. \"Гражданите\" обаче започнаха ударно второто полувреме. Те се настаниха трайно в наказателното поле на \"Бърнли\" и започнаха да обсипват с удари вратата на Том Хийтън. Три минути след почивката шампионите трябваше да получат дузпа за игра с ръка на Ашли Барнс. Реферът обаче подмина ситуацията, в която Барнс спря напълно умишлено пътя на топката. Защитата на \"Бърнли\" играеше изключително сърцато и блокира цели 14 изстрела. А в случаите, когато отбраната биваше преодоляна, се стигаше до добри намеси на Хийтън. Натискът на \"Сити\" обаче беше изключително силен и в крайна сметка даде резултат в 63-ата минута. С доза късмет Агуеро успя да задържи топката на границата на вратарското поле и да стреля с левия крак. Бен Мий първоначално игра с гърди, а след това изчисти топката с крак. Технологията на голлинията обаче отчете гол. Впоследствие се оказа, че топката е преминала с едва 25.3 милиметра. Десетина минути по-късно тимът на шампионите бяха много близо до второ попадение, но Бен Мий изчисти от голлинията удар на резервата Габриел Жезус. До края на мача играчите на \"Сити\" спокойно контролираха играта, а \"Бърнли\" не успя да създаде нито една голова възможност за целия двубой.", "date": "2019.04.28", "title": "\"Сити\" проби стената на \"Бърнли\" с 2.5 см и направи голяма крачка към титлата"}
{"url": "https://www.dnevnik.bg/sport/2019/04/28/3426483_tiim_dade_silna_zaiavka_za_rolan_garos_s_kategorichen/", "text": "Австриецът Доминик Тийм даде огромна заявка за титлата от \"Ролан Гарос\", след като спечели по категоричен начин турнира от сериите \"АТП 500\" в Барселона. Той не загуби нито един сет на червените кортове в каталунската столица, а във финала разби руснака Данийл Медведев с 6:4, 6:0. Мачът започна отлично за Медведев, който реализира ранен пробив и поведе с 3:0. Тийм обаче отговори по впечатляващ начин. 25-годишният австриец спечели 12 от следващите 13 гейма и стигна до победата за 73 минути. Тийм спечели 13-а титла в 20-ия си финал в турнирите от световния тур на АТП. Той продължи силното си представяне през сезона, след като през март в Индиън Уелс вдигна първия си трофей от сериите \"Мастърс 1000\". Австриецът беше категорично най-добрият тенисист в Барселона. По пътя към финала той победи Диего Шварцман (6:3, 6:3), Хауме Мунар (7:5, 6:1), Гуидо Пея (7:5, 6:2) и  шампиона и носител на рекордните 11 титли в Барселона Рафаел Надал (6:4, 6:4) . В същото време Матео Беретини спечели другия турнир на червени кортове, който се игра тази седмица - \"АТП 250\" в Будапеща. 23-годишният италианец направи обрат във финала срещу сърбина Филип Крайнович - 4:6, 6:3, 6:1. Следващата спирка за водещите тенисисти е мастърсът в Мадрид, който започва на 6 май. Седмица по-късно стартира последният мастърс на червени кортове - в Рим. Кулминацията в сезона на клей - \"Ролан Гарос\", започва на 27 май.", "date": "2019.04.28", "title": "Тийм даде силна заявка за \"Ролан Гарос\" с категоричен триумф в Барселона"}
{"url": "https://www.dnevnik.bg/sviat/2019/04/28/3426486_britanskata_politika_prinujdava_shotlandiia_sama_da/", "text": "Парламентарната система на Великобритания и състоянието ѝ принуждават Шотландия сама да избере пътя си. Това обяви шотландският премиер Никола Стърджън, цитирана от \"Ройтерс\". \"Последните три години показаха, без никакво съмнение, че за Шотландия уестминстърската (британската - бел. ред.) парламентарна система не работи,\" каза Стърджън, която е и лидер на Шотландската национална партия, на конференция на организацията. \"Работата ни сега е подкрепата за независимостта да се увеличи. И да се уверим, че никое уестминстърско правителство не може никога да застане на пътя на правото на Шотландия па избере,\" каза тя. Стърджън  обяви по-рано тази седмица , че такъв референдум (който би бил вторият от 2014 г. насам) може да има до две години. След като Обединеното кралство гласува за излизане от Европейския съюз, тя и друг път е заявявала подобно намерение, но впослествие се отказа от плановете. Миналата година обаче  тя даде сигнал , че такъв ход отново може да е на дневен ред, когато има яснота за сделката за Брекзит. Скорошно проучване на YouGov показа, че подкрепата на независимостта сред шотландците се е увеличила - достигнала е 49% спрямо 45 на сто през юни 2018 г.", "date": "2019.04.28", "title": "Британската политика принуждава Шотландия сама да избере пътя си, обяви премиерът ѝ"}
{"url": "https://www.dnevnik.bg/sviat/2019/04/28/3426488_povecheto_isliamisti_svurzani_s_atentatite_v_shri/", "text": "Силите на реда на Шри Ланка убиха или арестуваха повечето радикални ислямисти, свързани със самоубийствените атентати, извършени на католическия Великден, съобщи премиерът Ранил Викремесингхе, цитиран от \"Франс прес\". Нападенията,  при които загинаха 253 души , бяха извършени от малка, но добре организирана група, се казва в изявлението на премиера. \"Повечето от членовете й са арестувани. Някои са мъртви\", добави той. \"Сега сме готови да се върнем към нормалния живот\". Премиерът обяви също по-строги законови мерки срещу радикалните ислямисти, както и предстоящото експулсиране на чуждестранни религиозни учители с нередовни работни визи. \"Няколко чужденци работят като преподаватели в нашата страна без работни визи. След консултация с министерството по религиозните въпроси на мюсюлманите и вътрешното министерство решихме да ги експулсираме\", заяви той, без да уточнява броят или националността на засегнатите от тези мерки. След нападенията бяха арестувани около 100 души. Според властите в страната има около 140 поддръжници на \"Ислямска държава\". /БТА", "date": "2019.04.28", "title": "Повечето ислямисти, свързани с атентатите в Шри Ланка, са убити или арестувани"}
{"url": "https://www.dnevnik.bg/analizi/edno_na_um/2019/04/27/3426352_dragan_cankov_skljuchva_sdelka_s_papata_18_g_predi/", "text": "  Един от важните акценти на този разказ са читалищата – важните огнища на Възраждането ни, легалната форма на революционната дейност. Неочаквани имена изскачат като читалищни дейци. Зад привидно скучните факти се крие един невероятно драматичен роман, но истински. Авторът остава верен на себе си в търсене на истината, като пренебрегва историческите клишета, представяйки една нова версия за механизма на случилото се Българско възраждане. Оказва се, че легендарните имена от пантеона на българския летопис са членували в тайните общества през ХІХ век, включително и в масонските ложи на Балканите, Европа и Русия. Румен Василев е известен с книгите си \"Масонската ложа и братството на Левски\" и \"Свещеният триъгълник. Българската следа в историята на оперативното масонство\", \"Свобода или смърт. Светът и българите\". През 1859 г. Драган Цанков започнал да издава свой вестник. Името му \"България\" и мотото към него - \"Вестник за българските интереси\", сами по себе си били революционни за времето си. Самият Цанков е лаконичен: \"Вестника си нарекох с цел \"България\". Исках да изтъкна че имаме своя земя и народ\". А дотогава турците всячески избягвали да изговарят името България. Основна тема в изданието била злъчната критика към Патриаршията и към Високата порта, безсилна да се справи с бандитизма и криминалните прояви по българските земи. Така вестникът станал любим на българите в Османската империя. Но за да просъществува такова издание, и то в Цариград, под носа на гръцкия клир и османската администрация, била необходима както политическа опора, така и финансова. Лично Адам Чарториски през Владислав Йордан – полковник, участник в Унгарската революция от 1848 г., дарил на вестника 20 000 пиастра. Граф Владислав Замойски – дясна ръка на Чарториски още от полското въстание от 1830 г., също направил солидно дарение. След като си осигурил политическа и финансова подкрепа, Цанков започнал да пуска статии по една много чувствителна тема за българите – униатството, тоест Повлиян от полските си приятели и от монсеньор Евгений Боре, който съдействал печатницата му да се монтира в колежа \"Сен Беноа\" на Ордена на лазаристите, той бил убеден, че единственият начин българският народ да има самостоятелна църква, собствена администрация и културна еманципация от елинизма, е да признае върховенството на папата. Цанков бил наясно за опозицията сред българската общност, но политическата сделка била много изгодна – единствената промяна, която щяла да се изисква в българските православни храмове, ако станели католически, е, че вместо името на патриарха, щял да се споменава папата. Иначе целият ритуал и обредите щели да се запазят каквито били - затова Цанков бил с чиста съвест. Чуждестранният натиск дал плод - под внушението на Чарториски и Чайковски, както и на френската дипломация, Високата порта принудила Патриаршията да свика събор (1858-1860), който да реши верските проблеми на българите. Гръцкият клир обаче отново отказал да приеме умерените искания - основният коз в тази битка бил руският император. Така проблемът останал нерешен. след неуспешния опит на т. нар. Кукушка уния предната година (опитът на българските първенци там да минат под лоното на папата, при което си извоювали български владика). Той повел в предпоследния ден на декември стотина свои съмишленици към представителството на папата в Цариград. Там те връчили молба, подписана от стотици българи, в която настоявали за католическо покровителство. Реакцията на папата била мигновена – българите получили документ за самостоятелна църковна йерархия и училища, като съществуващият източен църковен обред се запазвал. Вследствие на това Високата порта признала народа ни за отделна религиозно-народностна общност в рамките на Османската империя. Де факто от този момент българите станали католици. Победата на Цанков обаче се оказала пирова – духовникът Йосиф Соколски, провъзгласен от папа Пий ІХ в Рим за архимандрит, бил отвлечен от Цариград по поръчка на руския външен министър граф Горчаков. Александър ІІ, известен и като цар Освободител заради отмяната на крепостничеството, разрешил. \"Това е много куриозно, защото ние ще можем да го използваме за връщането на българите в ортодоксията. Съгласен!\", гласяла резолюцията му. със съдействието на не кой да е, а на Найден Геров и Петко Славейков. 75-годишният архимандрит бил примамен да се качи на руски кораб – уж да го разгледа, а вместо това бил откаран насила в Одеса. Там под натиск Соколски отправил послание към българите да се върнат към православието. Руската империя спечелила битката за сметка на българската европеизация. Колкото до Соколски, той писал писма на Цанков, които никога не стигнали до него. В крайна сметка умрял в Киево-Печорската лавра. До смъртта си не се върнал към православието, а руските свещеници го използвали като чучело в борбата си срещу украинските католици. Униатското движение сред българите не пропаднало, въпреки че огромна част от симпатизантите му го напуснали разочаровани. За всички трезвомислещи било кристално ясно, че стремежът на Драган Цанков да свърже българската църква с Ватикана бил само от политически интерес за българския народ, а не от религиозни подбуди. но продължил борбата, вече с нови средства. Било лятото на 1861 г., Цариград кипял. От мегаполиса към българските земи потеглили и няколко представители на една забулена в тайна организация. Цанков ги познавал, но не познавал техните намерения. Раковски също ги познавал, но не бил наясно с плановете им. Няколко години по-късно най-известният българин - Васил Левски, ще заяви: \"Аз съм посветил себе си на отечеството си още от 61-о (лето), да му служа до смърт и да работя по народната воля\".", "date": "2019.04.28", "title": "Едно наум: Драган Цанков сключва сделка с папата 18 г. преди Освобождението"}
{"url": "https://www.dnevnik.bg/razvlechenie/2019/04/28/3426500_otmustitelite_kraiat_ima_12_mlrd_prihodi_za_uikend/", "text": "Отмъстителите\" вече имат 1.2 млрд. долара приходи за първия уикенд според боксофиса, съобщи \"Блумбърг\", цитирайки \"Уолт Дисни\". \"Отмъстителите: Краят\",  чиято първа прожекция бе преди дни във Холивуд , взе 350 млн. долара в САЩ и Канада, като подобри рекорда от 258 млн. долара на миналогодишния филм от поредицата - \"Отмъстителите: Война без край\". За първата нощ приходите са 156.7 млн. долара. Така \"Дисни\" може да се гордее с първите четири ленти с най-много приходи за първия уикенд, сред които са \"Последният джедай\" и \"Силата се събужда\" от поредицата \"Междузвездни войни\", коментира Comscore Inc.", "date": "2019.04.28", "title": "\"Отмъстителите: Краят\" има 1.2 млрд. долара приходи за уикенд"}
{"url": "https://www.dnevnik.bg/sport/2019/04/28/3426499_greshka_na_de_hea_slomi_nadejdite_na_junaited_za/", "text": "Манчестър юнайтед\" стигна само до точка срещу \"Челси\" на \"Олд трафорд\" и до голяма степен уби надеждите си да се класира за Шампионската лига през следващия сезон. \"Червените дяволи\" поведоха с гол на Хуан Мата в 11-ата минута, но груба грешка на Давид де Хеа позволи на Маркос Алонсо да изравни две минути преди края на първото полувреме. До края двата отбора не успяха да се победят и направиха взаимно неизгодно реми в битката за топ 4. Другите два претендента също допуснаха грешки в 36-ия кръг. В събота \"Тотнъм\" загуби от \"Уест хем\" с 0:1 като домакин, а по-рано днес \"Арсенал\" допусна тежко поражение с 0:3 при гостуването си на \"Лестър\". Преди последните два кръга \"Тотнъм\" е трети със 70 точки, а \"Челси\" затваря челната четворка с 68 точки. \"Арсенал\" има 66, а \"Юнайтед\" е с 65 и значително по-лоша голова разлика от лондонските тимове. Оле Гунар Солскяр направи пет промени от загубата с \"Манчестър сити\" през седмицата. Място в титулярния състав получиха Ерик Баи, Андер Ерера, Неманя Матич, Хуан Мата и Ромелу Лукаку. \"Челси\" стартира с Гонсало Игуаин на върха на атаката и Еден Азар и Уилиан по двете крила. Маркос Алонсо се завърна на левия фланг на защитата след четири поредни мача, в които остана на пейката. Още в четвъртата минута \"Юнайтед\" можеше да поведе. Лукаку се измъкна зад защитата след дълго подаване на Люк Шоу, но се забави с удара си и беше блокиран от Антонио Рюдигер. Седем минути по-късно домакините все пак поведоха. Лукаку изведе Шоу на скорост, а левият бек намери Хуан Мата, който навръх 31-ия си рожден ден материализира натиска на своя отбор. Последваха доста спокойни минути, преди в 30-ата минута Баи да получи шанс да увеличи аванса на \"червените дяволи\". Централният защитник обаче пропусна да отбележи с глава от добра позиция. \"Челси\" беше много безидеен в атака през това първо полувреме, но успя да изравни две минути преди почивката. Рюдигер отправи на пръв поглед безопасен удар от далечна дистанция. Де Хеа обаче изпусна топката и Алонсо направи добавка с помощта на страничната греда. През второто полувреме двата отбора действаха предпазливо и имаха много малко шансове да стигнат до победата. \"Челси\" беше по-добрият тим след почивката, но не успя да се възползва от предимството си. Най-добрият шанс се откри пред Игуаин в 97-ата минута. Аржентинецът беше изведен зад защитата, но не успя да прехвърли Де Хеа.", "date": "2019.04.28", "title": "Грешка на Де Хеа сломи надеждите на \"Юнайтед\" за място в Шампионската лига"}
{"url": "https://www.dnevnik.bg/sviat/2019/04/28/3426489_socialistite_pecheliat_vota_v_ispaniia_krainodesnite/", "text": "Управляващата Испанска социалистическа работническа партия (PSOE) печели парламентарните избори с над една трета от вота и остава далеч от мнозинство. Крайнодясната партия \"Вокс\" влиза в парламента с близо 10.2% от гласовете. Това сочат резултатите от изборите при почти 100% преброени бюлетини. Те в най-основни линии съотвестват на данните от агенция GAD3 за испанския обществен радио- и телевизионен оператор RTVE и други проучвания, публикувани в минутата на затваряне на урните. Някои от тях бяха обявени като екзит пол (включително от GAD3), но данните са събрани в седмицата преди изборите. Проучванията даваха на   между 27 и 50 места. Преброяването обаче дава на партията 24 от 350 в конгреса. Каквито и да са резултатите на крайнодесните, това е първият случай,  в който политическа сила с подобен профил влиза в национален испански парламент  от края на режима на диктатора Франсиско Франко през 1975 г. Другата очаквана промяна е повторният възход на социалистите, които имаха 85 места в сегашния парламент, а на приключилите преди малко избори може да ги увеличат с над 50%. Без ясно мнозинство Никоя партия няма да има мнозинство в парламента. Същото бе в сегашния парламент, а социалистите управляваха с по-малко от 23%. Резултатите обаче са по-слаби за десницата. При 137 места в парламента на изборите преди 3 години   на бившия премиер Мариано Рахой, която състави първото правителство след вота, ще има 66 гласа, над два пъти по-лош резултат. Центристката \" , считана за част от потенциален десен блок (заедно с \"Вокс\"), увеличава подкрепата си до 57 места, при 32 в досегашния парламент. Лявата коалиция   ще вземе 42 места (при сегашни 45), сочат същите данни. При потвърждение на резултатите, както и на тези на PSOE (123-ма депутати) левите партии биха били на косъм от мнозинство от 176 депутати, необходимо, за да управляват. В досегашния парламент премерът Педро Санчес разчиташе на каталунски и няколко малки националистически партии, за да управлява, но бе свален, след като каталунската подкрепа за бюджета му бе оттеглена заради напрежение в диалога между Мадрид и Барселона. Същият сценарий за управление на Санчес, но този път само с помощта на каталунските националисти (Каталунската републиканска левица, ERC, на арестувания каталунски вицепремиер Ориол Жункерас), е напълно възможен и според сегашните данни. Повече за Педро Санчес  четете тук . Някои анализатори говорят за възможна коалиция на PSOE и \"Граждани\" (които са по-близко до центъра от Народната партия и \"Вокс\"). Засега партията на Албер Ривера изключва такъв вариант или поне го е правила в хода на кампанията. Резултатът на Санчес в сената е мнозинство от 121 места - в предишния му състав PSOE имаше едва 45, а Народната партия - 130 (сега тя получава 56). Партии на независимостта от Каталуня получават общо 13 места, Баската национална партия - 9. Сенатът с 208 представители обаче по-ограничени функции от горните камари на парламентите в САЩ или Италия - като парламентарен контрол, внасяне на поправки и вето (което обаче лесно може да бъде заобиколено) или определена роля в промени на конституцията. Още към 18 ч. местно (19 ч. българско) време делът на избирателите, отишли до урните, бе 60.7% - с 9.5 пункта повече от 2016 г. В Каталуня тя бе изключително висока - 64.17% или със 17.8 пункта над тази отпреди две години и половина. Това е с над 8.2 пункта от средната по автономни области. Особено висока е тя в зони, където традиционно печелят партиите на независимостта. Проучванията дават преднина на ERC и Партията на каталунските социалисти (която за разлика от ERC не подкрепя независимостта) с по между 12 и 14 места, а лявата коалиция \"Ен кому подем\" би получила 8 места (при 12 на предишните избори). Първите официални данни се очакват след 21 ч. българско време, но по-надеждните резултати вероятно ще дойдат едва половин час преди полунощ. Вотът, третият парламентарен за четири години, е за 350 депутати в долната камара (конгреса) и 208 в горната камара (сената).", "date": "2019.04.28", "title": "Социалистите печелят вота в Испания, крайнодесните имат над 10% (допълнена)"}
{"url": "https://www.dnevnik.bg/ot_vas/novini_ot_vas/2019/04/28/3426493_park_vuzrajdane/", "text": "Парк \"Възраждане\" разполага с красиви алеи с разноцветна мозайка, няколко чешми, много нови пейки, циркова площадка.", "date": "2019.04.28", "title": "Парк \"Възраждане\""}
